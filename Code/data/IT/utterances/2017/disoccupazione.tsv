2017-01-10	LN	DivinaSergio	Signor Ministro, le dobbiamo dire che una relazione come la sua informativa odierna ci lascia disarmati, nel senso che, se aveva qualcosa da dire, toccato nella sua sensibilità, ci saremmo aspettati una dichiarazione coram populo, non dico a braccio, ma almeno con un po' di sentimento. Arriva, invece, con una nota predisposta di cui da lettura, dove si tenta di ingarbugliare e di far passare delle azioni delle quali davvero il Governo dovrebbe vergognarsi. Signor Ministro, parliamo solo di quanto tocca lei e delle sue responsabilità: i dati di oggi, che non risalgono a un anno fa ma che abbiamo letto questa mattina, dicono esattamente il contrario, cioè che c'è una disoccupazione arrivata al 12 per cento e non può essere letta con il dato che ci ha dato lei, di qualche mese fa, che sembrava tendenzialmente di segno contrario. È di oggi la relazione della Camera di commercio di Bolzano, secondo la quale, tutto sommato, sono state gestite bene le politiche del lavoro, con una disoccupazione attuale del 3,2 per cento. Non diciamo che tutti possono trovarsi nella situazione della Provincia di Bolzano, ma forse bisognerebbe pensare che se decentrassimo le politiche del lavoro, dove forse si conoscono meglio le questioni, dove si hanno gli strumenti e non ci sono gli sprechi presenti in altri settori, probabilmente le cose andrebbero meglio. Il livello di disoccupazione dei giovani, che arriva attorno al 40 per cento, è una bomba innescata e non possiamo continuare a dire che con il jobs act abbiamo tentato di risolvere il problema. Non abbiamo tentato di risolvere niente e ve lo abbiamo detto a tutte le latitudini (tranne che la sua maggioranza, che per pudore ha dovuto votare il jobs act punto e basta): sul jobs act andava fatto il punto, la verifica, dopo tre anni. Era inutile dire che vi sono state assunzioni, perché ora si manifesta tutto l'aspetto negativo: sono finiti gli incentivi, le imprese non hanno più interesse e non si assume più nessuno e i dati purtroppo, non ne siamo felici, ma dobbiamo leggerli per quelli che sono. Signor Ministro, noi sappiamo delle cose e ci chiediamo: ma il Governo lo sa? Prendiamo quelle politiche sciocche, fatte per i giovani, come i 500 euro dati ai maggiorenni: sapete che fine hanno fatto? Lo sappiamo noi: c'è il mercatino dell'usato, si vendono i bonus al 50 per cento!
2017-01-10	M5S	GirottoGianniPietro	Grazie, signora Presidente. Mentre accade questo, il ministro allo sviluppo economico Carlo Calenda pensa di far riscrivere le regole della strategia energetica nazionale dagli stessi attori che quegli aumenti stanno determinando. Su questo punto, il Movimento 5 Stelle ha presentato un'interrogazione su cui chiediamo una risposta al più presto. Nello specifico cosa è successo? È successo che il ministro Calenda ha scelto di coinvolgere nella consulenza per lo studio di revisione della strategia energetica nazionale la società privata statunitense Boston Consulting Group, da cui arriva Francesco Cuccia, attualmente capo della segreteria tecnica dello stesso Ministro. Quindi, una persona che ha lavorato alla Boston Consulting Group fino a poco tempo fa adesso è capo della segreteria tecnica, e alla sua ex azienda viene conferito questo prestigioso incarico. Insomma, qualche dubbio ci sorge. Sarebbe utile che il Ministro venisse in Parlamento a riferire, invece di affidare a un brevissimo tweet le proprie intenzioni. Ora, noi verificheremo se sulla vicenda esista o no un conflitto di interessi, ma ci preme di chiarire un altro aspetto fondamentale: chi paga quella consulenza. Infatti, cari italiani, dovete sapere che questi soldi non li tirerete fuori direttamente attraverso il Ministero dello sviluppo economico, perché non li paga il Ministero, ma li mettono Terna e Snam, quindi, indirettamente, sempre voi italiani. Terna e Snam perché, evidentemente, hanno un futuro legato mani e piedi proprio al destino della strategia energetica nazionale. Quindi, i due attori principali sono quelli che pagano lo studio su cui andrà basata la modifica della strategia energetica nazionale. Tra l'altro, due aziende che prevalentemente sono ad azionariato straniero e, quindi, potrebbero tranquillamente non fare gli interessi nazionali. Ma perché questo studio non è stato affidato i nostri bravissimi tecnici, veramente bravi, presso il Gestore dei servizi energetici, ricerca di sistema energetico e l'ente nazionale per le nuove tecnologie, l'energia, e lo sviluppo economico sostenibile? Perché continuare a fare decidere sulla strategia energetica nazionale e su aspetti strategici investitori stranieri? Cari italiani, siamo passati, negli ultimi anni, da un controllo strategico pubblico sull'energia ad uno al servizio di interessi particolari privati i cui obiettivi, però, temo non coincidano con un modello di sviluppo sostenibile cui dobbiamo puntare con la strategia energetica nazionale, cioè il raggiungimento dei target e degli obiettivi 2030 sulla riduzione delle emissioni, sull'incremento della produzione di energia rinnovabile e di efficienza energetica, in una parola: lotta al cambiamento climatico e alla disoccupazione. Sì, disoccupazione, perché efficienza energetica e fonti rinnovabili significano centinaia di migliaia di nuovi posti di lavoro.
2017-01-10	M5S	MontevecchiMichela	Lei fa però un altro scivolone nel mentre ricerca le ragioni della situazione in cui ci troviamo oggi. È giusto ripercorrere l' excursus, però lei parte con la crisi del 2008, la riforma delle pensioni del 2011 e lo scollamento tra scuola e impresa, perché c'è l'urgenza di creare dei giovani che abbiano delle capacità, delle competenze e del saper fare. Per noi, invece, bisogna creare degli adulti che sappiano essere cittadini attivi e partecipi in questa società, i quali sappiano quindi pensare e ribellarsi, quando è giusto, con la critica costruttiva. Poi continua raccontandoci - e qui sta lo scivolone - la sua favola, la favola di un Ministro nel Paese delle meraviglie. Io, invece, la vorrei risvegliare da questa favola perché in questo mondo delle meraviglie che lei ci ha raccontato snocciolando qualche dato, in realtà, non vivono tanti giovani e adulti. Infatti, sono proprio di ieri i dati dell'ISTAT che ci ricordano che in questo Paese la disoccupazione giovanile è aumentata di due punti percentuali solo nell'ultimo mese, attestandosi al 39,4 per cento, e il tasso di disoccupazione generale è all'11,9 per cento se non consideriamo gli inattivi perché, Ministro, tante persone hanno perso lo spirito e la voglia di cercare lavoro, sono frustrate e depresse perché non vedono prospettive. Allora, se noi aggiungiamo queste persone e le contiamo arriviamo ad un tasso di disoccupazione che sfiora il 20 per cento. Il mondo del lavoro non è certo migliorato, mi scusi, con le sue politiche perché il jobs act ha fatto tutto tranne che dare più stabilità e meno precarietà al mondo del lavoro in questo Paese. Partiamo con i voucher che sono esplosi. Nel 2016 abbiamo avuto più di 145 milioni di voucher e questo grazie anche alla sue politiche che hanno ampliato la platea di coloro che ne potevano usufruire e hanno alzato il tetto. Abbiamo quindi un aumento dei voucher, rispetto al 2015, del 30 per cento e del 70 per cento in più rispetto al 2014. Gli sgravi contributivi che erano stati previsti per favorire le assunzioni a tempo indeterminato, mi scusi Ministro, sono serviti a creare una narrativa, una bolla occupazionale che fa parte solo della vostra narrativa politica più che di dati reali, una narrativa politica, uno slogan che voi avete utilizzato variamente per tentare di portare a casa altri obiettivi politici che non fossero quello di dare veramente stabilità e di combattere la precarietà in questo Paese. Allora perché se ne vanno questi giovani? Glielo diciamo noi perché se ne vanno: se ne vanno innanzi tutto perché si sentono ignorati e abbandonati da una politica autoreferenziale che in questa legislatura ha dimostrato di avere maggiore attenzione per gli interessi delle lobby, delle banche, delle assicurazioni e dei propri interessi in campo piuttosto che per varare veramente delle politiche a favore dei giovani e meno giovani per non subire la precarietà quotidiana non solo materiale ma anche emotiva, che deriva dal non poter contare su un lavoro o sul potersi ricollocare in un mondo del lavoro veramente flessibile e che funzioni. Abbiamo il 28,7 per cento degli italiani a rischio povertà o esclusione sociale. Il reddito di cittadinanza, la nostra proposta, giace da due anni e più nella Commissione di competenza perché voi non volete ragionare e siete ciechi su questo. Il 47,3 per cento delle persone dichiara di non potersi permettere una settimana di vacanza, il 17 per cento di non poter riscaldare adeguatamente le proprie case, l'11,8 per cento delle persone dichiara di non riuscire a fare un pranzo adeguato e il 15 per cento delle persone dichiara di avere avuto arretrati per mutui, affitti o bollette. Chiudono 390 imprese al giorno e 11 milioni di persone rinunciano alle cure e questo perché voi avete portato avanti delle politiche, e lei ha portato avanti delle politiche nel mondo del lavoro che non solo hanno tradito le attese dei giovani e dei loro genitori, ma hanno tradito anche i principi sanciti dalla nostra Carta costituzionale perché l'articolo 3 impone alla Repubblica di portare avanti delle politiche che assicurino pari opportunità a tutti ed uno sviluppo della persona pieno attraverso la garanzia anche dei diritti economici
2017-01-10	PD	ParenteAnnamaria	Noi abbiamo bisogno di affrontare il tema della fuga dei cervelli sotto vari aspetti. In primo luogo, noi viviamo oggi in un mondo che offre molte più opportunità rispetto alle generazioni precedenti. Quindi la fuga dei cervelli dovremmo ribattezzarla come una grande opportunità. Chi sceglie di fare un'esperienza all'estero è più libero di farla rispetto al passato. In un mondo globale, sono molte di più le équipe internazionali, soprattutto in campo scientifico, ed è fondamentale la collaborazione fra talenti. In Italia ci sono molti esempi di eccellenza: abbiamo cartelline piene di nostri giovani che vengono premiati e di nostri centri di eccellenza che sono all'avanguardia nel mondo. Questo significa che noi dobbiamo badare alla storia delle generazioni. Parliamo tutti di giovani: invito chi non l'avesse ancora fatto ad andare a vedere una bellissima mostra dell'ISTAT che parla della storia delle generazioni dal 1926 ad oggi. Pensiamo solo a quanto è cambiata l'aspettativa di vita: la nonna Maria, che è descritta in questa mostra, aveva un'aspettativa di vita di cinquantadue anni, mentre sua nipote Giulia ha oggi un'aspettativa di vita di ottantaquattro anni. Pensiamo a quanto è cambiata la storia delle generazioni. Il mondo in cui viviamo è un mondo globale, in cui i nostri figli hanno il sapere in tasca ed hanno accesso al mondo. Questo è. E quando il senatore Quagliariello parla di circolarità del lavoro, si riferisce esattamente a questo. In secondo luogo, per chi vuole tornare in Italia, ci deve essere qui una politica pubblica che aiuti il rientro dei nostri giovani che scelgono di rientrare in Italia. Nella legge di stabilità abbiamo inserito un aiuto sostanzioso, dal punto di vista fiscale, per i nostri ragazzi (i cosiddetti "cervelli in fuga") che hanno voglia di tornare in Italia. Infine il nostro impegno è come tutti possono accedere a questo mondo aperto, e quindi costruire una società in cui ci siano pari opportunità di accesso, e come il nostro Paese diventa attrattivo (sviluppare e creare posti di lavoro). Ricordo che nella legge di stabilità è contenuto un pacchetto di misure, che non vi è mai stato prima (Industria 4.0), per rendere il nostro Paese attrattivo. Rispetto molto il dibattito sui voucher, e il Ministro ha appena annunciato che ci saranno ulteriori correttivi, di cui nessuno parla, con misure sostanziose per rafforzare le competenze dei nostri giovani. Ma la politica pubblica vera è quella che rafforza e mira a sostenere le competenze dei giovani in un mondo aperto e globale. Quindi, il tema della politica oggi è costruire opportunità in Italia per chi vuole rimanere e sviluppare un sistema che riesca ad attrarre anche chi vuole entrare nel nostro Paese. Faccio una osservazione sui dati, come ho fatto già in altre occasioni. Noi possiamo dividerci, maggioranza e opposizione, sulla qualità e sui tipi di interventi da fare sul lavoro, ma dobbiamo parlare di dati con l'accortezza necessaria, perché i dati fotografano una realtà. L'aumento su base annuale degli occupati è indice del fatto che andiamo verso una stabilizzazione dell'occupazione, anche in presenza di una notevole crisi economica, pur nella flessione dei dati occupazionali del mese di novembre. E l'aumento della disoccupazione giovanile indica la diminuzione degli inattivi. I nostri giovani, cioè, hanno più fiducia nel presentarsi e nel cercare lavoro. Poi ci divideremo sulle politiche, ma sui dati, per favore, cerchiamo di fare ragionamenti concreti. Come il Ministro sa, quanto è ancora necessario fare è sostenere una vera politica attiva, perché solo così noi potremo intercettare il senso di scoraggiamento e di solitudine dei nostri giovani. L'ANPAL, infatti, sta partendo. Questa è una politica di verità, e decidere misure pubbliche per aiutare i giovani fa parte della responsabilità di tutti. Concludo dicendo che non è tollerabile, né giustificabile, né pensabile l'attacco che il Ministro e la famiglia del Ministro hanno subito in queste ore. La nostra solidarietà è piena.
2017-01-18	M5S	PagliniSara	Signor Presidente, la previdenza è uno dei nervi scoperti di questo Paese e le soluzioni messe in atto dal Governo non sono assolutamente soddisfacenti. Diciamolo chiaramente: avete perso anni preziosi nei quali si potevano dare risposte concrete per i nostri cittadini più fragili e disagiati. I vari Governi di questa legislatura hanno voluto ignorare i pensionati, una categoria sempre più abbandonata. Essere qui oggi per discutere di una mozione sulle pensioni minime (cioè di un impegno che il Governo dovrebbe prendersi per questa fascia di cittadini) è già una specie di presa in giro per loro. Un Paese strano questo, dove i giovani devono essere giovani fino ad età inverosimili e restare a vivere con i genitori e i nonni perché sono senza lavoro e dove i vecchi devono restare per forza giovani per poter lavorare fino allo sfinimento delle loro forze. I dati riguardo la povertà ascoltati anche ieri in Commissione lavoro dal presidente dell'INPS Boeri sono preoccupanti e disastrosi. Dal 2014 ad oggi la povertà è in continuo aumento. Un Paese che si sta sempre più avvitando e che vara misure di sostegno al reddito farlocche, come l'ASDI (assegno di disoccupazione), per il quale si è speso meno del 3 per cento delle risorse messe in campo, e il SIA (sostegno per l'inclusione attiva), che ha lasciato fuori tanti, visto che il tasso di accoglimento è meno di un terzo (si parla del 29 per cento). E abbiamo avuto la notizia, sempre nell'audizione di ieri dei rappresentanti dell'ANCI, che non è ancora partita ad oggi l'assegnazione di tale beneficio. Nessuno, cioè, sta percependo ancora nulla. Questo per l'estrema burocratizzazione e per le misure troppo restrittive per accedere a queste elemosine di Stato; una burocrazia mescolata spesso ad annunci spot. Cosa dire di Renzi, che il 14 novembre 2016 si ricorda delle pensioni minime, volutamente a ridosso del più importante referendum costituzionale di sempre, annunciando un aumento fra i 30 e i 50 euro al mese per i pensionati sotto i mille euro. Poco prima si era lanciato con il solito bonus di 80 euro, ma poi ci ripensò. Misure che, comunque, non portarono i risultati desiderati. Forse il disagio e la povertà sono veramente al limite, e sono sempre meno le persone che credono agli annunci finalizzati al consenso elettorale. I dati di oggi ci dicono che sei pensionati su dieci percepiscono una pensione inferiore a 750 euro al mese. E vorrei vedere come potreste voi vivere con 750 euro al mese. E qualcuno noi lo conosciamo da vicino!
2017-02-15	PD	ParenteAnnamaria	Il mio intervento si concentrerà soprattutto sulle disposizioni in favore dei giovani. In primo luogo, abbiamo prorogato i termini e trovato risorse per l'indennità di disoccupazione per le lavoratrici e i lavoratori con rapporto di collaborazione coordinata e continuativa, la cosiddetta Dis-Coll. Ricordo che nel jobs act abbiamo introdotto, per la prima volta nella storia, un ammortizzatore sociale per le lavoratrici e i lavoratori, soprattutto ragazze e ragazzi, con contratto di collaborazione coordinata e continuativa iscritti alla gestione separata. L'articolo 15 del decreto legislativo n. 22 del 2015, in attuazione del jobs act, ha istituito la copertura della disoccupazione per questi lavoratori, in via sperimentale, per il 2015. Con la legge di stabilità dell'anno scorso abbiamo prorogato i termini di tale misura sperimentale. Come ha ricordato la collega Pezzopane, quest'anno, grazie all'impegno del mio partito e del Governo, prorogheremo i termini per il 2017 fino a giugno. Come sapete, l' iter parlamentare non è stato semplice, ma ce l'abbiamo fatta. È stato accolto un emendamento a mia prima firma, frutto dell'impegno e del lavoro del Gruppo, della Commissione lavoro, previdenza sociale e di altre colleghe, a partire dalla capogruppo in Commissione affari costituzionali, Doris Lo Moro. Ce l'abbiamo fatta e ciò migliorerà la condizione di 300.000 lavoratrici e lavoratori del nostro Paese, grazie all'impegno del Governo e del sottosegretario Pizzetti, che è qui presente in Aula. Non era facile, ma ce l'abbiamo fatta, per non lasciare scoperti nessuna ragazza e nessun ragazzo in presenza di eventi involontari di perdita di lavoro. Ma non ci fermiamo qui: l'indennità di disoccupazione per i collaboratori deve essere resa misura stabile e non più sperimentale. Per renderla stabile dobbiamo intervenire sulla copertura contributiva, ritoccando le aliquote assistenziali della gestione separata. In Senato, in sede di discussione del provvedimento sul lavoro autonomo, abbiamo approvato un ordine del giorno che impegna il Governo ad intervenire sulla gestione separata. Alla Camera dei deputati, grazie anche all'impegno di colleghe giovani su questo tema, nella discussione sul provvedimento in materia di lavoro autonomo, sarà contenuta una delega in cui si interverrà su questo tema, al fine di rendere stabile la misura per coprire i lavoratori coordinati e continuativi. Un'altra misura in favore dei giovani riguarda i cosiddetti precari dell'ISTAT. Non mi piace usare termine «precari», perché si tratta di 350 giovani ricercatori qualificati, che hanno partecipato al censimento 2011 dell'ISTAT e che, grazie a questa misura, si accingono a partecipare al censimento del 2018. Anche in questo caso, nonostante non sia stato facile, abbiamo dato una risposta doverosa alle lunghe giornate di tensioni e proteste che hanno coinvolto i lavoratori dell'istituto e, grazie al nostro emendamento e all'impegno del relatore Collina (come ricordava nella sua relazione), i 350 lavoratori, soprattutto giovani, potranno partecipare al concorso interno dell'ISTAT per l'assunzione. Si tratta di un risultato atteso da anni, che dimostra che la buona politica può rispondere anche alle esigenze dei nostri giovani. Nel mondo del lavoro, con l'aumento dell'età pensionabile, in attesa dei decreti attuativi su APE e APE sociale che potranno consentire l'uscita dal lavoro, noi dobbiamo assolutamente premiare i giovani, i giovani ricercatori, i giovani qualificati che per lavorare in ISTAT hanno superato prove difficili e molto qualificanti. Per agevolare il lavoro dei giovani dobbiamo rafforzare la rete dei servizi per l'impiego e il provvedimento che stiamo per approvare consentirà alle Province e alle Città metropolitane, nelle more dell'attuazione del processo di riordino delle funzioni connesse alle politiche attive del lavoro e al solo fine di garantire la continuità dei servizi erogati dai centri per l'impiego, di stipulare contratti di lavoro a tempo determinato con scadenza non successiva al 31 dicembre 2017, anche nel caso di mancato rispetto degli obiettivi di finanza pubblica per l'anno 2016, purché venga garantito l'equilibrio di parte corrente nel periodo interessato dai contratti stessi. Questo al fine di rafforzare la rete dei servizi per l'impiego e intercettare quel senso di solitudine che molti giovani trovano nella ricerca del lavoro. Anche in questo caso il nostro impegno non si esaurisce qui. Ora abbiamo l'Agenzia nazionale per le politiche attive del lavoro (ANPAL), che è stata resa operativa a gennaio di quest'anno, e Italia Lavoro SpA che si è trasformata in ANPAL Servizi e anche lì ci sono 700 persone, soprattutto giovani, che non hanno un contratto di lavoro stabile e che sono risorsa preziosa per rafforzare i servizi per l'impiego e le politiche attive. Rafforzare la rete dei servizi per l'impiego, sia quantitativamente che qualitativamente, con l'apporto qualificato di persone che ci lavorano, introducendo livelli essenziali delle prestazioni per garantire servizi per tutti i disoccupati è il senso della riforma più grande del Governo Renzi e dell'impegno del Governo Gentiloni Silveri. Ora garantire servizi per tutti i disoccupati da Nord a Sud è l'obiettivo prioritario, al fine di rafforzare le competenze di lavoratori e lavoratrici e quindi far nascere davvero luoghi di incontro di domanda e offerta di lavoro e agevolare il dialogo tra sviluppo o occupazione. Nel corso della discussione odierna, soprattutto in interventi dell'opposizione, si è detto che il decreto-legge milleproroghe contiene elementi disomogenei, tuttavia vi si possono rintracciare norme fondamentali. Abbiamo fatto una discussione paradossale poc'anzi, in sede di esame delle questioni pregiudiziali: andiamolo a raccontare ai 300.000 giovani precari che questa norma non era necessaria; andiamolo a raccontare ai 350 ragazzi e ragazze dell'ISTAT che queste norme non erano necessarie o non erano urgenti! Queste misure non erano di carattere urgente? L'impegno del mio Gruppo, del Partito Democratico e del Governo va in questa direzione, perché ci accingiamo ad approvare provvedimenti che vanno nel senso di migliorare la condizione dei giovani e rafforzare le politiche attive del lavoro. Questo è il nostro impegno, lo abbiamo messo in questo provvedimento e continueremo a assolverlo. Tutti quelli che sono in questi condizioni e anche il nostro Paese giudicheranno da questo qual è la bontà del provvedimento.
2017-02-16	FI	AmideiBartolomeo	AMIDEI (FI-PdL XVII). Per una cosa positiva ce ne sono però troppe che non condividiamo: si proroga l'emergenza rifiuti in Campania e, solo all'ultimo momento, ci si ricorda che l'indennità di disoccupazione per i collaboratori è scaduta il 31 dicembre e, quindi, si mette l'ennesima pezza. Insomma si fa un autentico «minestrone» made in Italy, che purtroppo non ci fa onore quando questo brand diventa esempio di qualità per il mondo. La qualità nel milleproroghe non c'è: anzi, si mostra quanto questo Paese sia lontano dall'essere stato riformato e sia completamente imbrigliato. Voglio anche citare velocemente il problema delle banche. PRESIDENTE. Deve concludere, avendo superato gli undici minuti. AMIDEI (FI-PdL XVII). Ci sono i temi della direttiva Bolkestein e del commercio ambulante. È possibile che un individuo con un banco sia costretto a osservare dei bandi? Presidente, mi dia un altro minuto, e le chiedo l'autorizzazione a consegnare il testo del mio intervento. Dove siamo arrivati? I tassisti onesti vivono un momento difficile con le loro imprese private familiari e, se vanno male, non chiedono niente a nessuno. Invece di metterli in difficoltà, dobbiamo aiutarli.
2017-02-16	PD	PagliariGiorgio	Può esserci qualcosa che non soddisfa nelle misure, però vorrei ricordare, prima di tutto, quello che è stato fatto in termini positivi andando avanti col milleproroghe. Ci sono misure sulla rivalutazione delle pensioni; ci sono misure che agevolano il rientro dei cervelli e che allungano le abilitazioni universitarie per consentire a chi ne ha ottenuta una di avere un'aspirazione di cattedra che le contingenze finanziarie nell'immediato non consentono; ci sono misure per le fondazioni sinfoniche, per i distretti turistici, per i terremoti dell'Emilia e dell'Abruzzo, con misure, le più variegate, per le alluvioni di Olbia, di Nuoro, dell'Ogliastra; ci sono misure di lotta all'evasione e assunzionali, proroghe di graduatorie e stabilizzazioni, e l'introduzione per la prima volta, sia pure fino al giugno 2017, di un'indennità di disoccupazione per i co.co.co.
2017-02-21	LN	ConsiglioNunziante	Non vorremmo che questo provvedimento venga sognato e pensato da qualcuno come il nuovo Piano Marshall per il Sud. A dire il vero, il presidente Tonini ne ha già ampiamente annacquato le pretese nella sua esposizione. L'ex Premier aveva sognato un Ministero per il Mezzogiorno tutto dedicato, come aveva detto, al rilancio occupazionale ed industriale; un Ministero in grado di battersi in sede europea (con risultati che fino ad ora ha sicuramente "ciccato"), slegando il cofinanziamento del piano 2014-2020 dai paletti del Patto di stabilità, almeno per quanto riguarda gli investimenti delle Regioni. Il Ministero per il Sud, senza un ragionamento e una visione complessiva, è una cattedrale nel deserto di cui avremmo fatto volentieri a meno. Ma perché - questa è la domanda che ci viene da porre tutte le volte che leggiamo il titolo di un provvedimento - non lo intitolate basandovi sulle questioni che sono contenute all'interno del provvedimento stesso? I problemi del Sud - ne abbiamo menzionati alcuni in precedenza - vengono a vario titolo sistemati con un po' di soldi, con qualche mancetta, ma i problemi reali sono altri, Presidente: la disoccupazione post -industriale, il degrado urbano, le mafie che gestiscono affari di dimensioni mondiali e l'economia illegale e sommersa. Quando sono arrivati i soldi per il Sud, mai sono andati alla gente e ai cittadini; hanno soltanto accresciuto il clientelismo senza creare un'economia vitale e libera. La qualità della vita è sempre più scarsa: guardate le classifiche e controllate se trovate una città del Mezzogiorno nei primi dieci o venti posti. Quanto agli ospedali, si destinano 70 milioni di euro ma poi agli ospedali del Sud mancano addirittura le lettighe e non c'è un posto dove mettere gli ammalati, che vengono ricoverati per terra. C'è il degrado ambientale (la terra dei fuochi insegna), ma non c'è stata la forza in questi tre o quattro anni di costruire un termovalorizzatore per risolvere il problema dei rifiuti. Quanto al lavoro nero, i voucher non hanno fatto altro che acuire ancora di più questa forma di scarsa attenzione ai giovani. Ho letto - per dire una cosa simpatica, Ministro - che si fa il Festival a Sanremo, terra dei fiori sì ma non della musica, e invece probabilmente questo festival andrebbe fatto a Napoli; ma Napoli e Palermo non vengono considerate città d'arte. Queste scarse attenzioni, secondo me, danno l'idea molto negativa della possibilità che il Sud possa essere rilanciato con la politica. Poi c'è l'arte di arrangiarsi e il provvedimento in esame effettivamente è un po' arrangiato. Come dicevo in precedenza, ci sono mance e mancette per situazioni che non si è avuto la forza e il coraggio di affrontare nella legge di bilancio. Le avete tolte dalla legge di bilancio, perché non riuscivate ad affrontarle, e le avete "cacciate" nel provvedimento in esame. Abbiamo visto l'ex Presidente del Consiglio sottoscrivere patti con i Presidenti delle Regioni del Sud - i famosi patti - e avremmo voluto vederne i risultati. Mi pare che ci sia poca carne al fuoco e tanto fumo. Forse si trattava di propaganda elettorale, andata anche piuttosto male, visti i risultati del referendum costituzionale del 4 dicembre. Le Regioni del Centro-Sud sono tutte amministrate da vostri governatori, colleghi della maggioranza, e in alcune di queste non siete riusciti nemmeno a spendere i soldi arrivati dai fondi strutturali. Il tasso di disoccupazione dei giovani tra i quindici e i ventiquattro anni, nel Mezzogiorno, è del 60 per cento circa e non è mai stato così alto. Sono dati che vanno a braccetto con i 10 miliardi di euro andati in fumo, signor Presidente, derivanti dalla perdita di PIL relativa all'ILVA. Il rallentamento dell'acciaieria, per cui avete stanziato qualche soldo (ma siamo al dodicesimo o al tredicesimo provvedimento) ha provocato fra il 2013 e il 2015 una perdita secca di investimenti fissi lordi pari a 2,19 miliardi di euro. Meno denaro e meno tecnologie nelle nostre attività produttive: questo è il risultato finale, con i concorrenti esteri che sono entrati come una lama nel burro, con un aumento dell' import di acciaio dall'estero di 1,78 miliardi di euro. Ora interviene il provvedimento in esame, con quattro, cinque o sei punti, un po' a macchia di leopardo, che hanno cercato di affrontare le più disparate iniziative, senza alcuna strategia generale, alcun coordinamento e alcuna visione per il futuro. Ebbene, se il futuro non è il problema di questo Governo, signori, crediamo che questo Governo non debba avere futuro.
2017-02-21	M5S	PugliaSergio	Signor Presidente, in questa sede vorrei parlare di un tema che ho già trattato precedentemente, ovvero delle trattenute praticate a carico di pensionati e disoccupati, cioè di tutti coloro che percepiscono un emolumento economico, un'indennità o una pensione, da parte dell'INPS. Giustamente, ci sono le trattenute fiscali. Avevo già un po' storto il naso quando ho saputo che al pensionato non pervengono ogni mese i cedolini, nei quali egli può rilevare quali le trattenute vengono effettuate. Poi, c'è da dire che se pure avesse in mano questo cedolino dove leggere le trattenute già sarebbe difficile leggerle, ma neanche viene dato, né al disoccupato, che prende una indennità di disoccupazione di 600, 700 o 800 euro al massimo, né al pensionato. La cosa più grave è che sto ricevendo segnalazioni di persone che denunciano come tra queste trattenute vi siano quelle sindacali, effettuate a fronte di una loro scelta fatta nel momento in cui si sono recate in qualche patronato collegato al sindacato che, oltre alle varie documentazioni e deleghe per gestire la pratica, ha fatto loro firmare anche la delega per la trattenuta sindacale. Giustamente, è un diritto questo, ma a volte queste persone sono anche inconsapevoli. Chiedo allora al Ministro del lavoro di adottare un provvedimento al fine di chiedere all'INPS la conferma che queste deleghe sono ancora attuali, frutto di una reale spontanea volontà. Dobbiamo capire che queste trattenute vengono effettuate tutti i mesi, per sempre e molto spesso la persona, se non riceve un cedolino da leggere, neanche riesce a capire cosa viene trattenuto. Sarebbe quindi opportuno, signor Presidente, che il Ministro segnalasse all'INPS questa situazione. Semplicemente, bisogna chiedere alle persone di confermare che vogliono continuare ad avere le trattenute sindacali sulla pensione o sulle indennità di disoccupazione.
2017-02-22	LN	ComaroliSilvanaAndreina	Dico questo proprio per evidenziare che il Governo non rispetta le regole e gli impegni, non ha rispettato le regole europee sui vincoli di bilancio e ora saremo costretti, entro aprile, a fare una manovra correttiva e restrittiva. Non ha rispettato gli impegni presi con le zone terremotate: abbiamo visto quello che è successo qualche settimana fa con l'emergenza neve e le persone e gli animali senza un tetto sulla testa. Ma soprattutto non ha rispettato la promessa fatta ai suoi cittadini: l'Italia che riparte. Il nostro Paese oggi è a due velocità. E lo sarà ancora per molto, se chi governa non è in grado di ascoltare i propri cittadini e procede per spot elettorali, tanto più ora che la sua preoccupazione è quella di andare al voto prima della prossima legge di bilancio, per non dover affrontare le elezioni con una manovra non spendibile appena varata. Quindi? Ecco il nuovo spottino elettorale. Si fa un decreto-legge omnibus in cui dispensare qualche soldo. Nulla di più. Perché nulla è più facile in Italia che risolvere la questione meridionale con il paternalismo statale. Piuttosto, il vero ruolo del legislatore è quello di trovare soluzioni concrete che mirino al benessere dei propri cittadini. Purtroppo, abbiamo visto che tante persone del Sud lo hanno abbandonato. E chi resta nei borghi deserti? Soltanto la vecchia opulenza e la povertà, mentre il capitale umano emigra e sparisce. Ma il Sud, comunque, è cambiato, anche se i problemi sono sempre gli stessi, purtroppo. E se molti continuano ancora ad andarsene, tanti, comunque, restano e restano anche perché credono che quella terra ha enormi potenzialità. Ed effettivamente è così, perché non si può indubbiamente negare che se si affrontasse veramente la questione meridionale una volta per tutte, con un vero new deal italiano, senza pensare a riscontri elettorali e favoritismi o ripicche politiche, il Sud rinascerebbe e questo farebbe bene, ovviamente, a tutta l'Italia. Certo, è un processo lento, ma mi sembra che ora, con la nuova generazione di giovani che rimangono sul territorio e aprono start up o con le continue manifestazioni della volontà di slegarsi dal gioco economico e morale delle mafie, sia il momento giusto. Certo, servirebbe un Governo che mantiene le promesse e che, allo stesso tempo, dia l'esempio di quello che è la buona politica. Altrimenti, si continuerà soltanto a parlare delle potenzialità non espresse da quella terra e a mandare la cenere sotto il tappeto. Dunque, il Governo Renzi bis -Gentiloni Silveri vorrebbe risolvere davvero un tasso di disoccupazione fra i più alti d'Europa, clientelismo e mafie che si insidiano in ogni ganglio del settore privato e pubblico, con intere Regioni intossicate da rifiuti mortali, siti archeologici fra i più belli al mondo che si sgretolano sotto la pioggia, con un provvedimento come questo? Noi crediamo di no. Soprattutto, le cose da fare sarebbero veramente tante e per questo ci dispiace vedere la non concretezza di questo Governo.
2017-03-01	LN	VolpiRaffaele	Signora Presidente, come sempre bisogna dire: che peccato! Siete riusciti un'altra volta a far fare a quest'Assemblea la figura di un organo che non conta niente. Voi siete convinti del disegno di legge in discussione? A me piacerebbe passare banco per banco tra i colleghi della maggioranza e domandare a ognuno se è proprio soddisfatto di quello che ha fatto e che sta facendo oggi. Voi avete mortificato l'Assemblea del Senato non accettando nessun tipo di modifica (neanche quelle più ragionevoli) da parte dei parlamentari (che non voglio neanche definire di opposizione). Avete rifiutato anche le idee ragionevoli. Penso che stiate vivendo un momento veramente straordinario di quello che potrei definire onanismo politico: fate tutto da soli, perché ormai vi siete abituati. Vi siete abituati ai voti di fiducia e a non ascoltare nulla; infatti poi i risultati si vedono: le leggi cancellate dalla Corte costituzionale, il referendum perso. Comunque, andate avanti in questo modo. Ricordatevi però che a volte capita che la galleria sia come quella dei cartoni animati, cioè con il buco finto, per cui ci andate a sbattere e vi fate male. Anzi, vi siete già fatti male, ma continuate con pervicacia a comportarvi come il personaggio con il trenino che va contro il muro. Va bene. Avete fatto questa operazione di grande e alta capacità legislativa, ma in primo luogo non ci mettete i soldi: stiamo parlando di 900.000 euro in totale. Non si raccontino storie: con queste risorse il provvedimento non avrà neanche la possibilità di iniziare a essere messo in campo. In secondo luogo, come sempre scaricate tutto sugli enti locali, senza che essi abbiano un ritorno di risorse per sostenere quello che avete previsto nella normativa, perché tanto gli enti locali sono diventati il vostro sfogatoio. Attraverso le strutture prefettizie voi fate alzare il telefono al prefetto e gli fate dire: «Guarda che ti arrivano i clandestini». Infatti sono i clandestini (non i bimbi) quelli che arrivano senza documenti; è scritto nel vocabolario, peccato che qualche magistrato ritenga che la parola «clandestini» sia da censurare. Chiamate il sindaco. Succederà anche con i minori. Avete rifiutato la nostra proposta con cui vi suggerivamo di impegnare le ASL per le verifiche, perché bisogna mettere insieme gli attori terzi, le associazioni e tutto il resto. Avete inserito di tutto nel provvedimento, ma ci avete negato la possibilità di avere l'interprete: si spende per tutto ma l'interprete non ci sarà. Avete fatto finta di non capire che ci sono delle ambiguità, con cui voi determinerete disparità tra i minori non accompagnati, creando nell'articolato un sistema per cui alcuni avranno un certo di tipo di assistenza e altri non la avranno. Meritate di avere un ritorno negativo. Peccato che a rimetterci saranno quei ragazzini che si troveranno in mezzo al vostro perverso sistema di orgoglio politico che non ha voglia di cambiare nulla. A voi interessa piantare una bandiera; peccato che per voi sarà una bandiera a mezz'asta perché ogni giorno, anche con questi che dovrebbero essere provvedimenti improntati alla sensibilità, all'attenzione e alla partecipazione, voi riuscite a perdere. Non solo riuscite a perdere l'occasione di condividerli, ma perdete anche la dignità politica, come fa chi non vuole ascoltare nulla. Voi non ascoltate, siete disinteressati; non siete nemmeno interessati alle problematiche più evidenti. Ci sono problemi di sicurezza? Non fa niente. C'è il problema di identificare se questi soggetti hanno diciassette o ventidue anni? Non ci interessa. Abbiamo il problema di dare un percorso di certezze, ma non vi interessa. A voi interesseranno unicamente i titoli dei giornali di domani in cui scrivere che il Senato ha approvato il provvedimento sui minori non accompagnati. La cosa vergognosa è che avreste potuto benissimo votare a favore degli emendamenti correttivi e migliorativi presentati, perché tanto il disegno di legge in esame tornerà alla Camera dei deputati. Vi rendete conto che l'unico emendamento che avete approvato è quello che prevede garanti regionali per l'infanzia e l'adolescenza nelle Province autonome di Trento e Bolzano? Non vi sentite un po' ridicoli? Dico questo sapendo che, con l'assenso del Governo, il relatore aveva presentato una serie di emendamenti. Quindi, essendo il relatore esponente della raccogliticcia maggioranza, voi vi siete screditati da soli. Il relatore voleva mettere a posto le cose, ma a un certo punto è arrivato l'ordine sovietico di non toccare più nulla, a parte la disposizione sui garanti delle Province autonome di Trento e Bolzano. Il secondo ordine è stato quello di metterci i numeri. Vi hanno detto: «signori, fate le figurine e domani fate la passeggiatina al telegiornale, tanto i soldi per i minori non ve li diamo». Questo si deve sapere fuori! Fate queste sceneggiate solo per farvi vedere un giorno in più in televisione e domani i minori si ritroveranno con gli stessi problemi. Il vostro problema è politico. Voi vi raccogliete su questi temi perché se doveste confrontarvi su argomenti come il lavoro, la disoccupazione e i suicidi degli artigiani vi mettereste a litigare, come peraltro state facendo da tanto tempo. Non avete la forza e la capacità di affrontare le problematiche vere e quindi cercate la collinetta dove arroccarvi, dimenticandovi dei problemi del Paese, e questa sera, compiaciuti di questa scellerata e malfatta legge che penalizzerà i ragazzi, vi compiacerete di un grande risultato senza pensare a quello che sta succedendo in questo ormai disgraziato e sfortunato Paese. Però, vedete, da domani, o al massimo la prossima settimana, avrà inizio nelle Commissioni di merito l'esame del cosiddetto decreto Minniti e questo non vi consentirà di disimpegnarvi sulle cose che avete ancora voluto dire. Noi vogliamo ordine, tranquillità e sicurezza e non è vero che queste esigenze si conciliano con i problemi di quei poveri ragazzi che voi rendete ancora schiavi di un sistema. Il provvedimento non funzionerà e voi sarete responsabili, come per le morti nel Mediterraneo, anche della sorte di quei ragazzi che finiranno sulle rotte della tratta degli schiavi del sesso o degli esseri umani per l'espianto degli organi!
2017-03-01	PD	FaveroNicoletta	Signor Presidente, onorevoli colleghi, questo provvedimento oggi all'esame dell'Aula non è quello del Movimento 5 Stelle di cui ho molto sentito parlare. Entrerò nel merito del provvedimento che realizziamo oggi perché i sogni sono belli, le utopie anche, ma noi del Partito Democratico stiamo con i piedi per terra. Non abbiamo ancora capito dove il Movimento 5 Stelle - di cui ho sentito l'amico e collega Puglia che ha fatto un intervento molto folkloristico, a mio avviso - ritiene che si possano trovare le risorse. Noi discutiamo con le risorse che ci sono con la nostra caratteristica di essere concreti e, per nostra fortuna, il Partito Democratico ha un retroterra di buoni amministratori che arrivano dal mondo reale, dai Comuni, dalle Province e dalle Regioni. Siamo il 40 per cento donne e, oso dire, il 70-80 per cento amministratori che hanno ben amministrato la nostra Italia, le nostre Regioni, i nostri Comuni e dunque sappiamo anche trattare di povertà. Conosciamo molto bene il sistema esistente, quindi a risorse date, con la complessità che c'è, con la frammentazione che c'è, con il fatto che non è passato il referendum - e anche questo complica moltissimo le cose, diciamocelo - noi, con questa concretezza, proseguiamo. Abbiamo previsto il varo di una misura nazionale di contrasto alla povertà e all'esclusione sociale (parlo della delega), il riordino le prestazioni assistenziali finalizzate al contrasto alla povertà, il rafforzamento del coordinamento degli interventi in materia di servizi sociali. Aggiungo che ai decreti attuativi ci stiamo già pensando, anzi stiamo già agendo perché, vedrete, vi stupiremo con effetti speciali: li vedrete ben presto, molto più presto di quanto voi possiate pensare, perché siamo persone serie, molto serie e non vendiamo fumo. AIROLA (M5S). Consip! FAVERO (PD). Tali norme si inseriscono in un quadro di misure di carattere sociale e assistenziale approvate in seguito alla grave crisi economica iniziata nel 2007. Dall'inizio della crisi, secondo l'ISTAT, le persone in povertà assoluta in Italia sono aumentate del 155 per cento. Nel 2007 erano 1,8 milioni, oggi sono 4,6 milioni. Ma la crisi ha colpito la famiglia (ed è per questo noi ci siamo rivolti alla famiglia nella quale siano presenti dei minori) perché in dieci anni, dal 2005 al 2015, la quota di famiglia in povertà assoluta, misurata guardando i consumi delle famiglie, è raddoppiata. Nelle famiglie con due o più minori l'incremento della povertà è stato circa cinque volte più elevato che nella media nazionale. Sono cadute in povertà non solo famiglie di disoccupati e inoccupati, ma anche famiglie in cui qualcuno lavora, ma porta a casa un solo reddito che non basta a far emergere dalla povertà l'intero nucleo familiare, i cosiddetti working poor. Secondo gli ultimi dati ISTAT, si calcola che i nuclei familiari che vivono in condizione di povertà assoluta siano 1.528.000. Sappiamo, inoltre, che un bambino italiano su tre è a rischio di povertà e il disagio sociale ormai è andato oltre i bassi livelli di reddito se è vero che, secondo l'ISTAT, nel 2014 sono state registrate circa 650.000 famiglie in lista di attesa per un alloggio sociale e oltre 50.000 persone senza fissa dimora. È vero, sono stati sottovalutati tanti segnali - come quelli di perdita del lavoro - e abbiamo assistito a politiche di rinvio continuo di interventi adeguati e innovativi - che c'erano ma erano frammentati - di contrasto alla povertà, come quello attualmente in esame. Al contrario, in maniera a mio parere sbagliata, hanno invece assunto assoluta priorità le politiche di contenimento della spesa. C'è stato un segnale bello forte nel 2008-2009 con la carta acquisti, trasformata nella social card nel 2014. Infine, nel 2013 il Ministero del lavoro presenta il sostegno economico per l'inclusione attiva (SIA), che ha seguito un suo iter e che è arrivato a dare un aiuto concreto a 70.000 famiglie povere, nelle quali vivono in media due figli minori. È un primo ponte, in attesa di una misura strutturale di carattere universale. A questa misura se ne sono affiancate negli anni molte altre di sostegno al reddito per famiglie il cui ISEE non superasse certe soglie, come il bonus di 80 euro per i lavoratori dipendenti, il bonus bebè per i nuovi nati e l'Asdi, assegno per la disoccupazione per chi fosse ancora in tale situazione dopo l'utilizzo degli altri ammortizzatori sociali previsti e aderisse a un progetto personalizzato per l'inclusione lavorativa. Nel frattempo, nella società civile sono sorte e si sono sviluppate significative iniziative di associazioni e enti per un'efficace lotta alla povertà. In particolare, penso all'Alleanza contro la povertà in Italia che, su iniziativa soprattutto delle ACLI e della Caritas, è riuscita ad aggregare molte organizzazioni sociali e sindacali. Infine, anche parecchie Regioni hanno preso loro iniziative nella lotta alla povertà. Ho ritenuto necessario fare questo quadro per far capire che non siamo partiti da zero sia dal punto di vista delle misure approvate, che delle risorse impiegate. Tramite il quarto rapporto sul bilancio del sistema previdenziale italiano elaborato dal comitato tecnico-scientifico di Itinerari previdenziali, presentato recentemente, sappiamo che la spesa totale per la protezione sociale e il relativo finanziamento da entrate contributive e fiscali, sia a livello statale che regionale, dà un quadro d'insieme che evidenzia una spesa davvero elevata, con una forte crescita di quella puramente assistenziale, il cui finanziamento indica un'importante redistribuzione di risorse. Questi fattori possono rappresentare dei punti di vulnerabilità per il nostro sistema di welfare. Nel 2015 la spesa totale per pensioni, sanità, politiche attive e passive del lavoro, assistenza sociale è stata di ben 447,3 miliardi, pari al 54,13 per cento dell'intera spesa pubblica, interessi sul debito compresi. In rapporto al PIL, cioè a tutta la ricchezza prodotta nel Paese, la spesa sociale ha pesato per il 27,34 per cento. Per il 2014 Eurostat ha indicato che la spesa sociale complessiva in Italia è stata pari al 30 per cento del PIL: battuti solo da Danimarca, Francia e Finlandia. Abbiamo addirittura superato la Svezia, Paese cui è riconosciuto da sempre un importante impegno in tali politiche. Secondo l'OCSE, sempre per il 2014, la spesa sociale in percentuale della spesa statale complessiva, ammonta al 55,8 per cento, e siamo superati solo dalla Danimarca. Alla luce, quindi, delle esperienze maturate e delle sperimentazioni realizzate, dei risultati raggiunti e da raggiungere, delle proposte elaborate da soggetti istituzionali e associazioni e, infine, dell'importante lavoro svolto da enti territoriali e locali in campo sociale, il Governo Renzi ha deciso di mettere in piedi una misura strutturale e sistematica di contrasto alla povertà, colmando davvero una mancanza del nostro Paese. Va riconosciuto al Governo Renzi di essere stato il primo Esecutivo a fare questo, dopo anni in cui l'interesse sulla questione era venuto colpevolmente meno. Con questo intento, la legge di bilancio del 2016 ha stabilito l'approvazione di uno o più provvedimenti legislativi finalizzati a intervenire negli ambiti che ho descritto in premessa. Il provvedimento punta inoltre a sviluppare il Piano nazionale contro la povertà, previsto nella legge di stabilità 2015 - quindi, c'è un percorso - con un ampliamento della platea dei beneficiari del reddito di inclusione sociale (REIS), condizionato all'ISEE e all'adesione a progetti di inclusione sociale e lavorativa, di cui hanno parlato molto bene la mia collega Pezzopane, che mi ha preceduta, e anche la relatrice, che ringrazio ancora. Il REIS sostituirà il SIA e sarà destinato alle famiglie in difficoltà ma anche a quei cinquantacinquenni che perdono il lavoro. La risorse ammontano a 1,6 miliardi per il 2017, ma a regime saranno 1,8 miliardi per gli anni successivi, arrivando a coprire almeno 400.000 famiglie entro la fine dell'anno. Sappiamo che sicuramente molto c'è ancora da fare: rimangono ancora categorie di persone escluse e aspetti non considerati nel provvedimento. Abbiamo cercato, poi, di impegnare il Governo con ordini del giorno che sono stati accolti in Commissione, per esempio, per evitare il rischio della cosiddetta trappola della povertà. Ho presentato io stessa un ordine del giorno, che è stato accolto, per evitare che il beneficio previsto diventi un disincentivo all'accettazione di un lavoro da parte di persone con redditi bassi o nulli; ho considerato necessario prevedere l'erogazione di una sua quota, per un periodo di tempo iniziale, qualora i beneficiari accedano al mercato del lavoro, ma non possano permettersi di condurre una vita libera e dignitosa. In conclusione, colleghe e colleghi carissimi, con l'approvazione - spero rapida - del provvedimento, le nostre istituzioni rimettono ai centro della politica nazionale la questione sociale, dopo anni di disinteresse e riduzione dei fondi. Non abbiamo forse messo 450 milioni in un fondo per la non autosufficienza che era azzerato e lo abbiamo ancora incrementato? Quelli non sono fondi per il sociale, accidenti? Non è forse un impegno che abbiamo preso con le famiglie, soprattutto, e lo abbiamo onorato? Noi siamo persone - ripeto - serie, serissime e lo dimostriamo qui in Aula così come nelle Commissioni, con il nostro continuo impegno, la nostra presenza, la nostra continua fede.
2017-03-01	PD	ParenteAnnamaria	È proprio l'impegno, che si concretizza nel progetto personalizzato, a fare di questa misura uno strumento che supera la visione assistenzialista - radicata troppo spesso, purtroppo, nel nostro Paese - per mettere al centro la persona nel rispetto della sua dignità. Il progetto deve essere predisposto da una équipe multidisciplinare, costituita dagli ambiti territoriali, in collaborazione con le amministrazioni competenti sul territorio in materia di servizi per l'impiego, la formazione, le politiche abitative, la tutela della salute e l'istruzione, sulla base di una valutazione del bisogno, di una piena partecipazione dei beneficiari alla predisposizione dei progetti, di un'attenta definizione degli obiettivi e di un monitoraggio degli esiti, valutati periodicamente. In questi anni si sono succedute numerose misure di contrasto alla povertà, con carattere sperimentale, provvisorio, localistico o regionale, limitate a determinate zone del Paese. Per quanto importanti, queste misure non hanno risolto il problema della povertà assoluta in Italia, oggi arrivato a livelli insostenibili. Basti pensare che l'ISTAT ha stimato i soggetti in povertà assoluta, nell'ultimo rapporto sulla povertà in Italia del 14 luglio 2016, in circa 4.600.000 unità e in 1.582.000 famiglie. Con questa misura, per la prima volta si istituisce una misura nazionale, per cui una persona in difficoltà che abita in Veneto viene aiutata e supportata nella stessa maniera di una persona in difficoltà in Campania e viceversa. Nel corso dell'audizione dei rappresentanti dell'ISTAT in Commissione lavoro, previdenza sociale, il presidente Alleva ha sottolineato che, per quanto concerne il profilo dei poveri assoluti, il cambiamento più evidente ha riguardato la crescente vulnerabilità dei minori, legata alle difficoltà dei giovani adulti, anche al Centro-Nord, nel sostenere il peso economico della prima fase del ciclo di vita familiare. Il provvedimento tiene quindi insieme la bontà e la necessità di una misura nazionale, che diventa un livello essenziale delle prestazioni, con la previsione di un percorso di prossimità. In Commissione, maggioranza e opposizione hanno svolto una profonda discussione di merito sull'approccio alle politiche di inclusione. Questo è un dibattito che avviene anche a livello internazionale. In Commissione ci si è soffermati, in particolar modo, su un aspetto del provvedimento in esame, ovvero sulla novità consistente nel fatto che il percorso che porta il soggetto fuori dalla povertà è un progetto di inclusione, intesa come una serie di interventi precisi di accompagnamento e di cura delle persone. La fuoriuscita dalla povertà non è solo un fatto di reddito - pure necessario - ma è soprattutto una questione di uscita da un certo tipo di vissuto, che si concretizza troppo spesso in un degrado esistenziale. Quindi, non servono solo risorse, ma occorre aiutare le famiglie a mandare i bambini a scuola e dal pediatra e aiutarle nel superamento di situazioni difficili. Occorre andare avanti, superando questo stato di cose e ciò è possibile grazie all'investimento che il Governo ha fatto con la legge di stabilità per il 2016, che ha stanziato un miliardo di euro a regime, a decorrere dal 2017, da assegnare al Fondo per la lotta alla povertà e all'esclusione sociale e con la legge di stabilità per il 2017. Quindi, oggi le risorse del Fondo per la lotta alla povertà sono pari a 1.180 milioni di euro per il 2017 ed a 1.204 milioni a decorrere dal 2018, e la legge prevede, appunto, l'attuazione di un Piano nazionale per la lotta alla povertà e all'esclusione sociale. Il disegno di legge prevede, altresì, che alla realizzazione dei progetti personalizzati concorrano anche le risorse dei programmi operativi nazionali e regionali previsti dall'accordo di partenariato per l'utilizzo dei fondi strutturali europei 2014-2020. Proprio mediante il Piano nazionale per la lotta alla povertà e all'esclusione sociale - adottato con cadenza triennale - sarà possibile un graduale incremento del beneficio e una estensione dei beneficiari da individuare prioritariamente tra i nuclei familiari con figli minori o con disabilità grave o con donne in stato di gravidanza accertata o con persone di età superiore a cinquantacinque anni in stato di disoccupazione, sulla base delle risorse che affluiscono al Fondo per la lotta alla povertà e all'esclusione sociale per effetto degli interventi di riordino delle prestazioni di natura assistenziale finalizzate al contrasto della povertà, nonché attraverso eventuali ulteriori risorse da definire mediante specifici provvedimenti legislativi. Ed è proprio il riordino delle prestazioni di natura assistenziale finalizzate al contrasto della povertà il secondo punto su cui si basa l'impianto del provvedimento. Il riordino riguarderà le prestazioni di natura assistenziale finalizzate al contrasto alla povertà, fatta eccezione per le prestazioni rivolte alla fascia di popolazione anziana non più in età di attivazione lavorativa, per le prestazioni a sostegno della genitorialità e per quelle legate alla condizione di disabilità e di invalidità del beneficiario. Si tratta, quindi, del riordino delle attuali misure della social card, del Sostegno inclusione attiva e dell'ASDI. Per tutte queste prestazioni è previsto il graduale assorbimento nella futura misura unica, prevedendo altresì un periodo transitorio di tutela per i beneficiari della social card. Forse può sembrare una cosa scontata, ma vorrei sottolineare l'importanza di questo riordino che supera finalmente la stratificazione delle norme, dando una risposta chiara e trasparente alle persone e alle famiglie in difficoltà. Anche per questo motivo la Commissione lavoro del Senato ha approvato il disegno di legge nella versione deliberata dalla Camera, senza apportare ulteriori modifiche. Grazie al lavoro svolto in entrambi i rami del Parlamento e all'accoglimento di numerose istanze dei soggetti auditi - solo nella Commissione lavoro del Senato ci sono state 14 audizioni - il testo oggi all'esame dell'Assemblea è un testo definito e circostanziato nei principi e criteri direttivi cui il Governo dovrà attenersi per scrivere i decreti legislativi. In Commissione lavoro sono stati accolti alcuni ordini del giorno, della maggioranza e delle opposizioni, che impegnano il Governo a stabilire in modo chiaro, in sede di attuazione del disegno di legge delega, alcuni aspetti: un ordine del giorno della maggioranza ha impegnato il Governo a stabilire che la misura nazionale di contrasto della povertà abbia effettivamente carattere di universalità, prevedendo, in sede di predisposizione del disegno di legge di bilancio e di tutti gli altri provvedimenti, lo stanziamento delle risorse necessarie per rendere concretamente realizzabili l'incremento graduale del beneficio, l'estensione della platea dei beneficiari, nonché lo sviluppo sul territorio di adeguati servizi per l'inclusione, nell'ambito di un Piano nazionale di contrasto alla povertà di durata pluriennale; a valutare infine l'opportunità di considerare l'incidenza dei costi dell'abitare nella quantificazione del reddito disponibile, in relazione alla soglia di accesso alla misura e nella determinazione del beneficio. Abbiamo approvato, inoltre, un ordine del giorno delle opposizioni, la cui prima firmataria è la senatrice Catalfo, che ha impegnato il Governo a reperire, mediante specifici provvedimenti legislativi, fatte salve le esigenze di finanza pubblica, necessarie e adeguate risorse per affrontare in modo radicale ed esteso il problema della povertà in Italia. Un altro ordine del giorno delle opposizioni, il cui primo firmatario è il senatore Barozzino, ha impegnato il Governo a incrementare - cosa fondamentale - i trasferimenti a favore degli enti locali e dei centri per l'impiego, affinché vengano realmente messi in condizione di poter attivare e garantire qualità ed efficacia ai progetti personalizzati per l'inclusione sociale e lavorativa, che risultano essere condizione necessaria per l'erogazione del beneficio economico ai soggetti interessati. Sia Alleanza contro la povertà - soggetto importante, nell'interlocuzione con il Senato - con un appello lanciato il 28 dicembre scorso, che la Conferenza delle Regioni e delle Provincie autonome, hanno sollecitato il Senato a una rapida approvazione della legge delega e a una contestuale predisposizione del Piano nazionale contro la povertà nel quale specificare tutti i passaggi attuativi da compiere per l'introduzione di un reddito di inclusione universale. Il Governo, in sede predisposizione dei decreti legislativi, dovrà prevedere un collegamento molto forte tra servizi sociali, centri per l'impiego e ruolo dell'ANPAL, garantendo la presenza dei centri per l'impiego nella équipe multidisciplinare. Dopo l'approvazione del provvedimento all'esame di questa Assemblea, l'Italia non sarà più l'unico Paese europeo nel quale lo Stato non fornisce un aiuto alle persone in povertà assoluta. Tante famiglie indigenti avranno così la possibilità di ricevere un sostegno pubblico per costruirsi un futuro migliore.
2017-03-01	PD	PezzopaneStefania	Oggi, quindi, inizia l' iter finale dell'approvazione del disegno di legge delega relativo al contrasto della povertà, al riordino delle prestazioni e al sistema degli interventi e dei servizi sociali, collegata, come ricordava la relatrice Annamaria Parente, alla manovra di finanza pubblica per il 2016. È un obiettivo di questo Governo, così come lo è stato del Governo Renzi, e di questa maggioranza, contrastare davvero e non a chiacchiere la povertà e l'esclusione sociale. Il nostro faro è l'articolo 3 della Costituzione; è quello il nostro riferimento, troppo spesso dimenticato. Ringrazio quindi il Ministro, il Governo, il Presidente della Commissione, la relatrice e tutti i colleghi. Ringrazio anche le tante associazioni, in particolare quelle dell'Alleanza contro la povertà, che nelle audizioni hanno ulteriormente rafforzato la mia convinzione e hanno suggerito ulteriori interventi che sicuramente potremo attuare successivamente. Il testo rimane quello della Camera perché c'è urgenza; noi non abbiamo perso un solo giorno per corrispondere a questa urgenza e auspico che i decreti delegati e i successivi provvedimenti del Governo mantengano questi tempi brevi. La mia esperienza nel campo sociale, da amministratrice locale e da operatrice nell'associazionismo, mi porta a un approccio misto, certo emotivo, sensibile, ma anche molto razionale. Se c'è una questione su cui è fondamentale essere sobri e rispettosi, questo è proprio il campo della povertà. Mandela diceva che sconfiggere la povertà non è un atto di carità, ma è un atto di giustizia. Noi per questo incardiniamo questo provvedimento di legge come un necessario provvedimento di giustizia, appunto in adempimento ad un articolo della Costituzione spesso dimenticato. A volte, anche in Commissione, questo tema è stato invece un ambito di facili e patetiche invettive o di odiose proposte demagogiche. Noi ci stiamo occupando di estrema povertà da legislatori. Me ne sono occupata, insieme a tanti di voi negli anni, da cittadina con le associazioni, ma soprattutto da amministratrice di una città e di una Provincia in cui, tra il 1990 e il 2000, crollò completamente il sistema industriale, passando da 6.000 occupati a poche centinaia di occupati nel settore industriale. Chi perse il lavoro diventò immediatamente e rapidamente povero. E poi nel 2009, quando il terremoto nella mia città produsse perdita di lavoro, di casa e delle relazioni sociali. Ho avuto l'occasione, nella mia esperienza, di assistere 40.000 persone; di queste moltissime erano entrate nella categoria dell'estrema povertà. E se avessi avuto questo provvedimento, sicuramente avrei potuto fare molto meglio il mio mestiere di amministratrice. Ho sperimentato anche la prima esperienza del reddito minimo di inserimento, con il decreto legislativo n. 98, che fu sperimentato in 39 Comuni, tra cui la mia città. Un tentativo, quello, atteso e generoso, che però purtroppo disattese le aspettative. Perché? Perché la povertà è un terreno tortuoso, perché la povertà non si soddisfa con le bacchette magiche né con soluzioni facili, perché negli anni il dramma della povertà è cambiato, perché purtroppo della povertà si sono dovuti occupare i Comuni, spesso da soli, insieme semmai al volontariato e al terzo settore. La prima esperienza però, quella del Governo Prodi con il ministro Turco, evidenziò meglio cosa si dovesse fare. E noi di quello abbiamo fatto tesoro in questa legge delega. Mi riferisco all'importanza dell'accertamento reale del reddito delle persone e alla necessità di adottare misure non sostitutive degli ammortizzatori sociali, ma propriamente indirizzate a combattere la povertà. Questo intervento poi - come ricordava Annamaria Parente - è stato sostituito dalla social card, strumento anch'esso parziale. Per dare invece una risposta puntuale ci vorrà, oltre a questo provvedimento, il tempo necessario, la buona cooperazione con gli enti locali e con il volontariato. Forse bisognerà aggiustare il tiro in corso d'opera e dovremo rispondere, come cerchiamo di fare, a due domande di fondo. La povertà è legata soltanto ai processi di impoverimento motivati da questa crisi economica grave o viene anche prima ed ha ragioni sue proprie? È facile dire: piove, Governo ladro, ci sono i poveri ed è causa del Governo, senza interrogarsi invece sulle ragioni profonde. C'è poi il secondo punto. La lotta alla povertà deve essere, come proviamo a fare, un obiettivo generale, che necessita di interventi strutturali che chiamano in causa almeno quattro questioni: gli interventi per la crescita, gli interventi di politica attiva del lavoro, il welfare attivo e le politiche generali per la riduzione della povertà, che hanno bisogno anche di più scuola, di più università e di più cultura. Così si combatte la povertà, non dando una mancia, non dando soltanto una mancia. Forme storiche di povertà, specie nel Mezzogiorno, si sono reiterate ed è quindi più difficile interrogarsi sulle radici profonde, mentre è più facile attribuire delle colpe a qualcuno. La marginalità sociale è una causa di povertà; lo è anche la fragilità della persona. Pensiamo ad esempio alle disabilità, alla salute mentale, alle dipendenze. Pensiamo al circuito vizioso da padre in figlio. Chi ha fatto l'amministratore lo vede. Chi opera nelle associazioni vede che spesso le generazioni, di padre in figlio, mantengono uno stato di estrema povertà. Noi vogliamo combattere la povertà promuovendo la cittadinanza. E la povertà si deve combattere anche promuovendo una cittadinanza attiva e creando lavoro. Il lavoro è l'elemento cruciale, ma non esclusivo. Ecco quindi che qui si intreccia l'articolo 3 della Costituzione, che intende rimuovere gli ostacoli di ordine economico e sociale che impediscono il pieno sviluppo della persona umana, con l'articolo 1 della Costituzione, perché la Repubblica è fondata sul lavoro: non sul reddito senza lavoro, ma sul lavoro; non sul non lavoro, che è una cosa aberrante e che certo può far gola perché si guadagna magari consenso. È molto interessante il messaggio mandato dall'ex presidente del Consiglio Matteo Renzi sui lavori di cittadinanza, più che sul reddito di cittadinanza. E non è solo un problema di risorse, ma una idea di società, un modello che noi vogliamo proporre, là dove le risorse da mettere in campo devono essere utilizzate semmai per le politiche attive del lavoro, per aiutare le famiglie con i figli a carico. I dati ISTAT, i dati della Caritas che abbiamo sviscerato in Commissione vanno messi alla base di ogni ragionamento. Il rapporto sulla povertà ci inquieta, ma ci indica anche la strada da percorrere, in una condivisione dello strumento che andiamo ad approvare che ci dice qual è la possibilità che noi abbiamo davanti. Anche l'alleanza contro la povertà ci ha suggerito delle chiavi di interpretazione, non solo del fenomeno, ma anche di soluzione dello stesso, suggerendo un piano pluriennale contro la povertà, ma anche dicendoci di non fermare la riforma. La riforma non sistema tutto, perché la questione della povertà è complessa, ma inizia a farlo, finalmente, come bene diceva prima la nostra relatrice. Questo perché essa inserisce una misura universalistica che non c'era mai stata prima: lo vogliamo dire? Si inserisce finalmente uno strumento che supera tutti i tentativi falliti di questi anni: una misura universalistica, con graduale allargamento della platea. Sono pochi due miliardi, ma intanto ci sono due miliardi. Ci impegniamo, nella prossima legge di stabilità, ad aumentare la postazione. Politiche del lavoro, poi, tese a contrastare la disoccupazione, in particolare quella giovanile. Proprio oggi sono usciti i bandi per Garanzia giovani e vi sono delle risorse. Bisogna intrecciare i percorsi, così come prevede questa legge delega, e superare i circoli viziosi. È facile, molto più facile, produrre un approccio moralistico. Ci sono gli avidi banchieri, ci sono i vitalizi (che tra l'altro non ci sono più) e poi c'è il «piove, Governo ladro». È molto più semplice un approccio di questo tipo. Purtroppo, però, la povertà è una emergenza sociale vera, perché in questo Paese essa è aumentata più che in altri. In particolare, l'aumento c'è stato tra il 2008 e il 2013, con lievi correzioni negli ultimi anni. L'Italia ha tra le più alte percentuale di ragazzi che sono in quella stravagante e grave condizione di non avere né occasione di studio né occasione di lavoro. Questi sono i nuovi poveri, nei confronti dei quali abbiamo fatto un altro intervento. La delega, che prevede queste ed altre misure su cui bene ha relazionato la senatrice Parente, inserisce quindi una misura universale, il reddito di inclusione, da garantire uniformemente sull'intero territorio nazionale, utile a contrastare la povertà, intesa come impossibilità di disporre dell'insieme di beni e servizi. Una misura unica a livello nazionale, subordinata all'accertamento effettivo dei mezzi e all'adesione a un progetto personalizzato di attivazione ed inclusione sociale e lavorativa, finalizzata all'affrancamento e alla condizione di libertà. L'ambito della delega è ben definito. Concludo dicendo che sono convinta sostenitrice di questa delega. Possiamo ulteriormente migliorare e rafforzare questa possibilità che ci siamo dati, finalmente, di varare un intervento organico su un tema di grave peso per la nostra comunità e, soprattutto, per le giovani generazioni.
2017-03-02	LN	ConsiglioNunziante	Ora si parla di povertà perché forse non se ne può più fare a meno, ma i buoi sono fuori dalla stalla, cara signora Presidente: lasciate almeno le porte aperte e vediamo se rientrano anche senza il vostro aiuto. Per far fronte alla povertà sono inutili pochi centesimi al giorno. Per combatterla è necessario che l'incertezza lavorativa che blocca i consumi e la crescita venga affrontata seriamente, altro che il jobs act, altro che i voucher, altro che portare le pensioni a 80 o 90 anni! Torniamo ai 40 di contributi e ai 60 anni di età, cancellando definitivamente la legge Fornero. In questo Paese, abbiamo una crescita bassissima (poco sopra lo zero) un mercato del lavoro rigido, lavoro nero e illegale, tasse altissime con cui questo enorme sommerso spesso si giustifica. Sapete, signora Presidente, quanti nuovi poveri, per non dire falliti, ci sono stati in questi anni perché questo Paese è il peggior pagatore all'interno dell'Unione europea? Sessanta miliardi circa è l'ammontare delle inadempienze di questo Stato verso le imprese che hanno prestato i propri servigi. Stiamo parlando di aziende caricate di tasse e balzelli, incredibilmente ignorate quando hanno avuto bisogno, soprattutto a causa dei problemi legati a Equitalia. Quale ripresa economica possiamo attenderci in queste condizioni e come combattiamo la povertà senza crescita e incremento del PIL e dell'occupazione? E la smetta il signor Boeri di annunciare tutti i giorni la necessità di rifarsi sugli anziani per far quadrare i conti. La missione dell'INPS e quindi, anche del signor Boeri è quella di pagare le pensioni. Punto. Si sa anche che fine hanno fatto queste pensioni: sono spesso utilizzate per dare una mano ai figli, perché il pensionato tartassato e tormentato è utilizzato come un bancomat alla bisogna ed è reso sempre più povero dall'atteggiamento dei Governi che si sono succeduti, che poca attenzione hanno avuto nei suoi confronti. Ricordo alcuni dati: 150.000 pensionati sono fuggiti all'estero, dove la vita è meno cara; più di 100.000 ragazzi sono emigrati all'estero per trovare lavoro; il tasso di disoccupazione è pari al 13-14 per cento, mentre quella giovanile ammonta al 40. Quanto al comparto nautico, che fare una battuta dicendo che lo avete affondato è dir poco, è stato messo in ginocchio. Se hai un cavallo del valore di 1.000 euro e lo dichiari nel modello 740, sembra che hai Varenne nella stalla.
2017-03-02	M5S	PagliniSara	Ci troviamo in questa legislatura a lavorare sul tema (secondo noi) più pressante per il Paese: ci troviamo ad affrontare il tema del contrasto alla povertà. In Italia esiste un divario tra flessibilità del lavoro e sicurezza sociale. Il sistema dell'indennità di disoccupazione è complesso e frammentato, disorganizzato e non in grado di sostenere adeguatamente tutti i disoccupati. È aumentata la disuguaglianza con l'aumento della flessibilità e della precarietà. Il sistema di welfare è un fallimento! Leggiamo dati agghiaccianti, oggi, sul disagio dei nostri concittadini. Dal 2008 ad oggi, addirittura il numero di bambini sotto la soglia di povertà è triplicato: siamo a oltre un milione, e la vulnerabilità dei minori è ovviamente legata alle difficoltà dei giovani adulti. Lottare contro la povertà significa contrastarla e vincerla. Contiamo poveri in tutte le fasce d'età, dai giovani che ormai sono rassegnati ad emigrare, (visto il tasso di disoccupazione è al 40 per cento) ai pensionati in difficoltà che sono un esercito. Oggi contiamo due milioni di pensionati costretti a vivere con pensioni da 500 euro al mese, e da ciò deriva il fenomeno dei «nonni in fuga», costretti ad emigrare da anziani per non morire di stenti nel loro Paese. Ma quando si è considerati poveri? Nel provvedimento in esame non lo dite! Non si sa. Non ci date i parametri. Eppure Eurostat ci fornisce l'indicatore ufficiale di povertà che considera a rischio di indigenza la persona che non raggiunge 9.360 euro all'anno (780 euro al mese), ovvero che non percepisce almeno sei decimi di 15.514 euro, che è il reddito mediano, la linea di reddito raggiunta dalla metà delle famiglie italiane. Quindi cosa ci aspettavamo da questa maggioranza? Una terapia d'urto, una terapia d'urto in un Paese come il nostro che ha sempre investito male e troppo poco per l'inclusione sociale e per il contrasto alla povertà. Da questa legge ci aspettavamo qualcosa di importante, tenuto conto che, insieme alla Grecia, siamo l'unico Paese che non ha ancora adottato un reddito di cittadinanza, che tra l'altro è la prima proposta del Movimento 5 Stelle. Cosa è stato fatto nel corso di questa legislatura per tutti questi cittadini? Nulla. Oggi, dopo quattro anni di legislatura, permettetemi di definire ridicolo, ridicolo al limite dell'indecenza ciò che dichiara, in una trasmissione televisiva, il signor Renzi, cioè colui che ha avuto per tre anni in mano il Paese Italia, che ha detto che oggi serve il "lavoro di cittadinanza" anziché il "reddito di cittadinanza" in quanto è lo Stato che dovrebbe occuparsi di formare ed introdurre i cittadini in difficoltà nell'ambito lavorativo. Ridicolo in quanto si parla senza conoscere il nostro disegno di legge, ridicolo perché la nostra misura passa soprattutto attraverso una continua formazione e nell'inserimento nel tessuto sociale in modo da attivare la persona e l'economia interna. Forse Renzi non sa leggere o fa finta di non saperlo. È ridicolo perché continua a parlare per slogan, vendendo altro fumo agli italiani, che comunque hanno capito la schizofrenia di un personaggio che in tre anni nulla ha fatto per garantire i diritti dei cittadini e che, con la strategia della mancetta degli 80 euro (per accaparrarsi un voto), si è mangiato di nuovo la reputazione visto che oggi li riprende a due milioni di cittadini. Li richiede indietro, soprattutto se sono diventati poverissimi! Renzi è il vero Superciuk! Ruba ai poveri per dare ai ricchi e ancora spera di comandare il Paese. Il signor Renzi deve fare solo una cosa, così come aveva promesso: sparire dalla scena politica italiana dopo i fallimenti collezionati dalle sue riforme giudicate incostituzionali, fino al miserevole tentativo di «colpo allo Stato», che doveva passare attraverso la riforma costituzionale. Torniamo, però, alla delega in questione. Ribadisco: è un disegno di legge delega e, quindi, per conoscere i particolari della misura bisognerà attendere comunque l'arrivo dei decreti legislativi, che dovranno essere varati dal Governo entro sei mesi. Bisognerà, quindi, attendere i decreti attuativi per capire con esattezza la platea dei beneficiari, i requisiti per poter accedere al beneficio, nonché come intende il Governo riordinare le prestazioni assistenziali e altro. Prevedete un investimento di 1,6 miliardi per l'anno 2017 e 1,8 miliardi per il 2018. Lo sapete, sono briciole. Le misure pensate non si riferiscono al cittadino singolo, non sono legate alla persona. Ponete l'attenzione prioritaria solo alle famiglie, lasciando indietro l'individuo. Qui devo essere chiara con chi ascolta da fuori: è grave, gravissima, la scelta della maggioranza di rinunciare al contributo delle opposizioni durante la fase in Commissione. La maggioranza, esprimendosi con parere contrario su tutti gli emendamenti, ha svilito la stessa funzione del Parlamento. È stata per noi una forzatura intollerabile. Lasciatemi dire che costituisce un episodio surreale il commento della maggioranza che ha valutato la proposta di reddito di cittadinanza «altamente pericolosa», in quanto una famiglia di due adulti e due bambini potrebbe addirittura percepire 1.630 euro al mese. Avete gridato allo scandalo. Peccato che sono misure e tabelle Eurostat, roba seria e coscienziosa. Forse per qualcuno è meglio continuare a tener in pugno un bel bacino elettorale mansueto e servile. Chissà se la maggioranza si è così sconvolta quando ha regalato miliardi alle banche private o quando Renzi ha bruciato dieci miliardi per la sua marchetta elettorale degli 80 euro che ora si sta riprendendo. Questa misura - non ci stancheremo mai di ribadirlo - appare dopo oltre due anni di voluta giacenza del nostro disegno di legge sull'istituzione del reddito di cittadinanza in Commissione lavoro, una misura shock veramente volta a risolvere il problema di milioni di cittadini che vivono al di sotto della soglia di povertà, atta all'inserimento lavorativo e, al contempo, all'innalzamento dell'economia e al consumo interno. Anziché giocare sulle coperture dei nostri emendamenti facendo melina nelle Commissioni, dovevate unirvi al nostro sforzo e trovare la strada migliore per attivare da subito il nostro disegno di legge. Invece avete perso tempo, a cominciare dal 2014 quando l'Italia aveva adottato il programma pilota per il sostegno per l'inclusione attiva (SIA). Nel SIA si prevedeva un progetto di reinserimento nel mondo del lavoro, nel tessuto sociale. Non avendo dati certi del monitoraggio, come Movimento 5 Stelle abbiamo cominciato autonomamente a contattare i Comuni per conoscere appunto l'andamento di questi progetti sociali. Abbiamo saputo che è tutto in panne. I Comuni ci hanno risposto dicendo che avevano accumulato diversi ritardi e che, quindi, era tutto fermo. Si sono rivelate, quindi, misure palliative fallibili, non monitorate e non strutturate. È logico: se non si investe non si può sperare nei miracoli. Le nozze con i fichi secchi non si possono fare. La vostra linea di risoluzione alla povertà e disagio ricalca il SIA, ma senza investimenti adeguati tutto si svilisce. La vostra proposta l'avete farcita di buoni propositi copiando alcuni «obblighi» del nostro reddito di cittadinanza, ma svuotandoli di risorse e, quindi, rendendoli vani. È una misura palliativa perché l'assegno mensile per famiglia potrà variare dai 320 euro ad un massimo di 400 euro, ma solo se si vive in condizioni allucinanti: famiglie con minori a carico o disabili, con l'ISEE all'osso. Si prevede una gamma di requisiti all'estremo ribasso. Manca l'individuazione della soglia del bisogno. La misura così pensata riteniamo sia totalmente inefficace per contrastare veramente la povertà. Con questo disegno di legge delega si passa la patata bollente ai Comuni. Gli stessi portavoce dell'ANCI in Commissione hanno chiarito le difficoltà eventuali a causa dell'insufficienza di personale e dei limiti alla spesa imposti dalle norme. Le persone hanno annotato che tutti i vostri fallimenti, dalla scuola, alla sanità, al jobs act, che si è bruciato 20 miliardi per dare precarietà, voucher e insicurezza, sono sulle vostre spalle. Ricordiamo che i provvedimenti da attuare inseriti nel jobs act per incentivare le politiche attive del lavoro e per le politiche sociali li stiamo ancora aspettando. I dati diffusi da Eurostat hanno certificato che il nostro Paese è quello che ha più poveri di tutta l'Europa: è una situazione drammatica, signora Presidente. I cittadini che vivono in conclamate condizioni di povertà in Italia sono circa l'11,5 per cento della popolazione, ovvero un totale di sette milioni di persone che vivono in condizioni di miseria. Ecco, queste per noi erano le priorità, signora Presidente, che andavano subito risolte. In Europa ci sono 123 milioni di poveri, troppi e in aumento. In questo scenario, se non viene regolato velocemente il tutto in un'ottica redistributiva, si andrà verso una crisi umanitaria e un notevole aumento delle disuguaglianze. Lo stanziamento di risorse che investite è assolutamente insufficiente. Gli italiani stanno chiedendo risposte. Le persone che usufruiranno della vostra misura sono pochissime: appena 280.000 famiglie, che avranno briciole che non li metteranno davvero in condizione di vivere una vita dignitosa e libera. Diteci come si può sopravvivere con cifre di 320-400 euro al mese con due figli a carico. Signora Presidente, la gente dice che ha fame e qualcuno gli risponde: «Ma dov'è il problema? Dategli al limite un po' di fritturina di pesce!». Questo è il problema.
2017-03-08	LN	CentinaioGianMarco	Le chiediamo di raccontare che nonostante le finte riforme dei mille giorni precedenti del dottor Renzi, la disoccupazione giovanile in Italia è al 40 per cento; le chiediamo di ricordare ai suoi colleghi che ci sono 4.200.000 italiani sotto la soglia di povertà assoluta, nonostante i mille giorni. Le chiediamo ancora di ricordare che ci sono 150.000 italiani che ogni anno varcano i nostri confini e se ne vanno all'estero a cercare un posto di lavoro; che negli ultimi quattro anni dei vostri Governi l'Italia ha perso 194.000 imprese e 800.000 addetti; che nell'ultimo anno sono stati chiusi 19.000 esercizi commerciali, che la crescita dell'1 per cento, con cui alcuni si riempiono la bocca facendo un po' di propaganda nei confronti degli italiani più disattenti, è la peggiore dell'Europa.
2017-03-08	M5S	LezziBarbara	E con la decontribuzione che avete tolto e con quella mancia elettorale, che c'è costata oltre 12 miliardi, siete riusciti ad aumentare il divario della media della disoccupazione tra noi e il resto d'Europa.
2017-03-08	M5S	LezziBarbara	Nel 2014 la differenza tra il dato relativo alla nostra disoccupazione e la media europea era dello 0,8 per cento e ora è arrivata all'1,6 per cento. Andatevene a casa!
2017-03-08	LN	StefaniErika	Signor Presidente, parlare dell'8 marzo sembra quasi retorico, ma penso ai primi movimenti femministi, alle prime donne che, combattendo contro la morale del tempo, cercavano di difendere dei diritti che allora sembravano essere un'utopia come il diritto di voto e di decidere. E pensare che il diritto di voto l'abbiamo conquistato come donne da pochi anni, considerando la storia della nostra civiltà e del nostro diritto. Eppure oggi, fuori da quest'Aula, è in atto uno sciopero, che è non solo italiano ma di interesse sovranazionale, quasi a voler dire di prestare attenzione, perché oggi le donne non stanno festeggiando con la mimosa o con la rosellina, ma stanno valutando qual è la loro condizione. Bisogna ricordare che in questo momento vi sono un rilevante problema di disoccupazione, un grandissimo precariato nel lavoro, il problema dell'inserimento dei giovani nel mondo del lavoro, il problema delle famiglie e del loro mantenimento, il problema di un enorme calo democratico. Stiamo parlando di una grandissima crisi della società nella quale le donne oggi dicono che non ce la fanno. È una crisi della società che sicuramente non dipende dalla condizione femminile; ma dove c'è la crisi la condizione femminile emerge e ci si rende conto degli ulteriori vulnus della nostra società e un vulnus è proprio quello della figura della donna. In quest'ultima legislatura abbiamo parlato più volte del femminicidio. Alcuni hanno anche criticato il fatto che si parli di femminicidio e che l'uccisione di una donna non può essere un reato più grave dell'uccisione di un uomo. Ma noi parliamo di femminicidio come di una violenza sulla donna e purtroppo di violenze sulle donne ve ne sono. Ci sono le violenze sulle donne, quelle sui bambini e nei confronti di tutti coloro che sono deboli nella nostra società. Capire il perché c'è la violenza nei confronti della donna è un passaggio molto difficile. Viviamo in un mondo in cui parliamo di informatica, di telematica e dove possiamo addirittura pensare alle realtà virtuali: eppure, ci sono delle carenze culturali enormi, anche e soprattutto nei confronti della figura femminile. C'è chi ritiene che la causa sia la crisi dell'identità dell'uomo oppure la crisi economica. Eppure, vengono ad essere toccate le donne, che spesso subiscono, e le violenze non sono sempre e solo le percosse: grandissime violenze sono anche le pressioni psicologiche o la forma di sudditanza che esiste all'interno di alcuni contesti, soprattutto familiari. E ogni qualvolta la donna insorge, in quel momento sembra sollevare la rabbia e l'astio dell'uomo che le sta accanto e che dovrebbe amarla, ma che può giungere addirittura ad ucciderla. Dobbiamo investire di più sulla cultura, affinché la parificazione tra uomo e donna riguardi tutti i diritti e anche le retribuzioni, perché esiste un grosso problema di divario retributivo tra uomo e donna. Le donne ormai hanno avuto la possibilità di penetrare in alcuni settori del lavoro: nella magistratura e nell'avvocatura vi sono moltissime donne. Eppure, quando si parla di lavoro autonomo e subordinato, troviamo differenze retributive, che dobbiamo assolutamente affrontare. In conclusione, dobbiamo ricordare che educare un bambino significa creare un uomo, ma educare una bambina significa creare un popolo.
2017-03-08	M5S	MontevecchiMichela	Signora Presidente, vorrei partire da un po' di numeri, per renderci conto di cosa stiamo parlando quando festeggiamo il giorno della donna, giustamente preoccupandoci che non si esaurisca tutto in una retorica finta. Vorrei dunque partire dal fatto che le donne italiane ottengono i risultati migliori a scuola e nelle università, ma poi sono penalizzate sul lavoro. Sono penalizzate per quanto riguarda le possibilità di avanzamento sul lavoro, da salari più bassi e anche quando decidono di intraprendere la meravigliosa avventura della maternità. Nell'ultimo trimestre del 2016, secondo l'ISTAT, le donne disoccupate sono 1.383.000 e il tasso di disoccupazione delle donne è del 12,7 per cento, cioè 1,9 per cento in più di quello maschile. Per quanto riguarda invece il tasso di occupazione, c'è un divario a favore degli uomini di 12,2 punti percentuali. Ha un contratto a tempo indeterminato il 48 per cento delle donne, rispetto al 58 per cento degli uomini. Le donne dirigenti sono ancora una rarità: è donna un dirigente su quattro. l'Italia è al quarantanovesimo posto su 145 Paesi analizzati dal World economic forum nell'indice di disparità di genere. Se tutte le donne in Italia incrociassero però le braccia, andrebbero in fumo 2 miliardi di euro, senza considerare il lavoro in casa e la cura dei figli. Oggi in Italia le donne devono ancora lottare per vedere riconosciuti i propri diritti e per combattere la violenza contro le donne. Ricordiamo che nel 2016 ci sono stati 116 casi di femminicidio. Ricordiamo anche che la Convenzione di Istanbul, in vigore in Italia dall'agosto 2014, ha ancora molti aspetti disattesi e tanti, quindi, rimangono ancora inchiostro su un foglio di carta. Lo sciopero globale delle donne oggi, lanciato in Argentina e che riguarda non solo l'Italia, ma anche 40 Paesi, vuol coinvolgere tutte le donne e lanciare questo grido d'allarme. La politica lo deve ascoltare agendo e facendo cose efficaci. Perdonatemi, ma in questo Parlamento non avemmo la sensibilità di dedicare il decreto per il contrasto al femminicidio del 2013 solo alle donne in quanto ci mettemmo dentro altro. Questa è una ferita che non possiamo dimenticare.
2017-03-09	M5S	CatalfoNunzia	Brava! CATALFO (M5S). Ma non è tutto: i cittadini che potranno usufruire di questo bonus - non si può parlare di vero sostegno al reddito, ma del solito bonus - continueranno a restare poveri, mentre i cittadini poveri che ne saranno stati esclusi continueranno a non avere alcun aiuto, abbandonati ancora una volta da uno Stato ipocrita, che fa finta di pensare alla povertà in Italia. Con questo provvedimento si continuerà a negare qualsiasi tutela - per esempio - ai giovani o ai pensionati, proprio mentre voi state aspettando di concludere questa legislatura per avere diritto al vitalizio (quella che chiamate «pensione» altro non è che un vitalizio mascherato, e lo sapete benissimo); alla povertà in Italia, però, possiamo destinare il niente. Eppure, signor Ministro, i dati relativi alla povertà, alla disoccupazione e alla mancanza di opportunità nel nostro Paese sono sotto gli occhi di tutti. La situazione è critica, per usare una parola carina: la disoccupazione giovanile ha superato il 40 per cento e in alcune Regioni del Sud addirittura sfonda il tetto del 60 per cento. Venga al Sud, signor Ministro. Facciamo un giro insieme e le mostrerò cosa accade ai giovani di quelle zone: ogni anno 100.000 persone abbandonano il nostro Paese, un terzo dei quali sono giovani, quei giovani a cui lei ha dedicato parole infelici. Più di un milione e mezzo di pensionati percepisce una pensione inferiore ai 500 euro. Negli ultimi anni 400.000 pensionati hanno abbandonato il nostro Paese per andare all'estero e cercare una vita dignitosa. La povertà è esplosa, raggiungendo i livelli del 2005; 17 milioni e mezzo di persone sono a rischio povertà o esclusione sociale, il 28 per cento della popolazione, per non dimenticare gli 11 milioni di cittadini, signor Ministro, che non riescono più ad accedere a cure mediche per mancanza di risorse. Siamo tra i Paesi con il tasso di povertà infantile più elevato; il 17 per cento della popolazione minorile, pari a 1.700.000 minori che vivono al di sotto della soglia di povertà. Noi qua stiamo facendo un provvedimento «topolino» che non aiuterà tutte le famiglie italiane e tutti i minori italiani. Mi spieghi: quale minore ha diritto e quale non ha diritto? Discutiamolo qui. Qual è il minore che ha diritto e qual è il minore che non ha diritto? Facciamo come la SIA? Se hai un figlio minore che ha due anni, ne hai diritto; se tuo figlio ha compiuto tre anni e mezzo, mi spiace, ma non ne hai più diritto. Muori di fame. Era difficile, ma ci siete riusciti. Avete fatto una legge che doveva servire per aiutare i più deboli, dimenticando i più deboli, dimostrando una vergognosa e totale mancanza di interesse nel risolvere il problema. Cosa fate peraltro? Cosa avete fatto? Avete anche eliminato e tagliato 211 milioni dal Fondo per le politiche sociali che sono comunque fondi per il sostegno al reddito che dovrebbero erogare i Comuni e 50 milioni dal Fondo per la non autosufficienza. Spiegatemi qual è il gioco? Togliamo di qua, mettiamo qualcosa di là, poi riordiniamo le prestazioni, colleghiamo all'ISEE e tutto cambia per non cambiare nulla e non abbiamo risolto il problema della povertà in Italia. Signor Ministro, fossi in lei mi vergognerei. È chiaro a tutti che in questa occasione quello che manca è la volontà politica e ciò si evince soprattutto dalle pochissime risorse economiche che vengono destinate a finanziare questo provvedimento. Stiamo parlando di poco più di un miliardo di euro di fronte, come minimo, a 7 miliardi per contrastare la povertà assoluta, ai 15 che sarebbero necessari per contrastare la situazione di tutte le persone che in questo momento vivono a rischio di povertà in Italia. Si parla quindi soltanto di circa l'8 per cento di quanto occorrerebbe stanziare; risorse del tutto insufficienti. Siete però stati sordi, con la fretta di far arrivare questo provvedimento in Assemblea, dove poi è rimasto perché anche qui si tergiversa; prima c'è la discussione generale, poi si interrompe, ci sono gli emendamenti, poi si interrompe di nuovo, dobbiamo ascoltare le vostre esigenze perché non bisogna portare certi provvedimenti in Aula, e poi si interrompe di nuovo e si fa la discussione; adesso, bene, giusto, cosa fate? Proprio per la fretta che avevate, avete dichiarato inammissibili tutti gli emendamenti del Movimento 5 Stelle. In Aula, nel corso del mio intervento di replica quale relatore di minoranza - l'ho voluto depositare, perché noi chiaramente abbiamo un'idea precisa e seria per contrastare la povertà in Italia - ho chiesto alla Commissione bilancio per quale motivo avessero dichiarato l'inammissibilità all'emendamento 1.57. Questo emendamento, che avrebbe destinato 2 miliardi in più al Fondo per l'esclusione sociale, è stato dichiarato inammissibile. Era un emendamento, signor Ministro, che andava a ridurre la percentuale di deducibilità di interessi passivi per le banche e le assicurazioni (insomma gli amici del Governo). Avevamo quantificato questo emendamento in 2 miliardi, ma dalla relazione del Ministero delle finanze addirittura veniva quantificato in 2.183.000.000, 2.838.000.000 per il 2018 e 2.838.000.000 per il 2019. Quindi, volutamente in quest'Aula non si sono voluti destinare 2 e quasi 3 miliardi in più per la povertà in Italia.
2017-03-28	LN	CentinaioGianMarco	In un momento in cui abbiamo il 40 per cento di disoccupazione giovanile, anche grazie a voi e alle vostre politiche scellerate, non si può dire che, anziché fare un curriculum, bisogna andare a giocare a calcetto. Mi piacerebbe vedere il ministro Poletti giocare a calcetto e osservarlo correre leggiadro con i tacchetti in un campo di calcetto invece di invitare i ragazzi italiani ad andare a giocare! Presidente, per questo motivo regaliamo al ministro Poletti il piccolo pallone che ho in mano per andare a giocare a calcetto.
2017-04-12	PD	AlbanoDonatella	Certo, è forte oggi la domanda di sicurezza. E questa domanda è forte e crescente per una serie di motivi. La crisi economica e la disoccupazione che diminuisce a fatica rendono tutti più poveri e più insicuri. Il fenomeno migratorio aumenta il numero di stranieri nelle nostre città, nelle periferie che diventano dormitorio e nei centri, dove molti di essi trascorrono le giornate alla ricerca di un lavoro o di un gesto caritatevole. Gli atti di terrorismo internazionale, infine, con gli ultimi episodi in Belgio, Russia, Svezia instillano un continuo timore e una continua preoccupazione nei cittadini, portandoli a guardare con paura ogni straniero e ogni atteggiamento non comune come una possibile minaccia.
2017-04-19	LN	StefaniErika	Signor Presidente, siamo qui a discutere per l'ennesima volta delle problematiche di natura costituzionale di decreti-legge sul cui abuso si insiste e si persevera. In questo particolare caso, si tratta di un decreto-legge che, seppur breve, comporterà notevolissimi danni. In primis, evidenziamo che il contenuto del provvedimento ricalca in maniera quasi pedissequa i due quesiti referendari promossi dalla CGIL per l'abolizione dei voucher e l'abrogazione delle norme che riguardano la responsabilità solidale delle imprese in caso di appalti. Si prevede un provvedimento al fine di soffocare fondamentalmente un'iniziativa diretta a far esprimere la volontà popolare: questa è forse la prima lesione della norma costituzionale che possiamo evidenziare. Visto che potrebbe anche essere stato dimenticato, ricordo che all'articolo 1 della Costituzione è previsto che la sovranità appartiene al popolo. C'era la possibilità di sottoporre alla volontà popolare una decisione ma, per evitarne l'esito, si interviene con una norma impedendo al popolo di esprimersi arrivando ad approvare un provvedimento da una maggioranza e da un Governo che dubitiamo possano rappresentare la volontà del Paese. Forse gli ultimi referendum non sono piaciuti molto, perché hanno avuto degli esiti che hanno sorpreso, per cui si ritiene che sottoporre alla volontà popolare una decisione possa comportare dei rischi. Ed è per questa ragione che si è cercato di arrivare fin qui, e magari anche per delle pattuizioni che possono esserci state tra le rappresentanze sindacali e il Governo, o per altro. Ricordiamo inoltre che vi è una violazione della Costituzione, come abbiamo evidenziato nella nostra pregiudiziale di costituzionalità, anche in ordine all'articolo 3 che prevede che «è compito della Repubblica rimuovere gli ostacoli (...) che (...) impediscono (...) l'effettiva partecipazione di tutti i lavoratori all'organizzazione politica, economica e sociale del Paese». Non vediamo perché sia considerato un pericolo chiedere agli elettori, che probabilmente sarebbero stati anche i lavoratori e non solo gli imprenditori, e non capiamo perché non si sia lasciata loro la possibilità di esprimersi. Inoltre il decreto-legge è uno strumento utilissimo previsto dalla Costituzione che prevede l'adozione di provvedimenti provvisori con forza di legge solo in casi straordinari di necessità e urgenza. Anche in questo caso non comprendiamo quali possano essere i casi di necessità e urgenza, visto che alla Camera dei deputati è in esame già da due anni un disegno di legge riguardante proprio questa materia, volto a risolvere le storture della normativa vigente o quanto meno per migliorarla. In due anni si è arrivati a elaborare un testo unico in Commissione, è stato fissato il termine per la presentazione degli emendamenti ed è stata convocata la Commissione per la votazione degli stessi e per conferire il mandato al relatore. Anche in questo caso, anni di lavoro della Commissione sono stati vanificati da un intervento normativo come questo che è - passatemi il termine - di forte imposizione governativa. Pertanto, non possiamo non pensare che la spada di Damocle era la possibilità del referendum. Deve essere evidenziato un altro aspetto, perché riteniamo che anche sotto un altro profilo siano scritte cose gravi. Nel preambolo del provvedimento, dove dovrebbero essere chiarite le circostanze di necessità e urgenza, si parla di superare l'istituto del lavoro accessorio al fine di contrastare il ricorso a pratiche elusive per favorire l'affermazione di forme di lavoro più stabili. Pertanto, a detta dello stesso estensore del preambolo, il voucher era una pratica elusiva e si invita ad adottare forme di lavoro più stabile. Nella relazione tecnica è scritto che dalla soppressione dell'istituto del voucher non possono desumersi direttamente diminuzioni degli attuali livelli occupazionali, essendo presumibile - sottolineo: presumibile - che le prestazioni di lavoro acquisite tramite voucher verranno acquisite attraverso le ulteriori numerose forme contrattuali disponibili a legislazione vigente. Chi ha scritto questo forse non ha sentito gli operatori del settore che hanno utilizzato i voucher. Mi riferisco agli imprenditori, ma anche ai pensionati che hanno cercato di arrotondare i miseri redditi derivanti dalle pensioni, nonché provveduto alla regolarizzazione di badanti e colf. Stiamo anche parlando di camerieri che lavorano all'interno di strutture anche a carattere stagionale. Mi viene detto che presumibilmente queste prestazioni di lavoro dovranno essere regolarizzate ricorrendo ad altri contratti. Ma non è così, in quanto non vi sono altre forme di contratto che possono regolarizzare queste posizioni lavorative. Parliamo con riferimento al profilo numerico. Gli utilizzatori di voucher sono stati 1.300.000 nel 2015 e 1.600.000 nel 2016. Forse il Governo dovrebbe darci una risposta in merito. Forse l'Esecutivo pensa che 1.600.000 persone troveranno un contratto di lavoro regolare con le attuali normative? Potrà magari essere "regolarizzato" con contratti di lavoro diversi il cameriere studente che sta cercando di guadagnare legittimamente dei soldi andando a lavorare? Stiamo parlando di moltissimi albergatori e ristoratori che hanno avuto la possibilità di dare lavoro e mettere in maniera regolare e in bianco i compensi percepiti. Tutte queste situazioni entreranno in un limbo totale. Nel 2015 i lavoratori occasionali puri sono stati almeno 500.000. Stiamo parlando di persone che non hanno altro lavoro. Se mai fosse possibile riuscire a trovare contratti di lavoro regolari per almeno 500.000 persone, allora potremmo dire che avete fatto bene a procedere con l'abrogazione in esame. Ma così non è e si procede all'abrogazione di un istituto senza prevedere, contemporaneamente, di risolvere la problematica relativa a coloro che non avranno più la possibilità di utilizzare i voucher e di colmare il vuoto che si verrà a creare. In quel vuoto, signori, non è vero che la pratica elusiva della normativa era rappresentata dai voucher; le pratiche elusive cominceranno da ora e finché non verrà prevista una normativa che disciplini effettivamente e preveda in qualche maniera l'inserimento contrattuale nel mondo del lavoro di questi soggetti, a nostro avviso in questo modo non fate altro che dare la stura ad un'area grigia di nebbia di cui qualcuno approfitterà, perché voi mettete queste persone nella necessità di ricorrere a quei metodi elusivi. Una normativa come questa, quindi, sembra quasi che sia stata definita senza nemmeno prendere minimamente in considerazione il vero mondo del lavoro, come se il mondo del lavoro girasse intorno a qualche semplice, scarna, cinica norma, quando invece stiamo parlando di un mondo difficile. Voi e noi sappiamo benissimo quali sono le percentuali di disoccupazione e non è così che si affronta il problema del lavoro. Ricordiamo poi ulteriori vuoti: la normativa del disegno di legge prevede comunque una continuità, una sopravvivenza dei voucher già emessi prima dell'entrata in vigore del decreto-legge. Si va per un verso ad eliminare la normativa che disciplina i voucher e si lasciano comunque in essere i voucher fino alla fine dell'anno. Ci venga spiegato come vengono superate alcune ipotesi, ad esempio quella che abbiamo citato nella nostra questione pregiudiziale: viene eliminata la norma che prevede la comunicazione preliminare del voucher sessanta minuti prima dell'inizio della prestazione, con sanzioni da 400 a 2.400 euro nel caso in cui vi sia un'omessa comunicazione. Questa previsione viene eliminata ma restano in vita i voucher. Quello che accade ora è che per l'ennesima volta si vanno a creare panorami nebbiosi che, a nostro avviso, non potranno che alimentare ulteriori perplessità sull'istituto e rendere ulteriormente inidonea la normativa esistente a disciplinare tutte le vicende, motivo per il quale noi continueremo ed insisteremo a dire che questo decreto-legge presenta profili di incostituzionalità, per tacere di tutto ciò che riguarda la questione della responsabilità, anche in questo caso solidale, dei committenti e degli appaltatori. Questo è un altro modo di andare ad incidere con un'ascia all'interno di una normativa già esistente, creando uno scompiglio che verrà semplicemente a togliere tutele a coloro cui spettano. Per queste ragioni, chiediamo di non procedere all'esame del disegno di legge in titolo.
2017-04-19	PD	AngioniIgnazio	Il referendum è uno dei principali strumenti di coinvolgimento democratico previsti dalla nostra Carta costituzionale, ma non sempre è lo strumento più appropriato per consentire ai cittadini stessi di fare una scelta completamente consapevole su materie che richiedono approfondimenti, competenze e capacità di distinzione tra situazioni diverse, che non sempre si possono ridurre a una scelta tra un sì e un no sulla base del quesito referendario. Dico questo con profondo rispetto nei confronti dell'istituto del referendum e con profondo rispetto nei confronti del sindacato che ha proposto il quesito referendario. A proposito della pericolosità del Governo, anche con questo decreto-legge, devo dire sinceramente che sono abbastanza divertito nel sentire alcune ricostruzioni fantasiose da parte di qualche forza politica che, appena qualche anno fa, chiedeva l'abolizione dei sindacati: adesso sento quella forza politica molto attenta, invece, alla pericolosità di un Governo che presta attenzione anche a quel mondo. Il Governo per questo ha fatto la scelta dell'abrogazione tout court di una disciplina che poteva essere anche riscritta. Sono tra coloro che da tempo pensano che i voucher, concepiti dalla riforma Biagi del 2003 con l'obiettivo di contribuire a far emergere una parte del lavoro nero e di dare copertura, in particolare assicurativa, ad alcune forme di lavoro occasionale di tipo accessorio, siano in molti casi diventati invece, dalla loro applicazione (quindi dal 2008 ad oggi), strumenti di precarizzazione, se non di vero e proprio sfruttamento dei lavoratori. Uno strumento, quindi, spesso snaturato rispetto alla originaria funzione ed abusato nella sua applicazione. Spesso il voucher in questi anni, anziché elemento di contrasto al lavoro nero, è stato utilizzato proprio per nascondere un rapporto di lavoro duraturo e certamente non di tipo accessorio. Detto questo, però, io credo che bisogna essere chiari e dire la verità ai cittadini, anche oggi nell'esame del decreto-legge n. 25. Risolta oggi formalmente, con questo provvedimento la questione dei voucher, non è certamente risolta la questione del lavoro precario, soprattutto delle fasce di lavoratori più svantaggiati, in particolare dei più giovani ed ancor meno è risolto il problema dell'accesso al mercato del lavoro, anche qui in particolare dei più giovani, e neanche quello del cosiddetto buon lavoro. I voucher sono diventati centrali nel dibattito sulla disciplina normativa del lavoro nel nostro Paese, ma forse più per una questione simbolica che reale, che rischia di essere distorsiva nella lettura che noi diamo della situazione del mercato del lavoro nel nostro Paese. Come diceva poco fa il collega, gli oltre 130 milioni di voucher utilizzati l'anno scorso nel nostro Paese rappresentano una percentuale marginale rispetto al monte ore di lavoro complessivo prodotte nel nostro Paese. Resta quindi tutto il problema del quasi 40 per cento di giovani disoccupati e di una percentuale generale di disoccupazione ancora troppo alta nel nostro Paese. Ed ancora, superati i voucher, resta comunque aperto il problema di trovare uno strumento che possa oggettivamente coprire da un punto di vista assicurativo per il lavoratore, ma anche di emersione fiscale per il committente datore, quelle forme di lavoro che non possono oggettivamente essere comprese negli ordinari contratti di lavoro. A mio giudizio sbaglia - e sbaglia profondamente - chi dice che tutto il lavoro può essere ricompreso nei contratti ordinari di lavoro. Negli ultimi anni, signora Presidente, insieme a diversi colleghi abbiamo sollecitato il Ministero del lavoro a vigilare sull'uso improprio dei voucher e bisogna riconoscere che il ministro Poletti intanto ha promosso, nel settembre scorso, il provvedimento che, imponendo la loro tracciabilità, ha reso più complicato l'utilizzo abusivo di questi strumenti. Tra l'altro, proprio il ministro Poletti qualche mese fa ha posto in quest'Aula del Senato la questione del loro utilizzo in maniera trasparente e severa, richiamando i principi ispiratori che avevano dato vita ai voucher e impegnandosi a riportarli in categorie di lavoro e per tipologie di lavoratori compatibili con quei principi. Ricordiamoci che, prima della riforma Fornero, i voucher erano destinati a una platea limitata di lavoratori svantaggiati (in particolare studenti, pensionati e disoccupati di lungo corso) e soprattutto per piccoli lavori domestici di giardinaggio e di pulizia di edifici. Bisogna dire che già il provvedimento del settembre 2016, quello sulla tracciabilità dei voucher, stava producendo i suoi effetti: lo si registra dal numero di voucher venduti nei primi mesi di quest'anno, di gran lunga inferiore rispetto ai primi mesi del 2016. Personalmente resto soddisfatto del fatto che su questa materia non saremo costretti a misurarci con il referendum, anche se non ho del tutto superato riserve e perplessità sulla scelta della totale abolizione, prima del varo di una nuova disciplina. Ecco perché trovo necessario che da subito si lavori - come il Governo si è impegnato a fare - per l'individuazione di un nuovo strumento che certamente abbia meno controindicazioni del precedente, ma che risponda alle esigenze alle quali in origine gli stessi voucher volevano rispondere. Sono sicuro che questo lavoro debba essere il frutto di un confronto aperto e costruttivo tra Governo e parti sociali, che vale per i voucher ma che deve riprendere in maniera leale e continua tutta la disciplina che riguarda il diritto del lavoro nel nostro Paese e gli strumenti per creare in generale nuovo lavoro e di buona qualità. Credo che questa sia la richiesta più pressante che i cittadini rivolgano all'intero Parlamento.
2017-04-19	PD	SpilabotteMaria	Tranquillizziamo anche coloro che nelle settimane passate hanno lanciato diversi allarmismi. I voucher per il babysitting vengono confermati; essi rappresentano lo strumento per dare, attraverso l'INPS, il contributo sul nido alle famiglie, un'opportunità di lavoro che non può essere vanificata. In nessun modo si vogliono alimentare le sacche del lavoro irregolare, che invece contrastiamo ad ogni livello. Mai come in questa legislatura si sono adottati tanti provvedimenti che hanno voluto proprio contrastare le sacche di lavoro irregolare e hanno voluto mettere in primo piano le politiche del lavoro e dello sviluppo. Parliamo della contribuzione degli 80 euro, con la riduzione dell'IRAP, e soprattutto dei provvedimenti del jobs act, i cui dati ne confermano l'efficacia. Sono state messe in atto politiche di sostegno che oggi vedono 700.000 persone assunte con un contratto a tempo indeterminato e quindi con un lavoro non precario. Voglio ricordare anche altri strumenti: il jobs act per i lavoratori autonomi, per coloro che non sono iscritti agli ordini professionali, il cosiddetto smart working. Tuteliamo qualcosa come 800.000 lavoratori che non avevano alcuna tutela. Abbiamo poi garantito altre tutele, come la DIS-COLL, la disoccupazione per i lavoratori Co.co.co. e Co.co.pro. Abbiamo anche messo in campo delle norme che hanno contrastato una cosa veramente abominevole, le cosiddette dimissioni in bianco, che tante donne erano costrette a sottoscrivere nel momento in cui scoprivano di dover diventare madri. Devo dire che abbiamo approvato tantissimi provvedimenti per fare in modo che gli strumenti non rischino di essere abusati: abbiamo tagliato l'IRAP completamente nel settore dell'agricoltura; abbiamo tagliato l'IRAP per quanto riguarda le assunzioni stagionali, in modo da far emergere il lavoro nero favorendo così la regolarità, soprattutto in un settore - quello del turismo - che riguarda centinaia di migliaia di lavoratori, che oggi possono avere la disoccupazione e, addirittura, abbiamo portato da tre a quattro mesi la copertura della NASPI anche per i lavoratori stagionali. Tornando ai voucher, il momento in cui si é scardinato definitivamente lo strumento è stato nel 2012, quando i settori dell'industria, dell'edilizia e dei trasporti sono entrati a pieno titolo nella possibilità del loro utilizzo. Ebbene, nel 2016, il 50 per cento dei voucher venduti (circa 73 milioni) ha riguardato proprio questi settori. Voglio aggiungere - va detto, perché è vero - che sono 5.000 le imprese che, complessivamente, utilizzano la metà dei voucher : stiamo parlando prevalentemente di imprese strutturate, non della piccola impresa familiare; non stiamo parlando dell'impresa dove ci sono uno o due dipendenti. E stiamo parlando anche delle necessità che hanno le famiglie. Abbiamo previsto uno strumento appropriato soprattutto per salvaguardare le famiglie, perché vogliamo che questo strumento rientri nei limiti e nel suo spirito originario. C'è chi l'ha usato perché veramente non poteva fare diversamente e chi, invece, ne ha abusato, e noi dobbiamo fare in modo che chi ne ha abusato non possa più trattarlo. Dobbiamo dare una risposta tempestiva alle famiglie che hanno usato i voucher ma che non ne hanno abusato, che hanno necessità di assistenza, di welfare familiare, di asili, baby sitter, badanti e di piccoli lavori, come avviene in Francia. Dobbiamo valutare e verificare; soprattutto, vogliamo che questo tema distingua e favorisca i singoli lavori. Credo debba essere messo in campo uno strumento che dia maggiori garanzie e tutele ai lavoratori, che distingua e favorisca i lavoratori stagionali dai lavoratori a chiamata, dai lavoratori intermittenti e occasionali. Su questo è opportuno che ci sia un confronto appropriato con le forze sociali, perché da qui dobbiamo partire, ma dobbiamo avere anche dei tempi che siano conformi alla necessità che abbiamo che questo strumento, a partire dalle famiglie, sia rimesso in campo in brevissimo tempo. Questo è il compito che come Partito Democratico e come partito di Governo ci assumiamo.
2017-04-26	LN	ComaroliSilvanaAndreina	Signor Presidente, vorrei partire proprio dal contesto macroeconomico su cui si basa il DEF. Tutti noi, stando alle cifre, apprendiamo che da una crescita del PIL dello 0,9 si è passati all'1 per cento e tutti a dire che ciò è positivo, che il nostro PIL va bene. Peccato però che la media dell'Europa è dell'1,7 per cento, che in Spagna è addirittura del 2,6 per cento e che in Grecia, l'ultimo fanalino di coda di cui nessuno voleva fare la fine, tale crescita è del 2 per cento. E noi diciamo: ah, che bello l'1 per cento? Però si evidenzia anche che questo un per cento è un po' la conseguenza del fatto che le altre economie stanno andando bene, perché c'è la stimolazione del commercio internazionale. Su questo timido un per cento bisognerebbe fare un po' di critica, perché forse quello che è stato fatto in questi anni non è poi tutto così bello, non è stato tutto così efficace da far ripartire la nostra economia; altrimenti almeno un 2 per cento, almeno un 1,7 per cento, come la media europea, dovevamo avercelo. E invece no. Attenzione, questa situazione è molto preoccupante, soprattutto in considerazione del fatto che abbiamo anche un enorme debito pubblico, al contrario degli altri Paesi europei. Se noi consideriamo che nel 2012 il debito pubblico era di 1.990 miliardi (dato ufficiale) e che a gennaio 2017 esso era di 2.250 miliardi, ciò vuol dire che sono stati utilizzati 260 miliardi; la loro efficacia però è stata pressoché nulla. Questo è evidente, lo dicono i dati. Se poi consideriamo i rischi geopolitici, lo spread e il tasso di interesse che cominciano ad alzarsi e se consideriamo che la spesa per interessi sul PIL è del 4 per cento, possiamo immaginare cosa succederà. Sulle questioni di politica economica interna, è giusto ricordare che la pressione fiscale sulle imprese è pari al 64,8 per cento, secondo gli studi della CGIA di Mestre. Il cuneo fiscale in Italia è di oltre 10 punti in più rispetto agli altri Paesi dell'Unione europea. Per quanto riguarda la disoccupazione, è vero che c'è stato qualche piccolo aumento di posti di lavoro, ma, se tutto va così bene, non ci dovrebbe essere un tasso di disoccupazione a questi livelli elevati. Se poi analizziamo un po' anche quello che si vuole fare nel DEF, notiamo che è sparito il taglio dell'IRPEF. Il PD si vantava del fatto che avrebbe tagliato le tasse. Bisogna tagliare le tasse effettive, però, e non dire da una parte che si tagliano le tasse dirette e poi, dall'altra, aumentare le altre tasse a carico del cittadino. Una cosa positiva - devo dirlo - che si vuol fare in questo DEF è il taglio del cuneo selettivo, che però vedremo come verrà realizzato. La cosa che dispiace e su cui invece un Governo dovrebbe puntare è la questione degli investimenti. L'ISTAT dichiara che da sette anni gli investimenti pubblici diminuiscono, mentre Padoan dice che ci sarà il rilancio degli investimenti; però le risorse sono sempre quelle, quindi staremo a vedere cosa succederà. Consideriamo poi che le Regioni e gli enti locali che magari sono riusciti a fare una spesa oculata e ad avere un avanzo non lo possono spendere e non lo possono investire. Un altro tema forte a proposito degli enti locali è costituito dalla spending review, tant'è che è entrata anche nella manovra. Però ricordiamoci che finora il taglio principale delle spese è stato fatto dagli enti locali (Regioni, Province e Comuni), che nel 2017 avranno ben 10,3 miliardi di tagli e nel 2018 avranno 12,34 miliardi di tagli. Per quanto riguarda le spese, signor Vice Ministro, è vero che si vede l'aumento ed è vero che il Governo ha realizzato il taglio dei redditi da lavoro dipendente, però, se andiamo a vedere nel dettaglio, partendo da base 100, notiamo che le amministrazioni centrali e i Ministeri sono scesi a 97, mentre le Regioni sono scese a 89. Il vero taglio, ancora una volta, lo hanno fatto gli enti locali. Se poi andiamo a vedere i consumi intermedi di spese, sempre partendo da base 100 nel 2009, notiamo che nel 2012 questi erano scesi a 90 e che nel 2016 sono a 105; quindi c'è stato un aumento di queste spese. Dispiace continuare a sentire il discorso che il Governo ha bisogno di fare cassa. Lo fa, signor Presidente, a danno delle imprese, inserendo lo split payment. Si tratta peraltro di un'osservazione della Corte dei conti - quindi, non è la Lega Nord a dirlo - rispetto alle conseguenze di questo sistema. Andiamo a vedere i tagli. L'ISTAT ci ha detto che l'11,9 per cento delle famiglie è in difficoltà; i poveri in Italia sono 7,2 milioni. È vero, poi, che il fondo sanitario è aumentato, ma se andiamo a vedere nello specifico c'è stato un taglio effettivo di 1,56 miliardi nel 2017; 1,890 miliardi nel 2018 e 3,666 miliardi nel 2019. D'altra parte, lo avete sentito tutti: tanti cittadini rinunciano addirittura a curarsi. Abbiamo visto il taglio di 200 milioni per le politiche sociali e però adesso il Governo ha previsto il reddito di inclusione; peccato, però, che c'erano già interventi che potevano andare a favore degli indigenti; potevamo semplicemente continuare a perseguire quelli anziché prevederne altri. Come dicevo, sono stati fatti tanti tagli, però 4,7 miliardi per l'accoglienza ci sono, signor Presidente. Dimenticavo, di questi, 91 milioni ce li dà l'Europa! Si sente tanto dire che l'Europa ci aiuta. No, l'Europa semplicemente dà il consenso a che spendiamo i nostri soldi; l'Europa ci dà solo 91 milioni a fronte di 4,7 miliardi di spesa. Veniamo al tema più importante: le famose clausole di salvaguardia. Ne ho sentito parlare da varie parti; lo stesso Governo dice che si impegnerà a disattivare queste clausole, e però ricordiamoci che per disattivarle nel 2018 serviranno 18 miliardi. A tal proposito cito le parole riportate nella relazione dell'Ufficio parlamentare di bilancio a pagina 18: serviranno 18 miliardi nel 2018 «e per centrare anche gli obiettivi dovrebbero essere disposte misure correttive alternative nette nella legge di bilancio per il 2018 pari» a 14 miliardi. Si legge ancora: «(...) emerge la notevole entità delle misure alternative che dovrebbero essere adottate in sostituzione delle clausole. (...) Per il terzo anno consecutivo non si hanno indicazioni precise su quello che potrebbe continuare a essere l'intervento più rilevante della prossima manovra di bilancio, vale a dire la disattivazione (...) delle clausole di salvaguardia». Signor Presidente, è evidente che noi non possiamo votare la risoluzione di maggioranza a questo DEF, per i numeri contenuti nel DEF e perché è un DEF fatto per titoli. Come vedete, non si sa nemmeno cosa succederà. Esso è stato impostato per soddisfare la volontà l'Europa, che - ricordiamolo - è quella che ci ha imposto la Bolkenstein: su 28 Paesi appartenenti all'Unione europea solo in due l'hanno recepita. Infine, con questo DEF non ci si attiva per la crescita vera del nostro Paese.
2017-04-26	LN	TosatoPaolo	La riduzione della spesa pubblica è solo apparente e solo a carico degli enti locali. In questi anni si sono uccisi gli enti locali togliendo servizi essenziali ai cittadini, mentre la spesa statale è ancora fuori controllo e in continuo aumento, così come il debito pubblico nonché il rapporto deficit -PIL, che rimane comunque elevatissimo, costantemente sopra il 130 per cento. In tal senso, pochi differenziali di modifica, di riduzione, sono assolutamente irrilevanti e inconcludenti, anche a fronte dei 20 miliardi stanziati a sostegno del sistema bancario, di cui oltre 8,5 impegnati per il 2017. Si prevede anche, a partire dal 2019-2020, un aumento delle spese per interessi sul debito, quindi un altro indicatore preoccupante e negativo per il prossimo futuro. L'obiettivo del pareggio di bilancio è stato spostato negli ultimi cinque anni di anno in anno e la previsione calcolata sul 2014 oggi viene spostata nel 2019: una totale presa in giro nei confronti del Parlamento e del Paese. La Commissione europea, poi, ci ha chiesto una manovra aggiuntiva di 3,4 miliardi, a dimostrazione che non siamo nemmeno in grado di attenerci alle indicazioni e ai parametri europei. E la scelta del Governo va nella direzione di ridurre la spesa pubblica per un quarto della manovra, ma di realizzare per tre quarti nuove entrate e nuovo prelievo dalle tasche dei cittadini. C'è un aumento incontrollato delle spese per fare fronte al trasporto e all'accoglienza dei migranti, a fronte del miraggio del Governo di una possibilità di accogliere un numero indeterminato, infinito, di migranti che arrivano dall'Africa. Siamo passati da 829 milioni spesi nel 2012 agli oltre 4,6 miliardi che il Governo intende spendere per il 2017: una vera e propria follia, un intervento che rappresenta una manovra economica, con risultati assolutamente inconcludenti e conseguenti nuovi flussi anche nel prossimo futuro. Questi sono i vostri tristi primati in Europa. C'è poi preoccupazione per la riforma del catasto, che volete attuare - a quanto dite - senza un aumento del prelievo fiscale, ma nei confronti della quale nutriamo tutta una serie di dubbi e preoccupazioni. Non c'è la capacità di annullare le clausole di salvaguardia che sarebbero devastanti: un aumento dell'IVA, spostato nel 2018, di 19,6 miliardi e di oltre 23 miliardi nel 2019 è una vera follia. Dovete neutralizzare queste norme che avrete introdotto con il Governo Letta e che continuate a rinviare finché qualcuno sarà costretto ad applicarle. C'è poi il grande capitolo della povertà: oltre 7 milioni di italiani - sono dati ISTAT - vivono in condizioni di grave deprivazione materiale; 4,4 milioni vivono in una situazione di assoluta povertà. Il tasso di disoccupazione è ormai quasi pari al 12 per cento e, al di là del numero degli occupati che è leggermente aumentato, sono minori le ore lavoro impiegate. Inoltre, si registra una diminuzione costante del numero dei lavoratori autonomi, di coloro che producono ricchezza in proprio. Si tratta di dati molto negativi e preoccupanti. Qual è stato l'intervento del Governo? Per il 2017 c'è stato un intervento, più di immagine che di sostanza, pari a un miliardo di euro. È stato previsto lo stanziamento di 250 euro persona (sostanzialmente 70 centesimi al giorno), a fronte di una spesa per i richiedenti asilo pari a 35 euro al giorno. Questa non è demagogia, ma è la realtà del vostro Governo. L'attenzione riservata alla disoccupazione dei richiedenti asilo è maggiore di quella rivolta ai problemi occupazionali degli italiani, come testimoniato da un assurdo accordo tra il Governo, il Ministero dell'interno e Confindustria per finanziare tirocini e percorsi di formazione riservati esclusivamente agli immigrati inseriti nel sistema di accoglienza nazionale. Questa è l'attenzione che dimostrate nei confronti della disoccupazione nel nostro Paese e dei nostri giovani che continuano a scappare dall'Italia. Nell'ultimo biennio più di 100.000 persone sono fuggite ogni anno in cerca di fortuna all'estero. Si tratta, tendenzialmente, di neolaureati e persone con grandi potenzialità, che vengono cacciate dal Paese a causa delle politiche economiche depressive del Governo. Noi sappiamo importare esclusivamente immigrati in cerca di fortuna e lavoro, che noi manteniamo e per i quali non vi è alcuna prospettiva nel nostro Paese. Vengono attuati pochissimi investimenti nei trasporti, nelle scuole e nelle opere pubbliche, con ritardi cronici nei pagamenti della pubblica amministrazione (la riforma ha avuto effetti assolutamente irrilevanti rispetto alle necessità del Paese), un prelievo fiscale sulle imprese che colloca l'Italia al primo posto in Europa e un cuneo fiscale altissimo che deprime le sue possibilità di sviluppo. Da parte nostra c'è anche totale contrarietà all'estensione dell'applicazione dello split payment, che toglie liquidità alle imprese e con rimborsi che avvengono in assoluto ritardo. Signora Presidente, concludo con un'analisi. Con le vostre politiche economiche avete fallito totalmente, non siete riusciti a rispettare i parametri imposti dall'Unione europea, che continuate a disattendere, e - cosa ancora più grave - non riuscite a garantire sviluppo economico al Paese. Serve una presa di posizione chiara e netta e non ci si può barcamenare in mezzo a due esigenze. Infatti, non riuscite né a raggiungere l'obiettivo di rimanere nell'ambito dei parametri fissati dalla gabbia di matti che si chiama Unione europea, né a dare risposta ai cittadini che hanno bisogno di sviluppo, lavoro e di un futuro migliore. Manca coraggio. Ci avete condannati a una lenta agonia, in un Paese che affonda senza alcuna speranza nel futuro.
2017-04-26	M5S	LezziBarbara	Signora Presidente, ho ascoltato più interventi e per l'ennesima volta vorrei chiedere al collega Santini, che sta con il cappello in mano a chiedere qualcosa per la disoccupazione giovanile, perché diamine, quando è stata abrogata una norma strutturale che aiutava i disoccupati, non ha chiesto il potenziamento per i giovani, anziché farla abrogare e assegnare oltre 15 miliardi soprattutto alle grandi imprese, che li hanno utilizzati per le trasformazioni. Mi chiedo, quindi, se ci siete o ci fate. Sento parlare di spending review selettiva; prima il vice ministro Morando ha detto che negli ultimi vent'anni un po' la Destra e un po' la Sinistra ci hanno provato, hanno sbagliato, hanno fatto questo e quell'altro. Allora, abrogate quel comma della legge di bilancio, sottoscritta da Renzi, in cui da quest'anno al 2019 si effettuano 20 miliardi di tagli alle Regioni che andranno a gravare soprattutto sulla sanità e sui servizi alle persone e poi cominciate a fare tagli selettivi, per esempio sulle partecipate, rispetto alle quali avete fatto mille passi indietro, perché siete vili e vi dovete conservare il bacino elettorale degli impiegatucci, dei consigli di amministrazione che non fanno nulla, mentre gli italiani continuano a pagare. È questo che state facendo. Quando si parla di spending review e si insiste tanto su questo è perché è stata creata un'aspettativa dal vostro Renzi il quale, appena insediato, diceva di avere tra i 30 e i 40 miliardi conservati chissà dove in sprechi. Purtroppo però questi miliardi non sono mai emersi. Si parla inoltre di stabilizzazione del debito e giustamente la mia collega Mangili mi ha detto che hanno stabilizzato l'aumento, cioè ormai il debito cresce ogni anno di 50 o 60 miliardi, di questo stiamo parlando. Come in tutti i DEF che ho visto negli ultimi anni, la diminuzione del rapporto tra debito e PIL avverrà sempre in futuro: quest'anno e il prossimo aumenta un po', poi negli anni successivi finalmente diminuirà. Devo poi una risposta al vice ministro Morando, perché ci ha fatto una paternale che non so se definire superficiale, mediocre o patetica. Non vi è bastato sparare su Brexit e su Trump, facendo terrorismo psicologico. Parlate di cose che non sapete, perché di fatto sarebbe un'eventualità mai esplorata prima, quindi non potete essere così sicuri, fare i professoroni; tra l'altro, state continuando a sbagliare stime e programmazione, quindi vi invito a darvi una regolata. Avrei una domanda da farvi, di fronte a dichiarazioni come la seguente: poiché diamo 20 miliardi all'Europa ma ne prendiamo 12, io dico da tre anni che se non la smettono con i migranti io non glieli do più. Questo è Renzi. Questo non dovrebbe far aumentare lo spread ? Questo non dovrebbe far diminuire la credibilità di un Paese che purtroppo per tre anni si è affidato ad un pagliaccio che continua a mentire spudoratamente e adesso cerca di inseguire il Movimento 5 Stelle con i click: si porta a cena chi condivide i suoi post, anziché entrare nel merito delle questioni, che cerca invece di sviare. Infatti, il merito contenuto nel DEF in discussione è soltanto uno: è collegato alla cosiddetta manovrina. Nel 2018 aumenterà l'IVA - e lo avete scritto - dell'11,5 per cento anziché del 13. Avete trasformato la manovrina di correzione dei conti, perché l'Europa vi ha tirato le orecchie, in una manovra di sviluppo. Ricordo che quando tenemmo il primo incontro dopo il primo terremoto Renzi diceva di avere tutti i soldi per la ricostruzione: lo avete detto in Parlamento a gente che è ancora in mezzo alla strada perché i soldi non li avete tirati fuori. Dove li aveva Renzi? È stato fatto un incontro il 1° settembre alla Camera in sede di Commissioni congiunte in cui voi tutti dichiaravate questo: falsi e mentitori tutti quanti. Questa è la realtà. Poi volete fare la lotta all'evasione fiscale. È venuta alla Camera per l'ennesima volta la direttrice dell'Agenzia delle entrate. Dai dati che ha portato (non li ha mica portati il Movimento 5 Stelle) si evince per l'ennesima volta, chiaramente, che avete recuperato meno degli altri anni, perché i funzionari li tenete chiusi negli uffici, perché tanto vi è bastato il condono per arrivare ai livelli. Questo avete fatto. Però a carico delle piccole e micro imprese allargate lo split payment e lo allargate anche ai professionisti. Per chi ci ascolta da casa e non sa che cos'è lo split payment, faccio notare che la disciplina dell'IVA è molto semplice. Un imprenditore paga l'IVA quando acquista e poi, quando vende, deve fare la compensazione o la differenza tra l'IVA di quando acquista e l'IVA di quando vende. Se la deve versare, perché ce n'è in eccesso, la versa; altrimenti ha un credito. Qui cosa si fa? Quando si lavora con la pubblica amministrazione, la nostra impresa paga ai suoi fornitori quell'IVA che in realtà poi dovrebbe scomputare da quella che le viene data dalla pubblica amministrazione. Ma non è più così, perché la pubblica amministrazione non gliela paga. Questo non è recupero di evasione fiscale, questo è vessare le piccole e medie imprese che lavorano con noi, che lavorano con lo Stato e che devono già subire dei regimi più rigidi. Allora io vi dico, dal momento che questi sono i dati che voi stessi avete inserito nel DEF, che solo un miliardo e mezzo di quei 5 miliardi recuperati è evasione, per il resto state trattenendo liquidità dalle imprese. Ma non vi vergognate neanche un po' a parlare di tutela delle piccole imprese? Avete stufato, andatevene a casa. Meno male che questo è l'ultimo DEF che farete. Questo state lasciando in eredità ai prossimi che verranno. E l'unica cosa che conteggia il vice ministro Morando è la volontà di consultare i cittadini per sapere se vogliamo o no rimanere nell'euro. Noi non siamo la Grecia, siamo un Paese che cammina a testa alta e vogliamo consultare i nostri cittadini e prendere liberamente le nostre scelte, perché quello che noi vogliamo fare è una lotta vera alla disuguaglianza sociale con il reddito di cittadinanza, aiutare davvero le piccole e medie imprese, che sono il sostegno del nostro Paese, e fare quegli investimenti che solo voi siete riusciti a frenare. Gli investimenti sono diminuiti del 4,5 per cento, mentre nel Paese crollano i ponti e ci si ammazza sempre più sulle buche delle strade, perché gli enti locali non hanno più un euro. Ormai, soprattutto al Sud, si fa la fila per l'assistenza sanitaria e persino il Ministro ha detto che neanche i LEA vengono rispettati. Questo è un Paese incivile a causa del Partito Democratico, a causa di Matteo Renzi, che ha voluto queste leggi fallimentari per il nostro Paese e che sta perseguendo quella strettoia che ci sta portando al tracollo. Voi, invece, nel frattempo state raschiando il fondo di quel poco che c'è, ad esempio mantenendo le partecipate, aiutando l'amico e l'amico dell'amico, piazzando nella Consip gli amici degli amici. È inutile che ci stiamo a nascondere, perché l'inchiesta è sempre in piedi e come si fa a risparmiare se dietro ci sono tangenti miliardarie? Non si può certo risparmiare. E poi smettetela di dire che l'Italia cresce. L'Italia cresce la metà del resto d'Europa e non posso sentire Paleotti Guerrieri dire che negli ultimi vent'anni è andata così. Vattene a casa Paleotti Guerrieri, se negli ultimi vent'anni non avete saputo fare nulla! Non potete accettare di crescere la metà degli altri Paesi europei e dire pure che va bene! Non va bene, siamo il fanalino di coda. Il vostro segretario, l'ex Premier, diceva che saremmo stati la locomotiva d'Europa. Vergognatevi, siete stati smentiti su tutto. Ormai non c'è più tempo da perdere, rassegnate le vostre dimissioni per puro fallimento. Questo è un DEF fatto senza programmazione. Non si sa cosa farete della casa o degli investimenti che forse non vi riconosceranno, non si sa cosa farete delle clausole di salvaguardia, perché non sapete che pesci prendere, non c'è ombra di investimenti, non c'è ombra di misure per la disoccupazione, non c'è ombra di niente. Ma che cos'è, che documento di programmazione è? Cosa avete programmato, si può capire o no? Non avete programmato nulla, perché non sapete cosa fare. Siete degli incapaci, oltre che degli irresponsabili. E questo ormai è sancito dai numeri. Leggetevi i numeri. Non dovete leggere a pappardella quello che vi hanno scritto, ma, vi prego, cercate di comprenderli, perché i numeri parlano molto chiaro.
2017-04-26	PD	FilippiMarco	Uno dei nodi cruciali da affrontare per un rilancio più robusto della crescita del Paese, sul quale determinare anche una sensibile riduzione della disoccupazione che ha raggiunto parametri inaccettabili per un Paese come il nostro, è senz'altro quello legato agli investimenti e alle infrastrutture. In questo senso, nella sezione III, dedicata al «Programma nazionale di riforme» e con l'allegato III «Connettere l'Italia: fabbisogni e progetti di infrastrutture», il Documento di economia e finanza consegna elementi di rilievo su quanto fatto negli ultimi anni e sul da fare per i prossimi, approntando strumenti di programmazione utili anche per ogni scenario futuro. In essi viene giustamente dato conto dei processi di riforma strutturali avviati: dalla riforma del codice degli appalti, alla riforma della portualità, alle risorse diversamente allocate negli ultimi anni rispetto al passato, con una netta inversione di tendenza a beneficio delle ferrovie e dei trasporti marittimi. Si dà inoltre conto degli investimenti, ripresi dopo molto tempo, per il rinnovo del materiale rotabile e del parco automezzi nel trasporto pubblico locale e regionale.
2017-04-26	PD	ParenteAnnamaria	Signora Presidente, la premessa al DEF 2017 apre con un dato occupazionale: il numero di occupati ha superato di 734.000 unità il punto minimo toccato nel settembre 2013, anche per effetto delle misure del jobs act. Il miglioramento delle condizioni del mercato del lavoro si è riflesso in una contrazione del numero degli inattivi, del tasso di disoccupazione, del ricorso alla Cassa integrazione guadagni e ne hanno beneficiato i consumi delle famiglie, in crescita dell'1,3 per cento nel 2016. Ma nel DEF di quest'anno c'è una grande ed importante novità che ci dà anche un quadro più preciso sulle condizioni del lavoro e che fornisce indicazioni preziose per una politica economica oltre il PIL, come auspicato da esperti come Stiglitz, Amartya Sen e Fitoussi e da diverse organizzazioni internazionali, dall'OCSE alla Commissione europea. Lo ricordava il relatore Paolo Guerrieri Paleotti. Come sappiamo, il Governo ha deciso di anticipare in via sperimentale l'inserimento nel processo di bilancio, come stabilito dalla legge n. 163 del 2016 - votata in Parlamento quasi all'unanimità - di indicatori di benessere equo e sostenibile. L'Italia è il primo Paese in Europa che lo fa e ne ha selezionati quattro: reddito minimo disponibile, indice di diseguaglianza, tasso di mancata partecipazione al lavoro ed emissione di CO₂ e altri gas nell'atmosfera. Ebbene, da questi dati si scopre che l'indicatore del reddito minimo disponibile recupera dalla crisi molto più decisamente del PIL pro capite, grazie agli interventi del Governo che hanno ridotto la pressione fiscale e a quello degli 80 euro che, lo ricordiamo, sono un credito IRPEF per i lavoratori, che influenzano anche il miglioramento dell'altro indicatore, il livello di diseguaglianza. Entrambe le misurazioni sono destinate ad avere indici positivi grazie all'intervento nazionale di contrasto alla povertà, il reddito di inclusione, per la prima volta in Italia, approvato dal Parlamento nel marzo scorso, che già nel 2017 amplierà la platea del sostegno all'inclusione attiva e di cui beneficeranno oltre 400.000 famiglie e 1.770.000 persone. Vorrei ricordare che nelle settimane scorse il Governo, il premier Gentiloni Silveri e il Ministro del lavoro hanno firmato un importante memorandum per i decreti attuativi del reddito di inclusione con «Alleanza contro la povertà» che tiene dentro le rappresentanze associative e sindacali che da anni si occupano di questo tema: un buon esempio di costruzione di una legge con la partecipazione dei soggetti sociali e di metodo. Ed infine la terza dimensione, quella legata al lavoro, ci consente di tenere conto del fenomeno dello scoraggiamento, che si è ridotto a partire dal 2015, con un miglioramento anche dell'inclusione delle donne nel mercato del lavoro. È difficile non attribuire queste performance al jobs act e all'introduzione di incentivi alle assunzioni a tempo indeterminato, oltre che al migliorato contesto macroeconomico. Signora Presidente, molte cittadine e cittadini italiani, però, soprattutto giovani hanno ancora una forte percezione di ingiustizia, di disparità, di incertezza rispetto al lavoro e al futuro. Per colmare questa sfiducia occorre investire fortemente sulle politiche attive che devono prendere per mano chi cerca lavoro, chi deve essere ricollocato e chi deve rafforzare le proprie competenze. Questa è una priorità per il Paese, anche per affrontare il clima di populismo e sfiducia che si ripercuote anche sulle nostre condizioni economiche. L'ANPAL, come ricorda il DEF, è istituita con decreto legislativo n. 150 del 2015 ed è operativa dal novembre 2016, ma va sostenuta nella sua attività, anche e soprattutto dalle Regioni. Le istituzioni devono essere vicine ai giovani in cerca di occupazione e ai disoccupati e alle disoccupate, in maniera trasparente, senza gelosie o conflitti. Ora tutti, Governo, forze di maggioranza e Parlamento, abbiamo un grande compito e un dovere, quello di attuare concretamente le riforme, ripercorse nel Piano nazionale di riforme, che abbiamo messo in campo dal 2014 a oggi: assegno di ricollocazione; alternanza scuola-lavoro; la messa a sistema di tutti gli incentivi all'occupazione; apprendistato; formazione delle competenze del capitale umano dentro Industria 4.0; rafforzamento dei centri per l'impiego; welfare aziendale e contrattazione di secondo livello fortemente incentivata con la leva fiscale. Nel DEF vengono opportunamente riportati i risultati dell'indicatore sintetico del progresso delle riforme, definito dal MEF, dove si mostra una crescita nel 2016, rispetto al 2015, del 30 per cento grazie all'attuazione di alcune azioni delle riforme molto importanti per la crescita. Andiamo avanti su questa strada: come ricordava il senatore Guerrieri Paleotti, la ripresa c'è, è graduale e costante.
2017-04-26	PD	ZanoniMagdaAngela	Nel corso del 2016 l'attività di recupero dell'evasione fiscale ha fatto registrare un record d'incassi, per un ammontare pari a 19 miliardi. Si tratta di un risultato estremamente positivo, con un incremento del 28 per cento rispetto al 2015, che a sua volta rappresentava il picco nell'ultimo decennio. Quindi, in materia di attività di contrasto all'evasione, l'azione del Governo è finalizzata non solo al recupero di gettito attraverso l'attività di accertamento e controllo, ma anche al miglioramento della propensione all'adempimento spontaneo dei contribuenti. E questo fa sì che si crei un clima più positivo nel rapporto con i cittadini contribuenti. Per quanto concerne la stima ufficiale dell'ammontare delle entrate tributarie sottratte al bilancio pubblico, la relazione considera il tax gap (calcolato come il divario tra le imposte effettivamente versate e le imposte che i contribuenti avrebbero dovuto versare in un regime di perfetto adempimento agli obblighi tributari previsti a legislazione vigente) come una proxy dell'evasione fiscale. Anche questo è un passaggio estremamente importante. Il rapporto debito-PIL continua a essere un problema per l'Italia. Il miglioramento dell'indicatore passa prioritariamente attraverso una politica di sviluppo e l'aumento del prodotto interno lordo. L'attenzione alla diminuzione del debito è però anch'essa una strada da percorrere. Ma occorre fare attenzione alle facili scorciatoie, come - ad esempio - sulle privatizzazioni, che, se e quando necessarie, devono comunque seguire un disegno industriale e non esigenze emergenziali di recupero di risorse, tenendo conto del fatto che il debito pubblico è pari a circa 2.200 miliardi, solo 30 miliardi sono le residue partecipazioni complessive e le aziende partecipate sono gli strumenti principali della nostra politica industriale. Veniamo ora a un tema che mi sta sempre a cuore: l'attenzione del DEF nei confronti degli enti locali, cui dedica ampio spazio. In questi anni molto si è fatto nei confronti degli enti locali. Dopo circa sedici anni, il Patto di stabilità e crescita è andato definitivamente in pensione ed è stato superato a vantaggio dell'equilibrio di bilancio, che garantisce una rapida convergenza verso un pareggio stabile dei bilanci degli enti. Le revisioni del 2016, oltre a semplificare i vincoli di finanza pubblica degli enti territoriali, hanno ampliato la possibilità di finanziamento degli investimenti sul territorio. La possibilità di utilizzare il Fondo pluriennale vincolato fra le entrate aiuta gli enti virtuosi a utilizzare risorse per gli investimenti, e questo deve essere il filo conduttore di tutte le politiche per gli enti locali. Resta il problema delle Province, sottolineato anche durante le audizioni, il quale - come abbiamo già visto e vedremo nelle prossime settimane - viene affrontato nel decreto-legge sulla manovra, che ad esso dedica risorse e ampio spazio. E veniamo all'ultimo punto. Sottolineo l'importanza dell'aver utilizzato gli indicatori di benessere equo e sostenibile nel Documento al nostro esame. Devo dire che per la prima volta si è tentato - e l'Italia è il primo Paese dell'Unione europea a farlo - di valutare in maniera sistematica l'impatto delle politiche nelle diverse dimensioni di benessere. In particolare, vorrei sottolineare una bellissima tabella inserita, che evidenzia bene l'aumento del reddito medio disponibile a fronte di un indice di disuguaglianza in calo. Mi avvio alla conclusione, ricordando un aspetto importante nell'ambito delle nuove modalità di valutazione. Mi riferisco a un tema difficile di questi anni: la disoccupazione giovanile e delle donne, due temi molto diversi. Per quanto riguarda le tematiche delle donne, ricordo che il DEF in esame dedica spazio al bilancio di genere. Anche questa è una modalità innovativa di affrontare il tema della disuguaglianza di genere e soprattutto di prevederne la realizzazione entro l'anno corrente. E, quindi, aspetteremo fiduciosi. In conclusione, credo che molti risultati negli ultimi anni siano stati raggiunti. Molto c'è da fare, anche in relazione alle continue mutazioni dei quadri politici , economici e sociali, ma credo che questo DEF sia in grado di proseguire un percorso. Proseguiamo coraggiosamente il cammino tutti insieme per il bene dell'Italia. Il mio voto quindi - e spero quello di tanti altri di voi - sarà favorevole.
2017-04-26	PD	ZanoniMagdaAngela	Qualche obiettivo è stato raggiunto: dopo una lunga crisi, nel 2014 il prodotto interno lordo è cresciuto di 10 miliardi; quello del 2015 di 9 miliardi in più rispetto alle stime. Il numero degli occupati è di 734.000 unità in più rispetto al minimo del settembre 2013, con una contrazione degli inattivi, del tasso di disoccupazione, del ricorso alla cassa integrazione guadagni, e ne hanno beneficiato i consumi, in crescita dell'1,3 per cento nel 2016. Il disavanzo è sceso del 3 per cento del PIL nel 2014, del 2,7 nel 2015 e fino al 2,4 per cento nel 2016, con un avanzo primario dell'1,5 per cento del PIL.
2017-05-03	LN	ConsiglioNunziante	Signor Presidente, ancora una fiducia: non che non ne l'aspettassimo, chiaramente, ma resta il rammarico che, nonostante l'ottima collaborazione con i due relatori e con il sottosegretario Gentile e i buoni rapporti che hanno caratterizzato il lavoro in Commissione in tutti questi mesi, sia stata posta un'altra fiducia. Una fiducia che non dà spazio al lavoro emendativo che è stato fatto in Commissione, volto esclusivamente a migliorare il disegno di legge, affinché il tema potesse essere definitivamente sviscerato, per consentire ai cittadini - che devono essere sempre al centro del lavoro parlamentare - di godere di condizioni economiche migliori, ma soprattutto per affermare il principio che chi produce e chi vende deve essere assolutamente tutelato. Non so a cosa porterà questa fiducia, perché il provvedimento passerà alla Camera e vedremo se anche lì sarà posta la questione di fiducia, sempre per velocizzare l' iter lentissimo di questo provvedimento, o se saranno introdotte delle modifiche: lo scopriremo - come diceva qualcuno - solo vivendo. Non siamo stati capaci di interpretare in modo sempre positivo questo provvedimento: un disegno di legge sulla concorrenza che nasce con buoni auspici, ma che poi si è insabbiato per motivi che ancora ci sfuggono o forse per la capacità di alcuni poteri forti e di alcune lobby di fare pressione. Il termine « lobby » viene sempre inteso in senso negativo, forse perché strumentalizzato, ma fare lobby non è una brutta cosa, perché significa tutelare i propri interessi. Ma noi siamo il Parlamento e dovremmo legiferare in modo tale da tutelare, oltre alle lobby, i cittadini intesi come consumatori e fruitori di servizi. Sono intervenuti molti colleghi in sede di discussione generale - e stiamo intervenendo ancora sulla questione di fiducia - ma vorrei ringraziare il ministro Finocchiaro per aver ascoltato, almeno in parte, il dibattito: ci fa molto piacere, visto che con il ministro Boschi non eravamo abituati. Forse alcuni considerano le liberalizzazioni come la panacea di tutti i mali; non so quanti punti di PIL pensino di recuperare e se si ritenga di incrementare la forza lavoro, gli occupati e gli stabili. So solamente che gli ultimi dati dell'ISTAT sono abbastanza impietosi, visto che la disoccupazione è ferma al 12-13 per cento (più di tre milioni di disoccupati). Non parlo poi della questione legata a quelle che vengono chiamate, in senso negativo, corporazioni. Non capisco come si possa dare un'accezione negativa al termine «corporazione» in un Paese come il nostro, con la sua storia e la sua cultura, dove il piccolo è bello, come il fatto di tramandare il lavoro di padre in figlio. Non capisco davvero cosa ci sia di negativo. Di liberalizzazioni abbiamo parlato spesso e abbiamo dato la colpa - per qualcuno i meriti - all'Europa. La mamma di tutte le liberalizzazioni è stata per noi un boomerang tremendo, la famosa Bolkenstein, una direttiva forse erroneamente chiamata così, perché ha scatenato l'ira di ambulanti, tassisti, operatori balneari e una marea di altri operatori economici. L'applicazione di questa direttiva, già all'atto della sua presentazione, suscitò un mare di polemiche e un vespaio di proteste da parte di tutti gli Stati. I Governi condivisero però la visione del signor Bolkestein. Secondo il suo pensiero, i servizi in Europa dovevano essere sottoposti a una drastica liberalizzazione. Questo avrebbe portato più concorrenza, maggiori opportunità per le imprese, minori costi per i consumatori. Diventò famoso l'esempio dell'idraulico rumeno. Infatti, in base al cosiddetto principio del Paese di origine o di stabilimento se un'azienda rumena vuole proporre i propri servizi in tutta Europa, può farlo seguendo la legge rumena anche se lavora in Italia. In effetti, un'azienda rumena se venisse in Italia a proporre i propri servizi mantenendo la legge rumena potrebbe trovarsi in una posizione di vantaggio sleale rispetto alle aziende indigene. Il senatore Gasparri prima ha fatto l'esempio delle pizzerie. Diversi sono i contributi, le prestazioni previdenziali nei confronti dei dipendenti, i requisiti e gli stipendi. Nel 2004 Bolkestein tornò in Olanda perché cambiarono il Parlamento e la Commissione. Il nuovo Parlamento rimise mano a quella bozza per modificarla significativamente. Il principio del Paese di origine sparì e si stabilì che non bisognava interferire con i Paesi che garantivano maggiore sicurezza sociale, condizioni di lavoro e occupazione discrete. Fu approvata la proposta dell'eurodeputata Evelyne Gebhardt, e forse la legge dovrebbe portare il suo nome. Si trattò di un compromesso tra i liberali, che ebbero la libertà di operare in tutta Europa con la caduta dei confini, e i socialisti, che videro protetti lavoratori e impiegati di ciascuno Stato dal rischio di una concorrenza al ribasso da parte di operatori esteri. Secondo me, furono entrambi dei grandi illusi. Sembrava una soluzione bilanciata, ma certamente alcune categorie e alcuni Stati subirono maggiormente l'impatto della novità e, tra questi Stati, sicuramente ci fu e c'è l'Italia, con le sue tradizioni, l'economia e la cultura nazionale. L'Italia è il Paese dove «piccolo è bello»; è anche - vorrei dirlo - il Paese dei campanili e delle corporazioni. Non sempre il termine corporazioni va inteso in senso negativo, se il trasferimento del lavoro da padre in figlio lo consideriamo un fatto positivo. Si è notato che certe categorie in Italia sono particolarmente in affanno ad aprirsi all'Europa per le piccole dimensioni dell'azienda familiare, che le rendono inadatte a competere e per natura molto vulnerabili. I tassisti, i balneari, gli ambulanti e tanti altri ancora sono spaventati dal dover competere sulle licenze con aziende di più grandi dimensioni e dotate di capitali e competenze. Quale effetto avrà sull'economia questo disegno di legge? Avremo un effetto sul PIL? Avrà un effetto reale sui cittadini, sui contribuenti e sui consumatori? Soprattutto, quale pensiero positivo possono avere i produttori? Produrre non è abbastanza perché chiaramente bisogna anche vendere. Quanti punti di PIL recuperiamo? Si parla di unità o rimaniamo ai decimali? Quanti nuovi assunti ci saranno? Per quanto riguarda l'apertura dei mercati, se la facciamo solo noi continuiamo a essere depredati. Ci sono aziende che chiudono e delocalizzano. Non ho capito bene a che cosa servano queste liberalizzazioni: forse sarebbe stato meglio occuparsi del taglio del cuneo fiscale. Piantiamola di parlare sempre di un taglio del cuneo dello 0,1 o dello 0,2 per cento, che non dimostra altro che la nostra incapacità di mettere mano alla questione delle tasse. A volte il PD e il Governo sono un po' come la luna, che vive di luce riflessa. Anche il lupo ulula alla luna e quante poesie e quanti scritti le sono stati dedicati! Il problema è che, comunque, come la luna vivete di luce riflessa e quando si mette in mezzo la Lega andate in eclissi e tornate ad essere politicamente bui.
2017-05-09	M5S	MoroneseVilma	Signora Presidente, intervengo per dire al Governo: bravi, ci state riuscendo! Potete ritenervi soddisfatti. È iniziato il declino degli istituti scolastici in provincia di Caserta. Oggi sono stata contattata da diversi alunni dell'Istituto tecnico «Buonarroti» di Caserta che, in seguito a un articolo di oggi su «Il Mattino» di Caserta, erano preoccupati che la loro scuola stesse per chiudere e per la conseguente perdita dell'anno scolastico. Allarmata da questa situazione e per le opportune verifiche, ho contattato la scuola, giusto due ore fa, e ho parlato con la dirigente e, mentre ero al telefono con lei, mi ha comunicato che in quel momento i carabinieri stavano disponendo il sequestro della scuola perché priva delle certificazioni sulla sicurezza, quindi relativamente al rischio sismico e alla normativa antincendio. Sono mesi, ormai, che intervengo in quest'Assemblea per denunciare la grave situazione degli istituti scolastici in provincia di Caserta. Gli istituti sono tutti a rischio chiusura perché sono di pertinenza della Provincia di Caserta, che però ha dichiarato il dissesto finanziario a dicembre 2015. Il dissesto ha provocato l'impossibilità a provvedere a tutte quelle funzioni che ancora le spettano, come la manutenzione delle strade, dei musei, la manutenzione ordinaria e straordinaria degli istituti scolastici. Da aprile è anche nell'impossibilità di pagare gli stipendi ai propri dipendenti. Situazione causata dalla finta e scellerata legge sulle Province di Delrio. Situazione causata dal fatto che il contributo annuale che la Provincia di Caserta dà allo Stato è uno dei più alti d'Italia, nonostante sia una delle Province con la più alta percentuale di disoccupazione: sì, perché anche la desertificazione industriale di Caserta è colpa vostra. Ricordate gli operai ex Indesit-Whirpool e tutti gli altri, vero? Ho fatto, qui in Aula, innumerevoli interventi per chiedere l'attenzione del Governo; ho depositato più di una interrogazione; ho presentato emendamenti (sempre bocciati); abbiamo cercato di coinvolgere la Regione Campania; come Movimento 5 Stelle ci siamo uniti alle proteste degli studenti, dei lavoratori e dei dirigenti scolastici. Nulla, non avete fatto nulla! Anzi, una cosa l'avete fatta: li avete illusi, tramite i vostri rappresentanti politici locali, che avreste salvato la Provincia di Caserta grazie alla cosiddetta manovrina, ed invece avete destinato solo 110 milioni, ma per tutte le Province italiane: sono risorse ridicole, che non risolveranno nulla. L'Istituto Buonarroti oggi chiude ed è una vergogna per tutta l'Italia. Ma questo è solo il primo degli istituti casertani costretti a chiudere, perché a ruota seguiranno gli altri. Fanno capo alla Provincia di Caserta 93 istituiti, pari a 83.000 studenti e ora, ad uno ad uno, chiuderanno tutti. Con l'anno scolastico in corso, come si farà? Cosa ne sarà di questi alunni? Cosa accadrà all'apertura dell'anno scolastico, considerato che la maggior parte delle scuole si trovano di fatto ad essere illegittime e non a norma? Statene certi, noi non lo permetteremo: se il Governo non interverrà per scongiurare questa vergogna e questo dramma, perseguiremo qualsiasi strada per denunciarvi e per far sì che i responsabili paghino per i danni causati ai cittadini casertani, ai genitori e soprattutto ai nostri studenti. Vergognatevi!
2017-05-09	PD	AngioniIgnazio	Signora Presidente, colleghi senatori, dopo la seconda lettura della Camera, io mi auguro che finalmente il Senato possa concludere definitivamente l' iter di questo provvedimento, consentendo al nostro ordinamento di avere, dopo diversi decenni, una disciplina organica per il lavoro autonomo. Nella prima lettura abbiamo già sottolineato come negli ultimi decenni, di fatto, la richiesta di nuove figure professionali da parte del mercato, accompagnata dall'introduzione di norme che hanno fatto nascere nuove tipologie di contratti di collaborazione, hanno reso la categoria del lavoro autonomo molto diversa dal passato e certamente non meno degna di protezione di quella del lavoro dipendente. Anzi, è certo che gli effetti della crisi economica degli ultimi anni si sono abbattuti in particolare su di essi e solo negli ultimi anni ci si è posti veramente il problema del loro riconoscimento come categoria di lavoratori bisognosi di attenzioni e di tutele, anche per la debolezza, se non l'assenza, per molto tempo, di strumenti associativi identificabili come credibili sostenitori delle loro rivendicazioni. Ecco perché abbiamo parlato di crisi di rappresentatività del mondo del lavoro, in particolare riferendoci al lavoro autonomo. Ed ecco perché è così importante che oggi il nostro Paese si occupi del loro riconoscimento, del riconoscimento di una categoria di lavoratori che ha bisogno di nuove norme di protezione e di tutele oggi per loro assenti. È stato ricordato, giustamente, che l'Italia è, tra i Paesi europei, quello, dopo la Grecia, con il più alto numero di lavoratori autonomi: tra il 23 e il 26 per cento, ci dicono le statistiche, sul totale degli occupati. Una percentuale che ci fa dire che non sempre si tratta di vero lavoro autonomo, ma spesso si tratta di forme di lavoro sostanzialmente subordinato, mascherato soltanto da lavoro autonomo. Tra le altre cose, quindi, noi dobbiamo comprendere come le nuove norme possano scoraggiare quelle forme distorsive di lavoro autonomo. E io penso che esse, le nuove norme, limitino l'utilizzo di questi rapporti per finalità distorsive. Lo fa innanzitutto l'articolo 3, quando definisce abusive e prive di effetto le clausole che attribuiscono al committente la facoltà di modificare unilateralmente le condizioni del contratto o, nel caso di contratto a prestazione continuativa, di recedere da esso senza un congruo preavviso. Ma uno degli aspetti più positivi del disegno di legge mi sembra quello di porsi l'obiettivo di costruire, per i lavoratori autonomi, finalmente un sistema di garanzie e tutele che io definirei anche un aggiornamento del nostro welfare, capace di dare delle prime importanti risposte alle loro esigenze. Lo fa, per esempio, questo provvedimento, prevedendo che i centri per l'impiego e gli organismi autorizzati alle attività di intermediazione in materia di lavoro si dotino di uno sportello dedicato al lavoro autonomo. Mi sembra, poi, certamente una conquista di civiltà l'articolo 12, che introduce una norma richiesta da tempo, in particolare dalle lavoratrici autonome. Si prevede che l'indennità di maternità venga riconosciuta a prescindere dalla effettiva astensione dall'attività lavorativa. C'è, inoltre, finalmente il riconoscimento dei congedi parentali anche per i padri che svolgono un lavoro autonomo. Importantissimo, poi, è l'articolo 13: la gravidanza, la malattia e l'infortunio dei lavoratori autonomi che prestano la loro attività in via continuativa per il committente non comportano l'estinzione del rapporto di lavoro, la cui esecuzione, su richiesta del lavoratore, rimane sospesa senza corrispettivo per un periodo non superiore ai centocinquanta giorni l'anno. Purtroppo, anche la Camera ha confermato la disposizione che questo principio è condizionato al fatto che il committente non abbia interesse a uscire dal contratto. Dico «purtroppo» perché personalmente avrei preferito che la Camera avesse superato questa disposizione. Molto importante è, a mio avviso, la disposizione che prevede la possibilità di sostituzione per la lavoratrice autonoma da parte di un proprio familiare. È prevista, tra l'altro, anche la compresenza della lavoratrice con il suo sostituto. Altrettanto rilevante è l'articolo 12, che formalizza in maniera chiara il fatto che la collaborazione si intende coordinata soltanto quando il collaboratore organizza autonomamente l'attività lavorativa. La Camera, in buona sostanza, ha, a mio giudizio, migliorato il testo così come lo avevamo licenziato in prima lettura al Senato. Voglio citare in particolare due disposizioni: anzitutto, quelle dell'articolo 5, che ha significativamente modificato le disposizioni votate in Senato, circoscrivendo l'oggetto dell'articolo previsto alla sola possibilità di rimettere alle professioni organizzate in ordini e collegi atti di pubbliche amministrazioni laddove sia assicurata la terzietà dei professionisti incaricati e l'esclusione di potenziali situazioni di conflitto di interessi, nonché il rispetto della tutela dei dati personali nell'esercizio di queste funzioni. È altresì di grande rilevanza l'introduzione da parte della Camera dell'articolo 7 che rende strutturale la cosiddetta DIS-COLL, ossia l'indennità di disoccupazione per i lavoratori con contratti di collaborazione continuata e continuativa. È un fatto di giustizia per quei lavoratori che non toglie nulla alle giuste riflessioni - che sentivo fare poco fa - su un futuro incerto, soprattutto da un punto di vista di trattamento pensionistico, per quei lavoratori. Si tratta di un primo passo, comunque molto importante, per il riconoscimento di una piena dignità di questi lavoratori. Infine, le disposizioni del Capo II del disegno di legge in esame disciplinano il lavoro agile chiarendo che questo istituto non costituisce una nuova tipologia contrattuale ma una particolare modalità di svolgimento della prestazione di lavoro subordinato, basata sulla flessibilità di orari e di sede e caratterizzata innanzi tutto da una maggiore utilizzazione degli strumenti informatici, telematici e delle altre possibilità che la tecnologia oggi offre per l'espletamento dei compiti lavorativi. Il lavoro agile si caratterizza per l'assenza di una postazione fissa durante i periodi di lavoro svolti fuori dai locali aziendali. Al lavoratore che svolge le proprie attività mediante modalità di lavoro agile si applica un trattamento economico e normativo - credo che questo punto sia da chiarire con assoluta certezza, anche per ribattere ad alcune considerazioni che non mi sembrano corrispondere alla realtà di quanto scritto nel testo al nostro esame - non inferiore a quello di chi svolge la propria attività in maniera ordinaria per le stesse mansioni. A quel lavoratore il datore di lavoro deve garantire - la norma è chiara sul punto - il diritto alla salute e alla sicurezza secondo «i rischi generali e specifici connessi alla particolare modalità di esecuzione del rapporto di lavoro». Concludo, signora Presidente, dicendo che con questo provvedimento non risolviamo certamente tutti i problemi legati al lavoro autonomo e alcune perplessità sull'applicazione delle norme riguardanti il lavoro agile probabilmente resteranno. Ma io credo che oggi facciamo un passo importante nel riconoscimento di nuove tutele a dei lavoratori che per troppo tempo sono stati privati di diritti fondamentali. La strada è ancora lunga, ma penso che con questo provvedimento noi rendiamo giustizia a quei lavoratori e facciamo per loro una cosa importante.
2017-05-09	PD	FaveroNicoletta	Signor Presidente, gentili colleghe e colleghi, torna oggi all'attenzione dell'Assemblea il provvedimento che è stato definito il jobs act degli autonomi, approvato lo scorso 3 novembre 2016 qui in Senato e poi alla Camera il 9 marzo e attualmente al nostro esame, ci auguriamo per una sua definitiva approvazione in legge. Secondo i dati Eurostat riferiti al terzo trimestre 2016, che ci dicono chi sono i lavoratori dipendenti, emerge che nella popolazione in età lavorativa compresa tra i quindici e i sessantaquattro anni nel nostro Paese gli occupati indipendenti sono 4,7 milioni; il 59 per cento circa di questa cifra sono lavoratori in proprio, ovvero artigiani, commercianti ed in generale quelli che la legge considera dei piccoli imprenditori. In percentuale gli indipendenti italiani sono il 21,1 per cento degli occupati complessivi, quindi circa 2,5 milioni di lavoratori autonomi che non hanno tutele né rappresentanza sindacale. Esso, inoltre, è sostenuto da un fondo ad hoc previsto nella legge di stabilità che quest'anno stanzia 50 milioni. Nel corso dell'esame presso l'altro ramo del Parlamento, il provvedimento ha subito ulteriori modifiche e limature, che hanno migliorato il testo. In questo breve intervento, voglio quindi evidenziare alcune novità introdotte e che reputo importanti in tema di lavoro autonomo, segnalando però anche delle contraddizioni esistenti sul tema della gestione separata, già ripreso dal presidente Sacconi, ed in conclusione una riflessione sul modello del lavoro agile e il mondo della disabilità. Tra le misure contenute in tema di lavoro autonomo, voglio evidenziare, in materia di sicurezza, la delega al Governo finalizzata al rafforzamento delle prestazioni di sicurezza e protezione sociale dei professionisti iscritti ad ordini e a collegi. L'articolo 6, comma 1, consente agli enti di previdenza di diritto privato, anche in forma associata, ove autorizzati dagli organi di vigilanza, di attivare, oltre alle prestazioni complementari di tipo previdenziale e sociosanitario, anche altre prestazioni sociali, finanziate da apposita contribuzione. A chi è rivolta, allora, questa formula? È rivolta a quegli iscritti che hanno subito una significativa riduzione del reddito professionale per ragioni non dipendenti dalla loro attività o che siano stati colpiti da gravi patologie. Il comma 1- bis aggiunto durante l'esame del provvedimento alla Camera reca un'altra delega finalizzata ad incrementare ulteriormente le prestazioni sociali per maternità e malattia riconosciute agli iscritti alla gestione separata INPS, prevedendo che, per assicurare il finanziamento, possa essere aumentata in misura non superiore a 0,5 punti percentuali l'aliquota contributiva di riferimento. Tali disposizioni si accompagnano ad un'altra misura approvata qui in Senato, su cui avevo presentato una specifica proposta emendativa, accolta, che prevede, all'articolo 8, per le lavoratrici ed i lavoratori che devono sottoporsi a trattamenti oncologici, e dunque sono inabili anche per un lungo periodo, il riconoscimento della degenza ospedaliera come per altre patologie gravi ed invalidanti. Stiamo parlando, oltre che dei malati oncologici, anche di chi soffre di diabete, di sclerosi, di morbo di Parkinson, di insufficienze cardiache, respiratorie e renali, di Alzheimer, di fibrosi cistiche e di altro ancora. Un'altra opportuna modifica approvata alla Camera ha reso permanente l'indennità di disoccupazione per i lavoratori con rapporto di collaborazione coordinata e continuativa (la cosiddetta DIS-COLL), introdotta in via sperimentale dal decreto legislativo n. 22 del 2015, attesissima ed estesa fino al 30 giugno 2017 dal recente decreto-legge di proroga termini. Certo, rimangono ancora degli argomenti da affrontare, come ad esempio la gestione separata. In questa legislatura, dopo dieci anni dal riconoscimento, attraverso la legge finanziaria per il 2007, dell'indennità di malattia e del congedo parentale di tre mesi, siamo riusciti, con la legge di bilancio per il 2017, a consentire il cumulo dei contributi della gestione separata con tutti gli altri contributi, per poter avere una pensione unica. Rimangono ancora tante altre contraddizioni, che non consentono alla gestione separata di avere pari dignità rispetto ad altre gestioni o ad altri fondi. Ma ecco allora un obiettivo che ci dobbiamo porre noi, come legislatori: arrivare a un testo unico della previdenza sociale, che potrebbe sanare tali difficoltà. Infine, il provvedimento in esame offre un'interessante opportunità anche per il mondo della disabilità, di cui mi sono occupata in questa legislatura, grazie proprio al modello dello smart working. Questo modello, secondo una stima dell'Osservatorio del Politecnico di Milano, già riguarda 250.000 lavoratori dipendenti di aziende con più di 10 addetti, che svolgono questo lavoro in modalità agile; tale numero è cresciuto del 40 per cento negli ultimi due anni. Si tratta di un fenomeno diffuso, soprattutto nelle grandi imprese. Diverso è il caso invece per le piccole e medie imprese, dove solo il 5 per cento dei lavoratori lavora in tale modalità. Ecco quindi che per i disabili la modalità organizzativa del lavoro agile si presta a interpretare - oserei dire quasi come fosse un abito cucito su misura - il ruolo assegnato dalla normativa europea e internazionale dell'accomodamento ragionevole in tutte le sue declinazioni. Ma ciò riguarda anche la situazione femminile, dove l'Italia ha un tasso di disoccupazione pari al 14 per cento, superiore alla media europea che è del 10 per cento. Nel 22 per cento dei casi le donne che lavorano al momento della gravidanza non lavorano più a due anni dalla nascita del figlio, mentre quasi la metà di coloro che continuano a lavorare riscontrano dei problemi di conciliazione tra vita privata e vita lavorativa. Se si desse loro la possibilità di gestire in modo più flessibile e intelligente il proprio orario di lavoro o di lavorare talvolta anche a casa, una parte di coloro che hanno lasciato la propria occupazione rientrerebbe nel mondo del lavoro e sarebbe più facile quindi conciliare lo status di madre con quello di lavoratrice. Un accomodamento è un adattamento alla situazione concreta delle normali procedure, dei processi o delle infrastrutture idoneo a consentire al disabile di accedere, partecipare o progredire all'impiego e nella carriera. Il lavoro agile, così come delineato in questo provvedimento, rappresenta la forma per antonomasia di accomodamento ragionevole nelle situazioni in cui ci sono delle difficoltà a raggiungere il posto di lavoro. Esso infatti non riguarda solo l'adattamento della posizione lavorativa come ambiente fisico, di ergonomia, di dispositivi e ausili, ma ancor più esso rappresenta un modello di riconciliazione del ciclo di vita, di cura e di lavoro. Quindi noi, come Partito Democratico, ci apprestiamo a votare a favore di questo provvedimento e ci auguriamo che esso arrivi molto rapidamente alla conclusione del suo iter, in modo che possa essere fruibile da tutti i lavoratori autonomi che lo stanno aspettando e che dia finalmente loro quella dignità e quelle opportunità che finora non ci sono state, conciliandole con quelle approvate già nel jobs act.
2017-05-10	PD	ParenteAnnamaria	Signora Presidente, onorevoli colleghe e colleghi, il disegno di legge contenente misure per la tutela del lavoro autonomo non imprenditoriale, volte a favorire l'articolazione flessibile nei tempi e nei luoghi del lavoro subordinato, se quest'Aula oggi confermerà il voto favorevole, diventerà legge dello Stato. È la prima volta in Italia che abbiamo una disciplina unica, dedicata alla tutela di tutti i rapporti di lavoro autonomo, riferiti al titolo III del libro V del codice civile: la platea va, cioè, dai liberi professionisti alle collaborazioni. Con questo provvedimento si definisce quindi un confine, una volta per tutte, tra lavoro autonomo e lavoro subordinato, che è esattamente il contrario di quanto sostenuto dalla senatrice Paglini. La linea di demarcazione tra lavoro autonomo e subordinato era stata già definita dal jobs act : così si completa un quadro della normativa volto a evitare zone ibride e abusi; un esempio per tutti di abuso, forse il più eclatante, sono state le finte partite IVA. Le tutele di questo provvedimento vanno dal lavoro autonomo nelle transazioni commerciali alla definizione di clausole sulle condotte elusive, al diritto delle lavoratrici e dei lavoratori iscritti alla gestione separata dei congedi parentali per un periodo di sei mesi entro i primi tre anni di vita del bambino. Si avrà la possibilità di ricevere l'indennità di maternità pur continuando a lavorare e, in caso di malattia e infortunio, il versamento dei contributi previdenziali e dei premi assicurativi per queste lavoratrici e lavoratori è sospeso per l'intera durata della malattia e dell'infortunio. C'è poi tutto l'articolo dedicato alla deducibilità delle spese di formazione (come l'iscrizione a master e corsi di formazione, convegni e congressi), comprese quelle di viaggio e soggiorno. Quest'ultima aggiunta al testo inserita alla Camera è stata fortemente voluta da tutte le organizzazioni di rappresentanza delle categorie del lavoro autonomo. Sono deducibili anche le spese per i servizi personalizzati di certificazione delle competenze, orientamento al lavoro e autoimprenditorialità. In definitiva, attraverso la modifica del Testo unico delle imposte sui redditi, con questo provvedimento si interviene fortemente sulla qualificazione del lavoro autonomo e sulla protezione del mondo del lavoro. Il quadro di sostegno si completa con la previsione dello sportello dedicato al lavoro autonomo nei centri per l'impiego. La novità più importante del testo Camera è la previsione stabile dell'indennità di disoccupazione per i lavoratori e le lavoratrici con rapporti di collaborazione coordinata e continuativa, la DIS-COLL. Ricordiamo che il jobs act aveva introdotto la misura in maniera sperimentale e quest'anno, con l'emendamento al milleproroghe approvato al Senato, è stata prolungata fino a giugno: dal 1º luglio, grazie a questo provvedimento, diventa una misura stabile. Si tratta di un provvedimento essenziale soprattutto per le nostre ragazze e i nostri ragazzi impegnati nei lavori di collaborazione coordinata e continuativa. Sul tema previdenziale, molto atteso da lavoratori e lavoratrici, tra la prima e la seconda lettura del Senato è intervenuta un'importante novità. La legge di bilancio 2017 ha abbassato dal 27 al 25 per cento l'aliquota contributiva per i professionisti iscritti in via esclusiva alla gestione separata INPS. Si tratta di un impegno che il Governo aveva preso in quest'Aula, tramite la persona dell'allora sottosegretario Nannicini, e che è stato realizzato. Questa è la terza legge di stabilità in cui si abbassa quell'aliquota, andando a bloccare l'aumento previdenziale previsto dalla riforma Fornero. Vorrei ricordare poi un ordine del giorno, che è stato approvato in prima lettura in Senato, in cui si impegna il Governo a intervenire sulla materia previdenziale nella sua complessità e, quindi, anche ad affrontare la gestione separata. In questo il Parlamento è stato molto aiutato dai rappresentanti dei professionisti. Consentitemi di ricordarne alcuni - sono presenti oggi nelle tribune d'Aula i rappresentanti dei tributaristi - e anche di rivolgere un pensiero a uno di loro che ha aiutato molto il Parlamento nella definizione dell'ordine del giorno, Saturno Sampalmieri, da poco prematuramente e repentinamente scomparso. Come ricordato dal sottosegretario Bobba, alcune deleghe presenti nel provvedimento vanno a migliorare alcuni suoi aspetti. Ne ricordo una per tutte, come ha già fatto chi mi ha preceduto: si rivedono i criteri di accesso alle prestazioni di maternità e di malattia riconosciute ai lavoratori autonomi iscritti alla gestione separata. Per quanto riguarda la maternità, si va a incrementare il numero di mesi precedenti al periodo indennizzabile entro cui individuare le tre mensilità di contribuzione dovuta, rendendoli così flessibili ed esigibili per la donna lavoratrice autonoma. Inoltre, si amplia il congedo parentale, applicandolo anche ai casi di adozione e affidamento preadottivo. Per quanto riguarda l'indennità di malattia, si amplia la platea dei beneficiari. Per passare al lavoro agile, è bene avere una lettura, anche di scenario, di quello che ci aspetta nel mondo del lavoro. Noi dovremo affrontare i cambiamenti nel mondo del lavoro in tre ambiti: competitività delle aziende in un mondo globale, anche quelle medie e piccole; conciliazione del lavoro con la famiglia per aumentare l'occupazione, soprattutto femminile; infine, l'esponente sviluppo tecnologico in questa fase del progresso umano, con la conseguente necessità di innovazione dei processi produttivi. Le norme che approviamo oggi tengono insieme tutti e tre gli ambiti e parlano di futuro del lavoro. Il disegno di legge offre una cornice normativa a quello che già molta contrattazione ha da tempo stabilito sul trattamento delle modalità di svolgimento del lavoro agile come esecuzione del lavoro subordinato. Ne abbiamo discusso anche prima lettura: il lavoro agile riguarda il lavoro subordinato. Quindi, ora avremo una legge e una sufficiente esperienza contrattuale per dire che da domani il tema è incentivare e incoraggiare accordi che vadano nella direzione di praticare lavoro agile, creare cultura del lavoro che va al di là del luogo fisico, attenta più al risultato che al tempo di impiego e di lavorazione. Il Governo inoltre - mi appello qui al sottosegretario Bobba - potrebbe, successivamente all'approvazione della legge, affrontare attraverso i propri atti il tema dell'accesso alle tecnologie, soprattutto delle persone con disabilità. Nel nostro Paese, infatti, l'innovazione digitale e l'accessibilità sono temi ai quali le istituzioni hanno sempre dimostrato grande attenzione. Ricordo da ultimo il nuovo codice degli appalti, da poco nuovamente modificato, e il fatto che le pubbliche amministrazioni debbono scegliere prodotti e servizi ICT in modo da assicurare l'accessibilità delle persone con disabilità. Sul tema salute e sicurezza e sulla gestione degli infortuni - il tema della salute e sicurezza è un valore prezioso per la società e non riguarda solo le aziende e le lavoratrici e i lavoratori - sarà necessario armonizzare le novità che il lavoro agile porta con sé con l'impalcatura delle normative già esistenti. Voglio di nuovo rassicurare il senatore Barozzino, perché questa è una modalità di lavoro subordinato, per cui si prevedono tutte le tutele e risponde a tutta l'impalcatura legislativa già esistente. Certo, dovremo renderci conto - come dicevo - delle novità che il lavoro agile porta con sé e stare attenti ad alcune questioni. Ne cito due: in primo luogo, la copertura INAIL del lavoratore agile in ogni ambito lavorativo e anche in riferimento agli infortuni e, in secondo luogo, le relazioni tra le norme previste dagli articoli 19 e 20 del presente disegno di legge e il decreto legislativo n. 81 del 2008. Cerchiamo di affrontare questo tema, valore prezioso e sociale, in maniera pacata, guardando in faccia la realtà senza steccati ideologici. La legge c'è; c'è il Testo unico sulla sicurezza; c'è il disegno di legge che approviamo oggi; c'è la contrattazione: affrontiamo questo tema in maniera laica e guardando in faccia la realtà, compresi i cambiamenti, tenendo conto che con il provvedimento in discussione non togliamo alcuna tutela e alcun diritto a nessun lavoratore o lavoratrice. In conclusione, signora Presidente, onorevoli colleghi, il provvedimento in esame ha visto una dialettica importante tra maggioranza e opposizione in Commissione e anche in Aula, ma anche un apporto, un dialogo positivo tra Camera e Senato per il miglioramento del testo, che sarà approvato in quest'Aula con un amplissimo consenso. Ritengo che come parlamentari dobbiamo essere orgogliosi di questo, perché oggi è una bella giornata per le lavoratrici e i lavoratori autonomi, nonché per il futuro del lavoro in Italia. Il Gruppo del Partito Democratico voterà quindi con molta convinzione a favore del provvedimento in esame.
2017-05-10	PD	AstorreBruno	Signor Presidente, onorevoli colleghi, io non ho avuto il piacere di conoscere lo scomparso senatore Ramponi ma da senatore laziale e da membro della Commissione difesa voglio svolgere questo intervento a nome del Gruppo del Partito Democratico. Luigi Ramponi, com'è stato ricordato, era nato a Reggio Emilia il 30 maggio 1930. Ha svolto tutta la sua carriera e ha ricoperto diversi incarichi nell'ambito della Difesa e del SISMI, fino a diventare, da gennaio 1989 ad agosto 1991, comandante generale della Guardia di finanza e, da dicembre dello stesso anno sino a luglio 1992, com'è stato ricordato, direttore del SISMI. Nel 1994 è stato eletto senatore della Repubblica, poi è passato alla Camera, dove ha ricoperto la carica di Presidente della Commissione difesa, ed infine è tornato tra questi banchi nel 2006 e nel 2008, rimanendo al Senato sino al 2013. Nella sua attività parlamentare si è sempre impegnato per la soluzione dei problemi relativi al personale della Difesa, all'efficienza delle Forze armate, alla lotta al crimine organizzato. Altri settori nei quali si è impegnato attivamente sono stati la disoccupazione giovanile, la funzionalità della giustizia, l'accesso alla proprietà della prima casa, la sanità militare e quella civile. È stato insignito di molte onorificenze, tra le quali: cavaliere di gran croce dell'Ordine "Al merito della Repubblica italiana", croce d'argento al merito dell'Esercito, medaglia militare aeronautica per lunga navigazione aerea (venti anni), ufficiale della Legion of Merit degli Stati Uniti d'America. Ramponi ha fondato e presieduto il Centro studi difesa e sicurezza (Cestudis), un think tank con il quale ha dato vita, nel tempo, a svariate conferenze, iniziative e proposte documentate, ben documentate come ha ricordato anche il presidente Gasparri all'inizio, in tema di cybersecurity. Con la morte di Luigi Ramponi, scompare dunque un servitore dello Stato, un uomo che in tutti gli incarichi importanti che ha ricoperto, nella Guardia di finanza, nel SISMI e in Parlamento, ha sempre dimostrato di avere una visione alta delle istituzioni. Fino agli ultimi giorni è stato impegnato in importanti iniziative per il cybercrime, alle quali hanno partecipato esponenti di Governo e rappresentanti politici di ogni orientamento, com'è stato ben ricordato. Ai suoi familiari va tutto il cordoglio e la vicinanza del Partito Democratico.
2017-05-17	M5S	BertorottaOrnella	Signora Presidente, il Paese attraversa una fase davvero allarmante della sua vita politica. Il referendum del dicembre scorso, che ha bocciato la riforma costituzionale promossa dal Governo, doveva portare ad elezioni, che sono state invece rimandate al 2018. Il debito pubblico aumenta a dismisura e il Parlamento subisce continue richieste dì fiducia e lavora solo sui decreti-legge del Governo, mentre i deputati che protestano vengono sospesi in massa per settimane. Un Sottosegretario alla Presidenza del Consiglio è accusato di aver favorito una banca di famiglia, mentre la centrale degli acquisti è sotto inchiesta per corruzione. La disoccupazione giovanile è aumentata oltre il 40 per cento; le persone a rischio povertà sono circa 17 milioni; 11 milioni di cittadini non possono curarsi perché le spese sanitarie sono troppo elevate. La pressione fiscale reale è aumentata a dismisura, causando la chiusura di migliaia di piccole e medie imprese. Uno dei leader dell'opposizione è stato interdetto dai pubblici uffici e non potrà candidarsi. Le manifestazioni vengono sistematicamente caricate dalle forze di polizia. Il Governo ha addirittura previsto delle corti speciali per giudicare i cittadini stranieri. Scusate, ho sbagliato foglio: questa era l'Italia...
2017-06-15	M5S	MangiliGiovanna	Signor Presidente, il provvedimento in esame nasce dall'imposizione della Commissione europea all'Italia di correggere l'eccesso di deficit pubblico attualmente esistente; una correzione strutturale di almeno lo 0,2 per cento del PIL (circa 3,5 miliardi) che non permette al nostro Paese di rimanere in linea con il percorso di convergenza verso il pareggio di bilancio previsto dai trattati europei. Stiamo, dunque, parlando di una manovra correttiva dei conti pubblici chiesta da Bruxelles, che avrà un impatto recessivo inevitabile. Si giustifica il decreto-legge in esame affermando che questo intervento si muove in uno spazio stretto, tra le esigenze di consolidamento fiscale e di sostegno alla crescita. Perché invece non ammettete che le ragioni per cui l'Italia non prospera e non cresce veramente - in termini soprattutto sociali - stanno anche e soprattutto nelle scelte europee? Perché non confessate il vero peccato originale, ovvero che l'Europa - imponendo una dose massiccia di austerità nella forma di tagli alla spesa pubblica - ha fallito miseramente, riuscendo a far aumentare le diseguaglianze, la povertà assoluta e aumentando la divergenza? Né l'austerità né le riforme strutturali vere o presunte fino ad oggi sono riuscite a riportare quella prosperità nel nostro Paese e ciò che è peggio è che aggravano la recessione. Ma, soprattutto, l'errore principale che è stato e si continua a compiere è focalizzare tutta l'attenzione sui disavanzi di bilancio, tanto da formulare una diagnosi sbagliata del problema. La cura che ci state propinando è sbagliata, è devastante e fallimentare. A poco serve dire che queste politiche in futuro faranno stare meglio tutti o devono essere accettate dai cittadini, i quali - a vostro modo di dire - vedranno i vantaggi e non subiranno solo conseguenze negative. Non è così, non è vero. La vera vostra preoccupazione è riuscire a mettere in campo azioni per evitare ricadute negative sull'Unione economica e monetaria. L'Italia continua a presentare squilibri macroeconomici eccessivi, a partire dalla dinamica ancora debole della produzione, dall'elevato volume di crediti deteriorati e dalla forte disoccupazione. Inoltre, le manovre recessive imposte per soddisfare Bruxelles hanno prodotto l'effetto opposto, cioè l'aumento del il rapporto debito/PIL. Ciò che stride di più è che questo Governo nonostante tutto abbia deciso di proseguire con la logica delle manovre, ovvero con quella serie di operazioni necessarie per il funzionamento della macchina economica di un Paese che è arrivato al collasso, nonostante qualcuno faccia ancora credere che stia crescendo in termini di PIL. Stiamo parlando, quindi, di una manovra per correggere i conti che voi avete sbagliato e che l'Europa ci chiede di sistemare. Eppure, non credo che l'Europa abbia chiesto di sistemare i conti inserendo - ad esempio - il comma 4 all'articolo 22 che integra la disciplina di cui all'articolo 5, comma 5, del decreto-legge n. 78 del 2010. Quest'ultimo articolo riguarda l'attribuzione di emolumenti per lo svolgimento di incarichi presso pubbliche amministrazioni, che prevede esclusivamente il rimborso delle spese sostenute e l'attribuzione di gettoni di presenza fino ad un massimo di 30 euro a seduta. In sostanza, avete pensato bene di stabilire che non rientrano tra i suddetti incarichi quelli aventi a oggetto prestazioni professionali conferiti a titolari di cariche elettive di Regioni ed enti locali da parte di pubbliche amministrazioni, purché la pubblica amministrazione conferente operi in ambito territoriale diverso da quello dell'ente presso il quale l'interessato al conferimento dell'incarico riveste la carica elettiva. Non posso, poi, non rimarcare alcuni punti di questo provvedimento. Intanto rimangono confermate le clausole di salvaguardia fiscali che avete fissato, seppure in parte ridotta, al 1° gennaio 2018, per un importo più contenuto di 15,2 miliardi anziché 19,6. Sul punto se ne riparlerà a ottobre. Vediamo se l'impegno assunto riuscirete a onorare veramente. Noi abbiamo più di un ragionevole motivo per pensare che non ci riuscirete se non con qualche altro taglio, ma purtroppo sempre a scapito dei cittadini che non lo meritano. Quanto alla collaborazione volontaria, vorrei ricordare che vi hanno aderito davvero in pochi. Pertanto, sarà difficile raggiungere gli introiti da voi previsti, a maggior ragione visto che le vostre previsioni non solo sono improbabili, ma soprattutto non sono certe. Vengo ora ai voucher, che sono stati ritirati mesi addietro, per poi essere inseriti nuovamente e che tuttavia non risolvono il problema del lavoro precario o del lavoro nero. Vorrei aggiungere una puntualizzazione sulla questione Alitalia. I 600 milioni previsti nella manovra per il salvataggio di Alitalia vengono chiamati prestito ponte o finanziamento. Il motivo di questa elargizione si fonda sulla volontà di salvare l'occupazione del personale della ex compagnia di bandiera. Almeno questo è il motivo di facciata. Quello vero, invece, si sostanzia nella necessità di dovere coprire i buchi e le perdite causati dalla politica a un'azienda che doveva essere il nostro fiore all'occhiello. Dietro a questa scelta purtroppo manca un valido e fattibile piano industriale, ma si sa: siete soliti fare tutto senza considerare le cause, le conseguenze, ma soprattutto gli impatti in termini economici. Tanto, a chi importa se poi a Bruxelles vengono aperte procedure di infrazione per aiuti di Stato illegittimi? L'importante non sono le infrazioni, ma poter sbandierare a tutti che la questione Alitalia è stata da mesi al centro dei tavoli tecnici dei vostri Ministeri. Non vi interessa altro. Infine, è inutile nascondere il nostro rammarico nel veder ridurre i fondi sul trasporto pubblico locale per un ammontare pari a 135 milioni di euro, nel mentre avete pensato bene di prevederne 97 a garanzia della Ryder Cup. A fronte di tutte queste scelte del Governo, viene da chiedersi: ma dove sono andate a finire quelle politiche che garantiscono la prosperità, intesa non semplicemente come incremento del PIL, ma come una prosperità condivisa, in cui i valori democratici vengono onorati e rispettati e si promuovono la solidarietà e la coesione sociale? Avete affermato più volte che coniugare correzione dei conti pubblici a misure di sviluppo e sostegno dell'economia è abbastanza complicato. Questo è certo; ma, dato che gli errori compiuti in questa legislatura dall'Esecutivo sono innumerevoli e riguardano molteplici aspetti della vita di noi cittadini, forse è giunto il momento di fare un'analisi più approfondita e ampia prima di commetterne altri, magari valorizzando veramente il dibattito parlamentare. Dato che siamo certi che per il futuro farete fatica a evitare altri sbagli, io e il Gruppo politico cui appartengo esprimiamo un no convinto al voto di fiducia richiesto da questo Governo.
2017-06-27	PD	AlbanoDonatella	Quando però oggetto del sequestro è un'azienda, nel passaggio dal circuito illecito a quello legale questa rischia di fallire o di chiudere a causa della mancanza di strumenti adeguati a sostegno del difficile percorso di riemersione alla legalità. Ci troviamo pertanto di fronte a un triste paradosso: tante attività economiche per anni nelle mani della mafia, dopo il sequestro, anziché divenire modelli di legalità economica, falliscono. In trentacinque anni di lotta ai patrimoni mafiosi, a partire dall'introduzione della legge Rognoni-La Torre, decine di migliaia di lavoratori e di lavoratrici in tutto il territorio nazionale, in tutti i settori produttivi e in tutte le aree geografiche del nostro Paese, hanno perso il lavoro. Purtroppo, infatti, troppo spesso l'applicazione della misura di prevenzione provoca l'allarme dei clienti (che si rivolgono ad altre aziende), dei fornitori (che tendono a richiedere immediatamente il saldo dei pagamenti dovuti), delle banche (che chiudono i rubinetti del credito). Ciò avviene proprio in territori già fortemente condizionati dalla criminalità organizzata: le Regioni con il numero più alto di aziende sequestrate e confiscate sono infatti quelle del Sud Italia, Sicilia e Campania in testa, ma anche il Lazio e la Lombardia, e poi di nuovo al Sud, con la Calabria. Questa situazione rischia di diventare uno dei simboli della sconfitta dello Stato nei confronti della criminalità, che spesso ha posto alla base del suo consenso la capacità di garantire lavoro e reddito, seppur illegale, in territori flagellati da disoccupazione ed esclusione sociale.
2017-07-11	LN	ConsiglioNunziante	Signora Presidente, mi scuso per non essere stato presente, ma all'esterno del Senato c'è una manifestazione sui vaccini e quindi ho avuto modo di interfacciarmi con qualche soggetto che era lì a perorare la causa. Stasera parlerò di qualcos'altro. Faccio riferimento ad alcuni articoli di stampa di qualche giorno fa in cui il presidente dell'INPS, Tito Boeri, ha dichiarato in alcune interviste che non abbiamo bisogno di chiudere le frontiere e che, al contrario, proprio chiudendo le frontiere rischiamo di distruggere il nostro sistema di protezione sociale. In questa intervista ha insistito dicendo che gli immigrati offrono un contributo molto importante al finanziamento del nostro sistema di protezione sociale. Ha anche sfoggiato dati e schemi. Senza di loro, il deficit per le casse dell'istituto sarebbe di 38 miliardi di euro. Presidente Boeri, lei deve stare al suo posto. Ognuno faccia il suo mestiere: lei faccia i conti e cerchi di mandare in pensione la gente ad un'età dignitosa e non a cento anni. Alcuni conteggi li doveva fare quando c'è stata la legge Fornero, che non è stata ancora risolta come problematica a livello di pensioni. I suoi conti fanno acqua da tutte le parti e soprattutto i suoi ragionamenti. Ci sono 1,8 milioni di stranieri attivi in questo Paese, ma ce ne sono anche 2,1 milioni a carico del sistema che non fanno nulla. Ricordo al presidente Boeri che l'ISTAT in questi giorni ha segnalato la perdita di 51.000 posti di lavoro, una disoccupazione all'11,3 per cento (un dato, secondo me, molto ottimista) e una disoccupazione giovanile al 37 per cento. Basterebbe far rientrare in Italia la metà dei giovani emigrati all'estero negli ultimi cinque anni per motivi molto spesso legati al lavoro. Basterebbero loro per risolvere i problemi. Quindi, presidente Boeri, non si sostituisca al Parlamento in certe scelte politiche, soprattutto in un momento in cui l'approvazione e il dibattito che c'è sullo ius soli sta creando parecchie frizioni sia nelle Aule parlamentari che in tutto il Paese. Già che ci siamo, approfitto per dirle che forse sarebbe meglio analizzare il perché le coppie italiane non fanno figli; forse bisognerebbe capire perché gli asili non funzionano come dovrebbero. Non si può demandare tutto alla scuola, ma anche questa forse non ha la possibilità di offrire ai ragazzi il massimo di ciò che potrebbe dare. Bisognerebbe preoccuparsi del fatto che il 29 per cento degli italiani, pari a circa 17,5 milioni di persone, sono a rischio povertà ed esclusione sociale e al Sud si arriva a circa il 47 per cento. Presidente Boeri, non abbiamo bisogno di nessuno; basterebbe mettere a regime tutti i disoccupati del Paese, richiamare i giovani che hanno rappresentato un costo sociale perché si sono formati in Italia e metteremmo a posto i conti. Se lei è così bravo da riuscire a dare lavoro a 100.000 soggetti che arrivano nel nostro Paese e che costituiscono delle risorse, noi siamo contenti, ma non faccia affermazioni che non le competono, soprattutto in un momento particolare per questo Paese. Abbiamo visto cos'è successo con gli enfant prodige della politica europea. Mi riferisco a Macron. Qualcuno diceva che un Macron al giorno toglie l'immigrato di torno, però questo ha risolto i problemi della Francia in una settimana circa di suo operato e li ha scaricati, come hanno fatto la Germania e l'Austria, sul nostro Paese. Se sono risorse, dovrebbero esserlo per tutta l'Europa; invece, lo diventano solo per noi. Ben venga se il lavoro lo troviamo a tutti questi ragazzi. Io credo, piuttosto, che sarebbe il caso di mettere in condizione i nostri disoccupati di trovare un lavoro. Presidente Boeri, ognuno faccia il suo mestiere.
2017-07-25	LN	ConsiglioNunziante	Crisi e recessione hanno colpito l'intera economia mondiale in questi anni e hanno avuto un impatto pesante sul nostro sistema economico e ancor di più sulle Regioni meridionali, con effetto negativo su occupazione e redditi. La disoccupazione giovanile al Sud raggiunge picchi del 60 per cento ed è intollerabile che in questo Senato si parli di tutto meno che dell'unica cosa che conta che è il lavoro.
2017-07-25	LN	ConsiglioNunziante	Forse è urgente che il Governo avvii un piano straordinario per il lavoro che viene invocato da tempo da più parti, indispensabile per far ripartire l'intero sistema economico in maniera strutturale e duratura. In Calabria vi è circa il 59 per cento di disoccupazione giovanile, in Sicilia il 57 per cento e la Sardegna è solo un punto dietro. A ciò si aggiunge un quadro in cui il Mezzogiorno è sempre più pericolosamente lontano dal resto del Paese e soprattutto dall'Europa. A tal proposito le politiche sino ad oggi adottate dal Governo non hanno certamente aiutato a migliorare la situazione del Sud, portando a un suo serio riscatto, e a garantire un futuro alle nuove generazioni.
2017-07-26	LN	ComaroliSilvanaAndreina	La disoccupazione è un problema serio e reale di questo Paese! Per le imprese si è pensato di prorogare il superammortamento per aiutare le imprese. Peccato che questa proroga è di un mese: anziché essere al 30 giugno 2018, è al 31 luglio 2018. È questa la grande strategia? Sulla questione degli enti locali si dice: «andiamo a favorire tali enti» e «li facciamo aiutare dal supporto tecnico-amministrativo delle prefetture». Peccato che poi sia arrivata addirittura l'ANCI a dire di lasciar perdere l'aiuto delle prefetture. Forse in questo caso abbiamo ragione noi della Lega quando sosteniamo che le prefetture andrebbero abolite.
2017-07-26	LN	ComaroliSilvanaAndreina	Signor Presidente, sembrerebbe che questo decreto-legge debba risolvere il grave problema del Mezzogiorno. Però l'impressione è che si voglia curare un malato grave con l'aspirina. Se noi andiamo a vedere gli enormi problemi che ha il Sud, non si può pensare di risolverli, anche solo in minima parte, con questo decreto-legge (che, ricordiamolo, non è il primo decreto-legge di questo Governo sulla materia, avendone fatto un altro un paio di mesi fa). Pensiamo solo ai tassi di disoccupazione, al lavoro giovanile che assolutamente non c'è, alle imprese che devono sempre combattere - oltre a dover sopravvivere a causa della fiscalità che impone questo Governo - anche contro il fenomeno mafioso, che purtroppo c'è al Sud. Pensiamo allo stato in cui versano i servizi pubblici al Sud, dalle scuole agli ospedali, dalla pubblica amministrazione alle stesse infrastrutture, alle periferie delle città. Nonostante tutto i fondi ci sono; pensiamo solo ai fondi FAS, a questi enormi fondi che vengono destinati. Ma purtroppo non si riesce a concretizzare la ripresa del Mezzogiorno. Guardi, signor Presidente, le parlo da persona del Nord, da leghista: sarebbe tutto interesse anche della questione settentrionale risolvere il problema del Sud. Invece non ci si riesce e sicuramente non ci si riuscirà con questo decreto-legge. Pensiamo a un problema attualissimo, quello dell'acqua. Se andiamo a vedere le infrastrutture, notiamo che al Sud la dispersione degli acquedotti e delle tubature raggiunge livelli del 70 o dell'80 per cento. Penso che siano questi i problemi che dovrebbe risolvere un Governo serio. Prima è stata citata la famosa Salerno-Reggio Calabria, che il presidente Renzi si è vantato di aver completato. Ma io vi chiedo di andare a parlare con i cittadini del Sud, che usano questa strada e che si lamentano, dicendo che è impossibile, perché mancano tutte le infrastrutture di collegamento. Dicono che è ugualmente un'impresa percorrere quella strada. Oppure pensiamo alla sanità (sono questi i veri problemi dei cittadini); pensiamo a tutti i cittadini del Sud che per farsi curare devono venire al Nord. Oppure pensiamo al problema delle scuole: probabilmente a settembre le scuole al Sud in molte Province non riapriranno. Questa è la politica del Governo: cercare di rattoppare con delle piccole toppe i gravi problemi. Il Governo si è vantato di aver fatto la famosa riforma delle Province, ma tutte le volte si evidenzia il problema che è stata una riforma disastrosa e incomprensibile, che va a sfavore dei cittadini. Si è evidenziato il problema che le Province non riescono a garantire i servizi fondamentali che comunque ancora hanno in carico. E tutte le volte si mette qualche soldino, fare di qui, fare di là, senza capire qual è il vero problema e come risolverlo. Ma questo è l'atteggiamento del Governo. Si cerca, di fronte al problema del lavoro, di fare questo «Resto al Sud» per i giovani. Ma è poca roba, signor Presidente, e sicuramente non si risolverà così il problema. È stato evidenziato come la problematica sia seria; si consideri la mortalità di queste imprese, che partono, ma poi muoiono subito, giusto per prendere qualche soldino all'inizio e poi basta. Oppure si pensi alla criminalità stessa, cui ho già accennato. Al Sud, nel caso in cui ad esempio una famiglia voglia rifarsi il bagno, c'è il problema che magari è la stessa mafia a dirgli a quali imprese rivolgersi. La questione delle ZES è positiva e importantissima, ma purtroppo anche in questo caso si è pensato solo alla loro istituzione in zone importanti, dove ci sono i porti, senza pensare invece, affinché esse abbiano veramente successo, che bisogna creare tutta l'infrastruttura sul territorio di riferimento: è inutile avere una zona franca, una zona speciale dove sono i porti, se poi si fa fatica ad arrivarci. Veniamo al tema dell'occupazione. Anche in questo caso si pensa alla disoccupazione del Sud, ma è solo un contentino: dare un contributo a giovani disoccupati. Innanzitutto non capisco perché il giovane disoccupato del Sud debba essere trattato in modo differente dal giovane disoccupato del Nord. Per me questo è quasi incostituzionale: se sei un disoccupato del Sud sei di categoria «A»; se sei un disoccupato del Nord sei di categoria «B».
2017-07-26	M5S	PugliaSergio	Se volessimo realmente affrontare la questione meridionale, in maniera seria e definitiva, il provvedimento in discussione rappresenterebbe veramente una goccia. Ovviamente qualcuno potrebbe osservare che il mare si fa con tante gocce. Tuttavia, quando si può tranquillamente fare molto di più, perché accontentarsi di una goccia? Il provvedimento non tocca diverse problematiche, a partire da quelle riferite alla tassazione delle imprese e alla fortissima disoccupazione, che si sarebbero potute affrontate senza abrogare una legge del 1990 che dava la possibilità di usufruire di benefici previdenziali importanti. Avete voluto abrogare questa legge e l'avete sostituita con una norma che abbiamo visto aver fatto acqua.
2017-08-01	M5S	BlundoRosettaEnza	Secondo i dati ufficiali dell'ISTAT, a giugno la disoccupazione si attesta all'11,1 per cento: una percentuale che, pur essendo leggermente in calo, è ancora elevata e risente del numero molto alto di disoccupati, soprattutto nella fascia d'età tra i venticinque e i trentaquattro anni.
2017-08-02	LN	ConsiglioNunziante	Signora Presidente, siamo di fronte all'ennesima fiducia - ormai abbiamo perso il conto - che svilisce ulteriormente il ruolo del Senato e ci fa arrabbiare inutilmente, perché il rapporto franco e onesto, certamente mai accomodante, che ci ha contraddistinto in Commissione, non meritava questo ulteriore epilogo. Sono stati presentati pochissimi emendamenti, neppure uno ostruzionistico, tutti insistenti nel merito. Eppure il Governo manca di rispetto soprattutto ai cittadini, umiliandoli, perché priva la loro rappresentanza politica della possibilità di esprimersi. Se dovessimo prestare attenzione ai lavori parlamentari, non si può non costatare la presenza di un ricorso alla questione di fiducia, che è a dir poco astuto. Tale atteggiamento è talmente frequente, che ormai la posizione della questione di fiducia è percepita come un'effettiva e costante procedura legislativa nazionale. Questo massiccio abuso della fiducia parlamentare fa cessare quel carattere positivo e nobile di garanzia dell'azione governativa, sostituendosi con una forma negativa e sprezzante, tanto da sfociare in atteggiamenti di arroganza e superbia del potere esecutivo nei confronti di quello legislativo. Viene da pensare che ci sia un imbarazzante ricatto politico nei confronti dell'Assemblea parlamentare, perché dal voto sul provvedimento in esame dipende la vita dell'intero Esecutivo. Questo è estremamente chiaro ed è altrettanto chiaro che negli ultimi mesi non ci siano stati rapporti sereni, all'interno della maggioranza, per ciò che riguarda tale provvedimento. Il provvedimento è all'esame del Parlamento ormai da due anni e mezzo. Si sarebbe potuto fare sicuramente meglio e prima. Di sicuro questa farraginosità e questa lungaggine dovrebbero fare scuola per le prossime leggi sulla concorrenza. Un esame parlamentare durato quasi due anni e mezzo ha portato a far perdere l'idea che quella in esame sia una legge annuale sulla concorrenza, perché è diventata biennale, quasi triennale. Il provvedimento in esame non è più una legge organica, frutto delle segnalazioni dell'Autorità garante della concorrenza e del mercato e quella che nel testo originale sarebbe dovuta essere una sorta di legge di manutenzione annuale, in effetti è diventata un contenitore in cui è stato infilato di tutto. Signora Presidente, se la concorrenza è quella condizione nella quale più imprese competono nello stesso mercato, producendo gli stessi beni o servizi, per soddisfare una pluralità di acquirenti in concorrenza e nella quale nessuno degli operatori è in grado di influenzare, con le proprie decisioni, l'andamento delle contrattazioni, ciò pare forse l'obiettivo che ci si era prefissati, ma certamente, guardando il risultato della legge che ci apprestiamo a votare, tale obiettivo non è stato né rispettato né raggiunto. Le liberalizzazioni sono molto spesso considerate necessarie, strategiche e utili per uscire dalla recessione. Oltre alle indicazioni provenienti dall'Autorità antitrust e dalle direttive europee, nel provvedimento in esame si vende una ricetta per uscire dalla crisi e non fa nulla se l'articolato del disegno di legge non sempre abbia basi solide e determinate da considerazioni tecniche, ma sia legato alle grandi lobby, ai grandi gruppi e alle immancabili ideologie politiche di cui le due Camere non sembrano poter fare a meno. Verrebbe allora da pensare che, in base al colore politico del Governo in carica in un dato momento, si tira e si stiracchia la legge n. 99 del 2009 alla bisogna e come meglio si crede. L'introduzione di una maggiore concorrenza all'interno di un sistema può scardinare le varie lobby e i trust, per fare in modo che si obblighino i produttori unici di un dato servizio a stare sul mercato e a confrontarsi con i diritti dei consumatori. Un regime concorrenziale è favorevole a tutti, ai consumatori e ai produttori, che avrebbero tutto da guadagnare da un adeguamento della loro offerta e della loro competitività: questa è la base del ragionamento. Dunque, signora Presidente, abbiamo sbagliato comunicazione; o meglio, tutti coloro che hanno manifestato e scioperato in questi mesi lo hanno fatto senza sapere che perdere il lavoro o quello che hanno costruito negli anni sarebbe stato solo l'inizio del loro nuovo benessere. Chiediamo scusa per non essere stati capaci di trasmettere questa sensazione bellissima. Molto cattivi samaritani considerano oggi il libero scambio e le politiche di libero mercato come la panacea di tutti i mali. La Banca mondiale, secondo i suoi studi sulla facilità di fare business, colloca il nostro Paese all'87º posto su 183: l'Italia ha dunque perso quasi quattro posizioni rispetto all'anno scorso. Nella velocità dei permessi edilizi siamo al 96º posto, nell'allacciamento alle reti elettriche al 109º posto, per l'accesso al credito al 98º posto. Non brilliamo per nulla per i tempi di apertura delle imprese. Siamo al 134º posto per facilità di pagare le tasse, anche se sembra un po' troppo. Si impiegano duecentottantacinque ore all'anno per adempimenti fiscali. Non siamo in grado di gestire i nostri rifiuti, le nostre carceri, il nostro approvvigionamento energetico e abbiamo visto anche cosa succede con l'acqua dopo soli due mesi che non piove. Non siamo in grado di gestire i conflitti con le grandi opere e non siamo neppure capaci di fare una politica industriale. Siamo alla politica industriale 4.0 e non ho visto la fine della 2.0; mi sono perso probabilmente per strada la 3.0. L'abbiamo saltata a piè pari. Non abbiamo voluto o saputo cambiare la scuola. Le privatizzazioni sono state fatte male e le liberalizzazioni le stiamo facendo anche peggio. Si è parlato di presenza di barriera alla competizione, di insufficienza di trasparenza, di raccomandazione della Commissione europea per quanto riguarda ciò che dovevamo fare. Per la verità, questo provvedimento interviene in merito solo a qualche punto segnalato dall'Autorità. Si tratta di punti certamente importanti come la RC Auto, i fondi pensioni, i servizi postali e le questioni legate alle comunicazioni. Per quanto ci riguarda, forse le cose potevano essere fatte un pochino meglio, ascoltando anche le minoranze, che non è una bruttissima cosa. Voi della maggioranza avreste dovuto cercare di mettervi davvero dall'altra parte del tavolo, dove si siedono i cittadini, che notoriamente sono anche i consumatori e i fruitori di servizi. Aboliamo questa benedetta Bolkestein e rivediamo tutto il Trattato. L'Italia ha le sue tradizioni, la sua economia e la sua cultura nazionale ed è il Paese dove il piccolo è bello; è anche - occorre dirlo - il Paese dei campanili e delle corporazioni, che non è sempre un termine negativo se si fa riferimento alla trasmissione di un lavoro dal padre al figlio. Si è, infatti, notato che certe categorie in Italia erano particolarmente in affanno ad aprirsi all'Europa. Ciò è avvenuto perché le piccole dimensioni dell'azienda familiare la rendono inadatta a competere perché, per natura, molto venerabile. I tassisti, i balneari e gli ambulanti e tanti altri sono spaventati dal dover competere sulle licenze con aziende più grandi. Sono certamente più grandi per dimensioni, ma non so se dotate di competenze e capacità. La grandezza, però, li ha sicuramente spaventati. Questo disegno di legge quale effetto avrà sull'economia, sui cittadini, sui contribuenti, sui consumatori e produttori? Quanti punti di PIL pensate di recuperare? Quanti nuovi assunti? L'apertura dei mercati ci sarà per gli altri, probabilmente. La Bolkestein ha creato solamente uno sfacelo sotto questo aspetto. Ci sono aziende che chiudono e delocalizzano e poi smettetela di parlare del cuneo fiscale. Ci venite ancora a raccontare che lo 0,1-0,2 per cento sono qualcosa di positivo. Su questo disegno di legge è intervenuto a vario titolo il sottosegretario allo sviluppo economico Antonio Gentile, che è qua ad ascoltarci e di questo lo ringraziamo. Gli ha fatto eco il primo ministro Gentiloni Silveri. Entrambi hanno chiesto un'approvazione rapida e non sono stati, forse, grandi profeti: pensiamo di dover e poter chiudere con un passaggio rapidissimo in Commissione. In Commissione abbiamo svolto circa due anni di discussione ed abbiamo perso il conto delle audizioni. Pensavamo che, dopo otto o nove mesi dalla sua approvazione in 10ᵃ Commissione, il provvedimento fosse maturo, ma magari non lo è, e allora lo farete maturare come le banane nella cella della fiducia. E così è stato. L'articolo 47 della legge n. 99 del 2009 prevede che annualmente ci sia un provvedimento per il mercato e la concorrenza: si tratta di una finalità che pare sicuramente ottima e dovrebbe risolvere e rimuovere i tanti ostacoli, i freni che restano nei mercati dei prodotti e dei servizi. Ma questa legge di annuale ha ben poco. È un provvedimento che ha palesato molte contraddizioni nell'approccio che la maggioranza ha avuto nel venire a capo di un testo condiviso. L'esame svolto ha chiaramente messo a nudo i vari portatori di interesse e soprattutto le grandi lobby. Come dicevamo, c'è stata una serie infinita di audizioni, certamente necessarie, ma a volte in limpida divergenza, in base agli interessati e agli auditi che venivano in Commissione. Si è detto che questo disegno di legge sulla concorrenza è stato rimesso sui binari: è come dire che era abbondantemente deragliato e quindi aveva perso quella linea guida che la legge n. 99 aveva fissato. Nei quattro passaggi presso le due Aule parlamentari abbiamo espresso voto contrario e faremo lo stesso anche in questo passaggio. Concludo con una chiosa. Visto che mancano alcuni mesi alla fine di questa legislatura, chiediamo che, finito l' iter di questo disegno di legge, si riprendano i temi principali: la disoccupazione è al 13-14 per cento mentre quella giovanile è al 42-43 per cento; vi sono i problemi del lavoro e dell'immigrazione. Inoltre, vi chiedo di farmi un favore: cercate di dire a Boeri di stare zitto, perché quando parla fa solamente casino. Con questo, ho terminato il mio intervento.
2017-09-13	M5S	LezziBarbara	Signora Presidente, questa mattina ho avuto modo di ascoltare sia i relatori, che il vice ministro Morando. Tuttavia, per molti aspetti ho avuto la sensazione di riascoltare sempre la solita propaganda, come quando si scrivono i tweet e si fa il solito gioco con i numeri, prendendo soltanto quelli che più convengono alla maggioranza e al Governo per ostentare capacità e successi che di fatto noi riteniamo non ci siano. Perché dico questo? Perché, ogni volta, c'è un autoincensarsi, soprattutto da parte dell'elegante ex Premier, ora segretario del Partito Democratico, che incensa i suoi 1.000 giorni di Governo e le riforme adottate. Vorrei ben capire di quali riforme si parla, perché la riforma della pubblica amministrazione è stata parzialmente bocciata, quella della scuola ha costretto a imbarazzanti migrazioni la maggior parte dei docenti, per non parlare della scarsa gratificazione per quanto riguarda gli studenti e, quanto alle riforme istituzionali, e abbiamo la riforma costituzionale, anch'essa bocciata. Rimarrebbe magari il jobs act. Anche qui, si rimpallano i successi da Gentiloni Silveri, a Padoan, a Poletti, Calenda e Renzi. Tutti sono impegnati a scrivere tweet, ma nessuno ci dice che la misura contenuta nella legge di bilancio, legata al jobs act, che ci è costato oltre 20 miliardi di euro, ha portato il livello di disoccupazione a un gap maggiore rispetto alla media europea. Cosa voglio dire? Quando il Governo Renzi si è insediato, in Italia il tasso di disoccupazione era pari al 12,9 per cento, mentre la media europea era del 12 per cento; quindi, il differenziale era pari allo 0,9 per cento. Ora, invece, il differenziale è del 2,2 per cento. Sto dicendo che il gap è più che raddoppiato, a fronte di oltre 20 miliardi di spesa pubblica, perché, chiaramente, tutti abbiamo pagato lo spot della decontribuzione, che, peraltro, è stato fatto a fronte dell'abolizione di una norma strutturale. Ritornando alla riforma del jobs act, questa avrebbe dovuto eliminare il precariato, eppure i dati del secondo trimestre ci dicono che, con riferimento ai nuovi assunti, otto su dieci sono a tempo determinato: questo non è altro che la certificazione dell'unica riforma di Renzi rimasta in piedi. Magari si parla anche della produzione industriale. Ricordo che nel giugno scorso in una serie di tweet si è scritto che c'era, finalmente, un dato significativo e decisivo, pari a un aumento dell'1,1 per cento. Giusto. Tale dato si riferiva a un incremento rispetto al maggio del 2017, quindi da un mese all'altro. Qualche giorno fa sono usciti i nuovi dati dell'INPS e sento tuonare Gentiloni Silveri, Renzi, Calenda e compagnia cantante rispetto a un +4,4 per cento. Ebbene, rimango basita, mi chiedo: dove prendono questo dato? È giusto +4,4 per cento, ma è un dato tendenziale luglio 2016 su luglio 2017. Allora, sarebbe stato interessante dire che a giugno 2017 rispetto a giugno del 2016 la crescita era del 5,2 per cento, quindi siamo scesi al 4,4. Sarebbe più responsabile e più maturo fare i conti come si devono fare, quindi mese con mese. Allora, se a giugno abbiamo avuto un +1,1, che è un dato significativo, un incremento deciso che ha portato un buon contributo alla produzione industriale (ma bisogna considerare anche la componente energetica perché, volenti o nolenti, è così, signori, e basta andare a leggere anche il rapporto Terna per sapere il perché), arriviamo a luglio e la crescita congiunturale, ossia mese su mese, è dello 0,1 per cento. Allora, signori, dal momento che siete così affezionati agli "zero virgola" perché l'elegante ex Premier non ha twittato che la crescita della produzione industriale è stata dello 0,1 per cento? Ma voglio scendere ancora più nel particolare, rispetto alla produzione industriale, perché è molto interessante valutare anche l'indice dei dati destagionalizzati. Sono dati che si trovano facilmente sul sito dell'ISTAT e ci dicono che, considerato 100 il dato 2010, che è l'anno di riferimento, siamo a 96,9. Quindi, siamo ancora distanti però stiamo cercando di avvicinarci al 100 del 2010. Ma se guardiamo un po' tutta la progressione, vediamo che a dicembre 2016 - e di questo devo rendere merito, purtroppo, a Renzi - eravamo già a 96,2, e a gennaio c'è stata una contrazione decisiva e poi c'è stata una contrazione in aprile che ci aveva portato a 94. Allora, pian piano stiamo recuperando questo indice, ma siamo sempre ai dati di partenza: c'è poco da twittare! Almeno in questo caso, quando andiamo a discutere del rendiconto, sarebbe molto più maturo e più responsabile guardare ai numeri per quello che sono e decretare i fallimenti per non farne degli altri, cosa che invece, purtroppo, non è. Un dato che da parte del Governo non ho assolutamente ascoltato, purtroppo, è che abbiamo raggiunto un nuovo record, decisivo anche questo: quello del debito pubblico. Sì, perché abbiamo toccato i 2.281 miliardi di debito pubblico, e la cosa più sconcertante, però, è che c'è un bel gap, anche in questo caso, tra l'aumento del PIL e l'aumento del debito pubblico: il debito pubblico galoppa e il PIL affanna rispetto al debito pubblico. Questo è sbagliato, è una distorsione che bisogna evidenziare, perché altrimenti non si va avanti. Leggendo il rendiconto, magari qualche dato positivo c'è, ma dobbiamo anche valutare il perché. C'è perché, in realtà, c'è il quantitative easing che ci ha fatto risparmiare 10 miliardi di euro di interessi passivi e non è un'azione del Governo e c'è un taglio feroce a carico delle amministrazioni locali, le quali pagano il debito, quando invece quello delle amministrazioni centrali non fa altro che aumentare. E qui veniamo al sentiero stretto di cui ha parlato il vice ministro Morando. Sì, perché dal debito pubblico per forza si deve parlare di sentiero stretto, che sembra una poesia, sembra che arrivi chissà da dove, ma arriva dal Governo Renzi, che, dopo le clausole di salvaguardia del Governo Letta di 3, 7 e 10 miliardi, arriva quasi a 30 miliardi di clausole di salvaguardia: sono quegli aumenti dell'IVA e delle accise che non ci permettono di agganciare la vera crescita, quella europea. Se ci andrà bene, all'Italia toccherà una crescita dell'1,5 per cento contro una media del resto d'Europa del 2,2. Noi siamo sempre dietro, altro che locomotiva d'Europa! E lo dobbiamo al fatto che sono state compiute scelte non di politica economica, ma di bonus. E per quei 10 miliardi di euro dati per gli 80 euro, è inutile che twittate sul rapporto della BCE: leggetelo bene. È una spesa fatta a deficit, che ancora dobbiamo saldare e che ancora oggi non ci consente di dare man forte neanche a quella produzione industriale fatta con gli sgravi, perché anche quella è una norma spot, è una droga, come ha detto il vice ministro Morando. Non ci permette di andare oltre e di quei 10 miliardi spesi solo 3,5 miliardi sono stati spesi al consumo e questo è un dato agghiacciante, preoccupante: non c'è niente di cui essere contenti rispetto a questo. Adesso siamo qui ad incartarci per cercare un miliardo o 1,5 miliardi per prorogare gli iperammortamenti, norma spot, eppure erano stati promessi 13 miliardi. È stato detto in tutte le salse che la decontribuzione doveva essere strutturale, e invece è stata uno spot e vediamo quali risultati sta portando, basta leggere i rapporti dell'INPS ed incrociarli. Per queste ragioni, per il fatto che sono stati spesi male i soldi, per il fatto che magari nell'evasione fiscale, nella semplificazione, c'è stata una serie di avvicendamenti di proroghe su scadenze già trascorse, dove è stata magnificata la vostra incompetenza - e le aziende, le imprese ed i professionisti che in questi giorni hanno a che fare con questi rinvii e con la comunicazione dei dati IVA sanno benissimo di cosa sto parlando e mi auguro che se ne ricordino quando sarà il momento - noi voteremo no a questo rendiconto, per una questione di maturità e di responsabilità e perché i numeri noi li leggiamo tutti e per bene.
2017-09-13	PD	SantiniGiorgio	Signora Presidente, colleghe e colleghi, rappresentanti del Governo, il provvedimento di assestamento del bilancio pubblico per l'anno 2017 rappresenta un passaggio importante del ciclo di bilancio. In questa circostanza esso giunge a proposito per confermare a tutti noi e ai nostri concittadini, che l'Italia ha i conti pubblici in controllo e un'economia che finalmente mostra segni significativi di ripresa. Gli ultimi dati diffusi dall'ISTAT confermano che il Paese si trova oggi nelle condizioni di guardare al futuro con fiducia e con la consapevolezza di essere in grado di migliorare ulteriormente. Sul fronte della finanza pubblica, l'assestamento 2017 ci conferma che il deficit pubblico è sotto controllo e l'avanzo primario, pur in diminuzione, è tutt'ora fra i migliori tra i Paesi membri dell'Unione europea. Questo è bene ricordarlo. Il saldo netto da finanziare, per la parte di competenza, risulta pari a circa 56 miliardi di euro con un peggioramento di circa 17 miliardi rispetto al dato indicato nel disegno di legge di bilancio 2017 (38,6 miliardi). Dal lato delle entrate le proposte di variazioni comportano un miglioramento dell'indebitamento netto pari a circa un miliardo di euro, ma vengono compensate dal lato delle spese da un peggioramento di pari ammontare. Per quanto riguarda le entrate finali, le previsioni assestate aumentano di 5,3 miliardi rispetto a quelle iniziali, come risultato di un incremento delle entrate tributarie e di quelle extratributarie. Rispetto alle previsioni della legge di bilancio per il 2017, si evidenzia un netto miglioramento del risparmio pubblico. Le proposte di assestamento formulate con il disegno di legge in esame e gli emendamenti approvati migliorano i saldi di finanza pubblica sia aumentando le entrate sia riducendo le spese finali e il rimborso delle passività finanziarie. Alla luce dei dati sintetici ricordati, si conferma la sostanziale tenuta dei nostri conti pubblici e soprattutto la ritrovata credibilità internazionale del Paese, che si riflette nella positiva caduta dei tassi d'interesse sui titoli del nostro debito pubblico. Lo spread non rappresenta più un elemento di tensione, di instabilità e di caduta della fiducia nei confronti del nostro Paese. Siamo oggi nelle condizioni di presentarci nelle sedi istituzionali internazionali con una situazione di finanza pubblica credibile e in grado di contribuire alla stabilità dei mercati finanziari internazionali. Ma il dato maggiormente positivo di questi mesi è che l'economia nazionale si sta avviando verso una decisa ripresa economica e occupazionale. Nelle scorse settimane, l'ISTAT ha diffuso una serie di dati confortanti: il prodotto interno lordo ha registrato nel secondo trimestre dell'anno in corso una crescita pari allo 0,4 per cento rispetto al trimestre precedente e dell'1,5 per cento rispetto al corrispondente trimestre del 2014. La variazione già acquisita del PIL per l'anno 2017 è dell'1,2 per cento, rispetto allo 0,9 per cento previsto. Tale crescita è stata in gran parte determinata dall'andamento favorevole del settore manifatturiero e dei servizi. Rispetto al trimestre precedente, tutti i principali aggregati della domanda interna registrano aumenti, con una crescita dello 0,2 per cento dei consumi finali nazionali e dello 0,7 per cento gli investimenti fissi lordi. Le importazioni e le esportazioni sono cresciute, rispettivamente, dello 0,7 per cento e dello 0,6 per cento. La domanda nazionale al netto delle scorte ha contribuito per 0,3 punti percentuali alla crescita del PIL. Anche la variazione delle scorte ha contribuito positivamente alla variazione del PIL (+0,1 punti percentuali). Alcuni affermano che è poco - lo abbiamo sentito anche in questa discussione - ma certo non si può negare che sia il quarto trimestre consecutivo in cui si registra una variazione tendenziale positiva dopo la caduta registrata tra il primo e il secondo trimestre del 2016. È un trend di crescita ormai consolidato valido anche per i prossimi trimestri come tendenza. Ulteriori dati ci confermano che l'economia è avviata verso un percorso di crescita duraturo. La produzione industriale ha registrato a luglio una crescita su base annua del 4,4 per cento, confermando quanto già fatto nei mesi precedenti, e le prospettive per i prossimi mesi sono ulteriormente positive. Al segnale di consolidamento dell'espansione dei livelli di attività economica, particolarmente significativi nell'industria in senso stretto e nei servizi, si associa un consistente assorbimento di lavoro da parte del sistema produttivo che continua a espandersi in linea con la dinamica del PIL: le ore complessivamente lavorate crescono dello 0,5 per cento sul trimestre precedente e dell'1,4 per cento su base annua, confermando l'elevata intensità occupazionale della ripresa in corso. Il mercato del lavoro appare in netto miglioramento in tutte le sue componenti. Dal lato dell'offerta di lavoro, nel secondo trimestre del 2017 l'occupazione presenta una nuova crescita congiunturale di 78.000 unità, dovuta all'ulteriore aumento dei dipendenti - molti, purtroppo, sono assunti ancora con contratti a termine - e con una riduzione di altre componenti. Tra il secondo trimestre del 2017 e lo stesso periodo dell'anno precedente si stima una crescita di 153.000 occupati che riguarda soltanto i dipendenti, a scapito del lavoro indipendente. L'incremento in termini assoluti è più consistente per gli occupati a tempo pieno - è importante - e l'occupazione a tempo parziale aumenta soprattutto nella componente volontaria. La crescita dell'occupazione riguarda entrambi i generi e tutte le ripartizioni ed è più intensa per le donne e nel Nord. A conferma del buon andamento del mercato del lavoro, il tasso di disoccupazione diminuisce di 0,4 punti percentuali rispetto al trimestre precedente e di 0,6 punti in confronto a un anno prima, con maggiore intensità per quello giovanile. L'inflazione si attesta su livelli lievemente positivi. Il ritmo di crescita annuo dell'indice per l'intera collettività (NIC) risulta dello 0,3 per cento su base mensile e dell'1,2 per cento rispetto ad agosto 2016. Secondo l'ISTAT, la crescita economica è attesa proseguire anche nei prossimi mesi. Sulla base del modello di previsione di breve termine, la variazione congiunturale reale del PIL prevista per il terzo trimestre è pari allo +0,4 per cento. In questo scenario, la crescita per il 2017 dovrebbe attestarsi fra +1,4 e +1,5 per cento, che era un obiettivo francamente difficilmente prevedibile. Giudizi positivi sullo stato della nostra economia provengono anche dal contesto internazionale. L'OCSE ha recentemente registrato nel mese di luglio una crescita stabile che dovrebbe mantenersi anche nei prossimi mesi. Secondo il Fondo monetario internazionale, i dati relativi al secondo trimestre mostrano che nell'area euro l'Italia è cresciuta più del previsto. Un Paese in queste condizioni economiche, sociali e di finanza pubblica, pur ancora difficili, può guardare al futuro con maggiore fiducia rispetto al recente passato. Non esistono bacchette magiche per la crescita economica, ma dobbiamo ricordare le difficoltà affrontate nei primi provvedimenti esaminati all'inizio di questa legislatura. Eravamo in una situazione di stagnazione economica completa con tutti segni negativi e con dati occupazionali di emergenza. Il mondo delle imprese era in forte difficoltà. La stretta creditizia e l'incertezza dei mercati finanziari dominavano la scena e condizionavano le scelte di politica economica. Il nostro Paese era osservato speciale in Europa e dovevamo affrontare manovre su manovre per portare i conti sotto controllo. Ebbene, oggi con orgoglio possiamo dire che il duro lavoro fatto in questi anni dai nostri Governi e dalla maggioranza che li ha sostenuti è stato positivo. Le scelte adottate sono state la giusta ricetta per far ripartire il Paese. Il Governo Renzi ha varato importanti misure che sono state alla base del trend di crescita che oggi registriamo, come ad esempio il tanto discusso aumento mensile di 80 euro per 11 milioni di lavoratori, che proprio ieri le istituzioni europee hanno giudicato a posteriori come un provvedimento fondamentale per il rilancio dei consumi e del PIL del nostro Paese. Non posso non ricordare i provvedimenti sull'occupazione per favorire le assunzioni a tempo indeterminato e le misure a sostegno delle imprese che hanno contribuito a far virare il Paese verso un percorso di crescita. Il Governo Gentiloni Silveri, sulla scia del precedente, sta portando a termine con successo la mole di lavoro rimasta in sospeso, ha dato corso a importanti interventi attuativi in materia di contrasto alla povertà e soprattutto - su questo punto sono d'accordo con il senatore Azzollini - per la costituzione di un fondo di investimenti e infrastrutture per oltre 46 miliardi di euro. E sarà decisivo saperli spendere in modo efficace e tempestivo. Molto altro il Governo si accinge a fare con la prossima legge di bilancio. In questi giorni, il nostro Governo sta lavorando in Europa per affermare definitivamente nei fatti che la crescita e l'occupazione sono la nostra priorità assoluta e che la flessibilità di bilancio può rappresentare un valido strumento per conseguire maggiore crescita e stabilità finanziaria. E intende predisporre una manovra finanziaria coraggiosa e determinata, che coniughi l'esigenza della crescita con quella della tenuta dei conti pubblici (il sentiero stretto di cui si è parlato). Il cuore dell'agenda del Governo si concentra su un forte sostegno all'occupazione giovanile e ai motori della crescita, con la riattivazione degli investimenti pubblici, oltre alla riduzione delle disuguaglianze, nonché agli investimenti privati. Questo è il punto: i nostri sforzi oggi devono andare verso tutto ciò che può far crescere l'economia, creare il lavoro e rafforzare la coesione sociale. Partiamo da una buona base, ma è tempo di concretizzare nella legge di bilancio gli ultimi interventi di questa legislatura per dare alla crescita occupazionale ed economica una prospettiva più forte. Solo così l'Italia può ritrovare la strada giusta, indispensabile per rimanere fra i Paesi guida e per garantire un futuro migliore alle nostre imprese, ai nostri cittadini e alle giovani generazioni. Per questi motivi, dichiaro il voto favorevole del Gruppo del Partito Democratico ai provvedimenti di rendiconto e di assestamento.
2017-09-14	PD	IdemJosefa	C'è la tendenza di considerare le attività culturali come un'attività di svago, come quel lusso in più che ci possiamo permettere se tutto il resto funziona, ovvero quando i conti non sono in rosso, quando il dato di disoccupazione non è una minaccia, quando l'economia tira. Ragionando in questo modo, però, ignoriamo le funzioni intrinseche di quelle attività che possiamo tranquillamente e sommariamente definire culturali. Ad esempio - ho parlato di una valenza generale - il senso ultimo di uno spettacolo teatrale risiede non soltanto nel diletto degli attori quando si calano in un ruolo, ma anche nel rappresentare storie che sono, appunto, rappresentative delle tematiche che le persone vivono ogni giorno in ambito affettivo, sociale e lavorativo. Le attività culturali sono perciò non solo un diletto, ma costituiscono, anzi, facendo da specchio alla società, il collante con cui essa modella la sua identità e lo fa in modo interattivo, cooperativo.
2017-10-04	FI	BoccardiMichele	In questo contesto, superata la fase critica del mercato del lavoro occorre secondo noi intervenire per rendere stabili i miglioramenti e avviare concretamente politiche del lavoro in grado di far aumentare i salari e ridurre i costi per le imprese. In altri termini, occorre attivare misure in grado di ridurre le tasse sul lavoro, non il contrario, come invece sento dire in questi giorni da autorevoli voci della sinistra. Mi riferisco al possibile, ennesimo rincaro delle tasse sul lavoro per compensare la performance deludente del jobs act. L'idea di usare la leva fiscale, aumentando il prelievo contributivo per scoraggiare i contratti a termine in favore di quelli a tempo indeterminato, non a caso raccoglie consensi in gran parte del fronte sindacale. Lo stesso presidente della BCE Mario Draghi, qualche giorno fa è tornato a incoraggiare i Governi a superare la politica dei bonus per concentrarsi piuttosto sul creare occasioni di lavoro, e non a caso ha citato tra i Paesi più indietro proprio l'Italia, il cui tasso di disoccupazione per gli under 25 a luglio era addirittura al 35,5 per cento. Ebbene, finché il Governo continuerà a muoversi in questa logica, senza affrontare le vere esigenze delle imprese italiane, in termini di competitività, innovazione e mercato, non si avrà mai un vero rilancio dell'occupazione, che sia stabile e duraturo. E tutto questo per tacere del fatto che questa politica suona come una beffa per tutti quegli imprenditori e - vi assicuro - e sono tanti che, nonostante questi anni di crisi, sono riusciti a non licenziare nessuno. Qual è il messaggio per loro? Volete accedere agli aiuti del Governo? Fatevi furbi. Licenziate per poi riassumere. Anche per questo, invitiamo il Governo a far propria la nostra proposta, inserendola nella legge di stabilità. Perché su questo punto occorre invece promuovere misure di riduzione del carico fiscale alle imprese che sia calcolato non sui nuovi assunti, che in questi anni hanno ingenerato meccanismi inefficienti, ma calibrata sul numero dei lavoratori a tempo indeterminato e, soprattutto, che premiano le aziende che in questi anni di recessione hanno continuato a garantire il lavoro. La misura dello sgravio deve riguardare tutti i lavoratori e, quindi, anche i giovani. Una misura che quindi non deve rappresentare una discriminazione ma un principio di equità. Anche su questo punto non possiamo essere d'accordo. La manovra dovrà aggredire le inefficienze della spesa e non potrà ancora una volta tartassare i contribuenti. Perché il rischio più concreto è che una manovra troppo spinta verso le entrate possa bloccare i timidi segnali di crescita e sprofondare nuovamente il Paese nella recessione. Anche su questo punto, invece, la Nota dell'Esecutivo tradisce totale mancanza di coraggio politico e di visione strategica. Penso, infine, al Sud, sul quale, tornando al documento oggi in esame vorrei da ultimo soffermarmi. Da imprenditore del Sud, da imprenditore pugliese, ho accolto con favore gli annunci del ministro De Vincenti per l'elaborazione all'interno della legge di stabilità, di una strategia possibile su zone economiche speciali, peraltro ancora tutte da definire. Però, rilevo che mentre nella scorsa legge di stabilità lo sgravio per le nuove assunzioni dei giovani al Sud era del 100 per cento, oggi il Governo ha esteso a tutto il territorio nazionale tale sgravio - il che ci soddisfa - ma lo ha ridotto al 50 per cento al Sud e ciò contribuisce a evidenziare il gap tra Nord e Sud, per i lavoratori e le imprese meridionali. Avremmo voluto che fosse mantenuto il 100 per cento per fare in modo che questo gap fosse definitivamente risolto. PRESIDENTE. È iscritta a parlare la senatrice Fucksia. Ne ha facoltà.
2017-10-04	M5S	LezziBarbara	Signor Presidente a me viene in mente soltanto un aggettivo per definire la recente audizione e le ultime dichiarazioni del ministro Padoan: tragicomico. Signor Ministro, lei si erge a paladino, come colui che sta bloccando gli aumenti dell'IVA e che è stato bravo ad andare a parlare con l'Unione europea e a chiedere nuovo deficit, ovvero la possibilità di fare nuovo debito pubblico, perché vuole aiutare e sostenere la crescita e non vuole frenarla. Ciò però è strano, perché le clausole di salvaguardia le ha inserite proprio lei, signor Ministro, insieme all'ex primo ministro Matteo Renzi. Esse non sono scese dal cielo e non le avete ereditate, ma sono il frutto della vostra non politica economica, del fatto che avete trascorso questi ultimi tre anni a fare campagna elettorale a spese degli italiani, che si ritrovano a dover pagare, con nuovo debito pubblico, le vostre campagne elettorali di propaganda. Questa è la realtà dei fatti: le clausole di salvaguardia erano state inserite alla fine del 2014 per coprire il famoso bonus da 80 euro. Un altro pilastro delle sue dichiarazioni è costituito dal milione di posti di lavoro e dal fatto che la riforma strutturale del jobs act avrebbe portato questo incremento dell'occupazione. È vero che rispetto al 2008 ci sono pressoché gli stessi occupati, però il ministro Padoan dovrebbe anche dire che, rispetto al 2008, il monte ore lavorate è sceso di ben un miliardo di ore. Dovrebbe anche dire, il ministro Padoan, che le retribuzioni, al netto dell'inflazione, sono scese del 3,4 per cento. Quindi è inutile cantare vittoria, anche perché vorrei sapere, ministro Padoan, dov'è andato a finire quel giovane che finalmente avrebbe potuto contrarre il mutuo, acquistare la casa e si sarebbe potuto sposare, forte di un contratto a tempo indeterminato, grazie al jobs act. Anche l'ISTAT ci dice che stanno aumentando i contratti a tempo, per non parlare di quelli di somministrazione di lavoro: precariato su precariato! Il jobs act non c'entra assolutamente nulla con questo aumento di occupazione. Inoltre, a parlare sempre di occupazione e di spreco di denari pubblici probabilmente sono diventata noiosa, ma noi siamo gli unici a ricordare che stiamo tornando al punto di partenza, esattamente al 2014. Cosa intendo dire? Avete fatto la decontribuzione, malissimo, che è costata oltre 20 miliardi di euro, a fronte della quale avete stralciato, abolito, abrogato una norma strutturale che aiutava l'occupazione di disoccupati, sia al Nord, sia al Centro, sia al Sud, in particolar modo nelle imprese artigiane. L'avete abolita. Stiamo tornando al punto di partenza e nella prossima legge di stabilità ci sono solo noccioline da dare a causa del sentiero stretto dovuto alla vostra non-politica economica degli ultimi anni. Anche in questo caso, quindi, avete una gravissima colpa, a danno dei giovani e dei disoccupati. Tuttavia, ci sono altre risorse da recuperare: occorre sistemare il contratto del pubblico impiego; dare almeno mezzo miliardo di euro alle Province, che avete fatto finta di abolire; distribuire un pochino di soldi a destra e a manca e allora arriva, impeccabile come sempre, la lotta all'evasione fiscale. Voglio parlare di questa lotta all'evasione fiscale, perché sono quattro anni e mezzo che ne sento parlare. Io non mi invento niente, non faccio teorie, esamino i dati forniti dall'Agenzia delle entrate e dalla Corte dei conti. La Corte dei conti dice testualmente che i risultati del 2016 in termini di lotta all'evasione fiscale riflettono una notevole flessione degli introiti dovuti all'ordinaria attività di accertamento e controllo sostanziale: sono diminuiti del 17 per cento rispetto al 2015 e di più del 20 per cento rispetto al 2014. Abbiamo fatto la lotta all'evasione fiscale con i condoni, con la voluntary disclosure. Non solo: abbiamo condannato le imprese che lavorano con lo Stato allo split payment, derogando a regole stabilite dalle istituzioni europee, che subito vi corrono in soccorso. Avevate anche promesso, fin da quando avete istituito lo split payment, che ci sarebbe stata una corsia agevolata per le imprese costrette a pagare l'IVA ai loro fornitori, ma che non la incassano dallo Stato e ne aspettano per mesi e mesi il rimborso. Così lo Stato si può finanziare praticamente gratis, invece le nostre imprese, quelle che lavorano con la pubblica amministrazione, sono sempre più strozzate da mancanza di liquidità. Questa è la vostra lotta all'evasione fiscale? Un mero calcolo contabile a carico delle imprese, quando invece gli accertamenti crollano. Chissà come, non si va a bussare alle porte di qualche amico importante, da cui invece si dovrebbe andare. Si parla, poi, di riduzione del debito. Veramente non so da quali fonti prendiate i dati e mi sembra veramente assurdo anche solo dover specificare questi numeri. A dicembre 2015, infatti, il debito pubblico italiano era di 2.172 miliardi di euro; ora abbiamo sfondato il tetto dei 2.300 miliardi di debito. State qui a chiedere nuova flessibilità, nuovo debito, che sono poi tasse future per gli italiani; ma il problema non è neanche aver fatto nuovo debito: è come lo avete speso, e l'ho detto all'inizio. Lo avete speso soltanto per mera propaganda elettorale. Ci troviamo, quindi, di nuovo in questa sede a far finta di sostenere questo paladino che blocca le clausole di salvaguardia, il supereroe interviene su clausole che lui stesso ha generato, e poi vorreste dire che noi dovremmo anche votare per senso di responsabilità? No. Noi siamo coerenti con quello che sempre vi abbiamo detto: la vostra politica economica è fallimentare. Il Paese è ancora in ginocchio e la cosa più mortificante è vedere che il gap di disoccupazione e crescita tra noi e la media del resto d'Europa, da quando si è insediato Matteo Renzi, prima, e ora con Gentiloni, non fa altro che allargarsi: non solo cresciamo meno, ma cresciamo meno di meno di prima. Il dato della Banca d'Italia dimostra che la crescita, in realtà, è dovuta per quattro quinti a fattori esogeni. Io mi spingo a dire che, se non vi fosse stata l'azione del Governo, se, invece di salvare gli amici delle banche aveste pensato a punirli quando hanno sbagliato e aveste pensato al bene degli italiani, probabilmente quella crescita sarebbe stata anche superiore.
2017-10-04	PD	MoscardelliClaudio	Le valutazioni che avete fatto sul tema dell'instabilità politica obiettivamente sono relative. Credo che se non aggrediamo la disoccupazione giovanile e non diamo un segnale forte in questo senso, sarà un ulteriore elemento che si aggiungerà ai tanti problemi che avremo quando dovremo affrontare in maniera incisiva dopo le elezioni. Credo, quindi, che in relazione alla priorità della disoccupazione giovanile il Governo debba trovare risorse aggiuntive.
2017-10-04	PD	MoscardelliClaudio	Oggi abbiamo un'emergenza dal punto di vista dell'occupazione, che riguarda in particolare i giovani. Il Governo ha giustamente fissato nell'occupazione giovanile una delle priorità. Credo però che il volume della disoccupazione giovanile al 35 per cento, rispetto a quella generale che si attesta all'11 per cento, sia il segno drammatico del livello del problema e dell'emergenza, unitamente alla forte migrazione di giovani dal nostro Paese. Credo che il Governo debba compiere uno sforzo per recuperare risorse aggiuntive e aggredire in maniera più forte il problema della disoccupazione giovanile.
2017-10-04	PD	SantiniGiorgio	Signor Presidente, Ministri, rappresentanti del Governo, colleghi, la Nota di aggiornamento del DEF prende atto di una serie di numeri positivi rispetto alle previsioni di solo pochi mesi fa. Si è molto rafforzata la crescita riducendo - questo mi pare il dato rilevante - notevolmente il differenziale con il ritmo degli altri Paesi europei. Sono molto positivi i dati sull'occupazione che, mese per mese, migliorano, riducendo soprattutto la piaga della disoccupazione e rilevando anche qualche positività su quella giovanile.
2017-11-15	LN	ArrigoniPaolo	Il relatore Lai, che ringrazio per la disponibilità nel lungo e intenso lavoro fatto in Commissione, nella relazione di stamane ha ovviamente, da senatore del PD, decantato la policy, le politiche economiche messe in campo dal Governo Renziloni e dai due che l'hanno preceduto (Letta e poi Renzi). Ha parlato di inversione di rotta, di maggiore competitività del Paese, di equilibrio economico nei conti pubblici. Ebbene, vorrei ricordare che le cose non stanno proprio così. Lo sanno gli oltre 7,5 milioni di italiani in stato di deprivazione, di cui 4,5 milioni in povertà assoluta; lo sanno gli italiani - sempre più numerosi - che rinunciano alle cure perché non hanno soldi per le medicine e per fare gli esami; lo sanno i tanti disoccupati, soprattutto i tanti giovani, che non trovano lavoro, anche perché sempre più attività economiche chiudono per la crisi e, talvolta, anche per l'eccesso di credito nei confronti della pubblica amministrazione, che non paga. A proposito, aspettiamo ancora che Renzi salga a piedi sul Monte Senario, visto che ha bucato clamorosamente l'ennesima promessa. Lo sanno i tanti, tantissimi italiani, oltre 120.000 l'anno, in gran parte giovani diplomati e laureati, che, non vedendo prospettive, preferiscono emigrare all'estero, magari a fare i camerieri a Londra o a Parigi. No, le cose non vanno affatto bene! E questo nonostante il contesto europeo e mondiale favorevole: il quantitative easing di Draghi, gli interessi bassi del costo del denaro e il basso costo del petrolio. Noi cresciamo, ma poco e in misura molto minore rispetto agli altri Paesi d'Europa. Peggio di noi sta solo la Grecia. Anche i dati odierni dell'ISTAT lo dimostrano: la produttività del lavoro è scesa dell'1 per cento nel corso del 2016, dopo gli aumenti degli anni precedenti. Anche il divario tra la nostra disoccupazione e la media dell'Unione europea sta aumentando. E che dire del nostro debito pubblico? A settembre ha registrato quota 2.283,7 miliardi, più 177 miliardi rispetto a febbraio del 2014, mese in cui si è insediato Renzi a capo del Governo. D'altronde, che siamo in difficoltà lo certificano i numeri magri della legge di bilancio: tre quarti della manovra di poco più di 20 miliardi sarà impiegata per neutralizzare le clausole di salvaguardia introdotte dal Governo Letta, cioè evitare un catastrofico aumento dell'IVA. Ci sono pochissimi investimenti, non solo per nuove infrastrutture, ma anche per le manutenzioni. Ci sono poche misure per la crescita, per il contrasto alla povertà e per il sostegno alle famiglie. E che dire delle coperture? I risparmi derivanti dalla spending review sono 3,5 miliardi di euro, che si tradurranno in altri tagli lineari a Regioni, e soprattutto, ai Comuni; 5 miliardi sono previsti dalla lotta all'evasione fiscale, ma qui vi è però un'enorme incertezza assoluta, come hanno sottolineato giustamente la Corte dei conti e l'Ufficio parlamentare di bilancio; e poi, per concludere la copertura, oltre 10 miliardi sono nuovo debito pubblico: tanto, su 2.300 o quasi, questi incidono poco. Nel merito del decreto-legge tocco due o tre aspetti. Sulle calamità naturali, il provvedimento solo dopo l'esame affronta, ma non tutti, i problemi aperti legati soprattutto al post emergenza e ricostruzione del terremoto del Centro Italia dello scorso anno. Si occupa però, o tenta di occuparsi, anche dei sismi dell'Emilia-Romagna e della Lombardia del 2012, dell'Aquila del 2009, dell'Umbria del 1997 e di quello recente di Ischia. All'emanazione, però, lo ricordo, il decreto-legge si occupava solo poco più che dell'alluvione di Livorno. Poi, viste le centinaia di emendamenti trasversali che portavano le tantissime e disperate istanze dei terremotati, soprattutto dal Centro Italia, si è deciso di metterci seriamente mano. Anche perché a distanza di oltre un anno - ricordo che la prima scossa risale al 24 agosto 2016 - solo un quarto, il 25 per cento, delle strutture abitative di emergenza (SAE) sono state consegnate, ma di queste non tutte sono abitabili e sono SAE che registrano dei costi esorbitanti. In termini di macerie, ne sono state rimosse solo il 10 per cento. E così è arrivato quello che io definisco l'«emendamentone» di 21 pagine, consegnato dal Governo lunedì sera, che punta o vuole riorganizzare gran parte della disciplina dei terremoti. Purtroppo, pur riconoscendo la buona volontà del neo commissario alla ricostruzione De Micheli, tanti problemi restano aperti e non vengono date risposte a tante esigenze. Come, per esempio, quelle del Comune di l'Aquila, la cui nuova amministrazione, che si è insediata nella scorsa primavera, ha trovato da quelle parti un disastro totale e molta polvere sotto il tappeto. Certo, siamo anche riusciti a ottenere cose positive. Per esempio su nonna Peppina, simbolo degli sfollati, è bene che il Governo abbia recepito la richiesta della Lega che, dopo aver depositato un disegno di legge il cui iter era già iniziato in Commissione ambiente del Senato, ha presentato al decreto-legge al nostro esame un emendamento di contenuto analogo. Lo sottolineo: questa misura importantissima non è ad personam, ma la determinazione di questa anziana novantacinquenne ha consentito di portare alla luce centinaia di casi analoghi, di costruzioni temporanee costruite per far fronte all'emergenza del terremoto. Si tratta di costruzioni realizzate in autonomia da cittadini terremotati, soprattutto da allevatori e agricoltori che, non volendo o potendo lasciare la propria terra e il proprio luogo di lavoro, non potevano aspettare i mesi annunciati da Renzi, che poi si sono moltiplicati, per la consegna e l'affidamento delle SAE, le strutture abitative di emergenza. Un problema, quello delle casette, che per noi della Lega Nord è stato evidente fin da subito che sarebbe emerso. Lo abbiamo segnalato lo scorso anno - il senatore Lai lo ricorda bene, perché in quella occasione era parimenti relatore - e, in occasione della conversione del decreto-legge n. 189 del 17 ottobre 2016 presentammo degli emendamenti specifici, purtroppo respinti. In un Paese dove l'abusivismo è diffuso e - ahimè - in gran parte tollerato, le Istituzioni devono applicare sempre il buon senso e comprendere le necessità di chi si trova, in una manciata di secondi, come in guerra, subendo devastazione, smarrimento, perdita di identità e, per anni, la permanenza in uno stato di assoluta precarietà, perché queste sono le conseguenze che portano i terremoti. La norma approvata, ormai nota come salva Peppina, è molto semplice. Non si tratta, cari colleghi del Movimento 5 Stelle, di una sanatoria tombale, in quanto prevede che per le casette costruite nelle zone terremotate l'attività sia di edilizia libera e ci sia la compatibilità paesaggistica, ma ovviamente a determinate condizioni: che il Comune appartenga al cratere del terremoto; che la casetta sia costruita in area di proprietà privata, con soldi propri in sostituzione di una SAE e, dunque, consentendo allo Stato di risparmiare non pochi soldi; che la casetta sia una struttura temporanea utilizzata a fini di abitazione principale.
2017-11-29	FI	BoccardiMichele	Signor Presidente, onorevoli senatori, Vice Ministro, in questi giorni ci siamo sempre sentiti ripetere che non ci sono le coperture finanziarie. È questo lo slogan che ci siamo sentiti ribadire continuamente durante i lavori di Commissione, mentre buona parte delle nostre proposte emendative veniva bocciata. Cito in particolare uno fra gli emendamenti da me proposti, e puntualmente respinti, quello a favore dei datori di lavoro privati che dal 1° gennaio 2018 avessero garantito il livello di occupazione medio fatto registrare negli ultimi cinque anni, perché fosse loro riconosciuto - a nostro modo di vedere - l'esonero del versamento del 25 per cento dei complessivi contributi previdenziali a carico appunto del datore di lavoro, con esclusione dei premi e contributi dovuti all'INAIL, nel limite massimo pari a euro 7.000 su base annua. Vorrei farvi riflettere. Sarebbe stata una norma che per la prima volta avrebbe finalmente premiato le imprese diligenti che, vi assicuro, nonostante la crisi imperante, negli ultimi cinque anni ci sono state, hanno garantito la stabilità economica dei loro dipendenti e, soprattutto, la professionalità delle proprie aziende. Oppure la mia proposta per sostenere la promozione di forme di imprenditoria in agricoltura, per i coltivatori diretti e gli imprenditori agricoli professionali con età inferiore ai quarant'anni, anch'essa respinta. Si tratta di proposte di aiuti concreti fatte da chi sa cosa sia fare attività d'impresa, specie dove è più difficile, ossia al Sud, e quanto sia più importante dare priorità all'economia reale piuttosto che alle alchimie contabili di chi si preoccupa solo di «fare i compiti a casa». Tuttavia la manovra è stata contraddistinta da uno stop and go continuo, in attesa che la maggioranza di Governo (maggioranza che - come è di tutta evidenza -non esiste più) si mettesse d'accordo e trovasse una qualche intesa sui vari punti. A nostro modo di vedere, non è questo il modo di varare una legge di bilancio, non è questo, soprattutto, il modo di governare! Non ci sono le coperture - ci è stato ripetuto - come se davvero non si potesse fare altrimenti. Questa manovra, vi assicuro, non è frutto della fatalità del destino, come si vuol far credere, guardando all'Europa, quella stessa Europa che, comunque, resta molto critica nei confronti del Governo, specialmente sull'aumento poderoso del debito pubblico avvenuto negli ultimi anni. Questa manovra, dicevo, è il frutto di una precisa scelta politica o, meglio, di una totale inerzia, mista a una drammatica assenza di idee, coraggio e soprattutto lungimiranza in materia di politica economica. Ne abbiamo avuto un esempio anche nel recente decreto fiscale: abbiamo preso atto con soddisfazione che il Governo ha riconosciuto la validità delle nostre argomentazioni inserendo un emendamento per l'introduzione dell'equo compenso. La soddisfazione è stata però, purtroppo, solo parziale perché se ci si fosse mossi in tempo si sarebbe potuto migliorare il testo affinché potesse soddisfare a pieno le legittime aspettative di tutti gli ordini professionali. I liberi professionisti e i lavoratori autonomi in Italia sono 1,3 milioni e rappresentano sicuramente, per numero e per ricchezza prodotta, una categoria indispensabile per la crescita dell'intero Paese, mentre la corsa al ribasso del costo delle prestazioni fa inevitabilmente scendere anche la qualità dei servizi offerti e, di conseguenza, la soddisfazione dei cittadini. Il nostro impegno, dunque, continuerà per estendere all'intera platea degli interessati l'accesso all'equo compenso. Tornando al disegno di legge di bilancio 2018 nel suo complesso, come abbiamo già avuto modo di constatare, su un totale di circa 21 miliardi di euro, ben 14,9 sono destinati ancora una volta a evitare l'applicazione degli aumenti dell'IVA, imposti dall'Europa a garanzia della tenuta dei conti pubblici. Questa è la motivazione che giustifica, secondo il Governo, un disegno di legge di bilancio scritto in funzione di quelle clausole di salvaguardia da tempo introdotte a garanzia del rispetto del percorso di rientro dei nostri conti pubblici. Oggi il Governo è qui a chiederci di approvare una manovra molto severa che segue un sentiero stretto che, nel suo complesso, rischia di compromettere seriamente i pur timidi segnali di ripresa in atto della nostra economia. Il ritardo con cui arriviamo a questo appuntamento, con questa legge di bilancio, è la prova lampante delle difficoltà del Governo nel chiudere i conti. Il ritardo è doppiamente colpevole perché pregiudica il diritto del Parlamento ad affrontare una seria discussione sul testo che ci è stato presentato. L'intento ci appare chiaro: chiamarci in questa sede a un estenuante lavoro di ratifica in Commissione, poco più che formale, su un disegno di legge di bilancio che nei fatti è stato discusso e deciso altrove. Dal novembre 2011, sei anni di Governi, prima tecnici e poi di centrosinistra, hanno dilapidato la nostra credibilità internazionale e portato l'Italia alla totale irrilevanza in Europa. La vicenda dell'EMA è solo l'ultima conferma in ordine di tempo. La politica economica del centrosinistra è sempre stata ispirata ad un'alta imposizione fiscale, ad accontentare i fortunati di turno che, guarda caso, non sono mai le famiglie italiane a cui destinate davvero risorse ridicole. Da parte vostra c'è la rinuncia a qualsiasi seria politica pubblica di investimento, si va avanti solo alla cieca e l'inserimento del milleproroghe come emendamento nel testo della manovra è la prova provata che ormai non c'è più tempo per rimediare, non c'è più tempo per programmare perché non c'è più il Governo e si aspetta solo lo scioglimento delle Camere. Il vostro ultimo atto è una manovra ancora una volta figlia dell'austerità e di quella stessa visione che ha prodotto politiche economiche sbagliate, che hanno aggravato e allungato la crisi, aumentando ulteriormente le disuguaglianze. Disuguaglianze che non saranno certo ridotte da qualche mancia elettoralistica come gli 80 euro. Disuguaglianze che abbiamo visto perpetuarsi anche sul tema delle pensioni, per cui categorie professionali possono giustamente usufruirne ad un'età più bassa, mentre altre categorie professionali dello stesso livello, che ne avrebbero anch'esse egualmente diritto, purtroppo non possono farlo. Però ci piacerebbe sapere, dal Governo e dalla maggioranza tutta, se hanno almeno fatto una stima del costo complessivo, nonché dell'impatto sui conti pubblici, delle misure prese in questi anni per sterilizzare, di volta in volta, le famose clausole di salvaguardia. E ancora, quanto hanno pesato e pesano decine di miliardi che non si sono potuti impiegare in investimenti, ricerca e sviluppo, misure di contrasto alla povertà o in altri modi analoghi? Ve lo siete mai chiesto? E quanto pesa l'impossibilità di mettere in campo politiche pubbliche di sviluppo, dal momento che circa tre quarti della manovra sono bloccati da queste clausole? Un programma di seri tagli alla spesa, a nostro avviso, e di investimenti mirati (non certo bonus e mancette a pioggia), unito a un lavoro di diplomazia in sede europea determinato davvero a rimettere in discussione questi limiti ormai sorpassati, avrebbero almeno rappresentato la degna contropartita per quel che oggi ci venite a presentare. Ed è per quello che ho parlato di mancanza di coraggio, quel coraggio che oggi sarebbe necessario per ammettere di aver sbagliato, con scelte che hanno contribuito a mantenere in questi ultimi anni l'economia italiana al palo, mentre quelle degli altri Paesi già ricominciavano a marciare. E invece no, al coraggio s'è preferita la furbesca scappatoia del trucco contabile. Come definire, altrimenti, la scelta del Governo di spostare dal 2019 in poi gli impegni di spesa che avrebbero le maggiori ricadute, in un Paese in cui la disoccupazione giovanile è già oggi quasi al 36 per cento? Permettetemi un esempio (ma ne potrei fare tanti, scorrendo gli articoli di questa manovra): avete deciso di stanziare 100 milioni di euro l'anno per la mobilità sostenibile. Una somma importante, che può liberare potenzialità notevoli in un settore che guarda al futuro, tanto per la creazione di posti di lavoro ad alta qualificazione, quanto in termini di politiche industriali e per l'ambiente. Quindi, con la lealtà propria di una forza di opposizione costruttiva, a voi andrebbe il nostro plauso. Peccato, però, che non sia così: i 100 milioni l'anno sono previsti dal 2019 al 2033. Per il 2018, l'importo previsto è zero. Questo era solo un esempio, ma potrei citarne altri, come gli impegni per «l'assunzione di nuovi ricercatori nelle università e negli enti pubblici di ricerca», anche questo sottaciuto. Ma ormai il tempo è scaduto. Fra poche settimane il potere di decidere tornerà finalmente nelle mani dei cittadini che sapranno giudicare e scegliere. Soprattutto dal Sud, vi assicuro, che voi avete dimenticato, ci aspettiamo una grande spinta di cambiamento: siamo certi che gli italiani premieranno Forza Italia e il centrodestra come unica risposta seria e credibile ai fallimenti della sinistra.
2017-11-29	LN	CandianiStefano	Alla fine di un percorso bisogna porsi due domande: cosa è stato fatto e cosa viene lasciato in eredità a chi seguirà. Sul cosa è stato fatto, signor Presidente, per essere molto sintetico userei una terminologia straniera, che però in questi giorni va molto di moda: fake news. C'è essenzialmente uno sbandieramento di notizie fasulle o quantomeno totalmente incongruenti rispetto alla realtà che vive il Paese, cercando di creare un'illusione di ripresa economica, di disoccupazione sparita, di situazioni risolte, di capacità del nostro Paese di essere convincente a livello europeo. Apro subito una parentesi in proposito: purtroppo abbiamo visto gli effetti, con la non attribuzione a Milano della sede dell'Agenzia europea per i medicinali (EMA), che è stata assegnata all'Olanda. Si passa poi ad uno scenario internazionale, in cui sappiamo che, ancora oggi, subiamo i costi della scelta fatta da altri, per convenienza di altri, delle sanzioni alla Russia e siamo ancora qua, purtroppo spettatori delle scelte che fanno altri Paesi nello scacchiere mediorientale e sulla sponda Sud del Mediterraneo, con buona pace del ministro Minniti, che nelle scorse settimane e negli scorsi mesi andava prendendosi il merito di soluzioni che, evidentemente, come vediamo oggi, avevano la durata e la forza di resistenza di una carta velina. Che cosa lascia, quindi, il Governo? Quali sono le eredità? Possono esservi anche progetti iniziati e non conclusi. La bontà di un'amministrazione non sta solo nel fare delle opere, ma anche nel progettare opere che chi verrà dopo continuerà e, francamente, di progetti sul campo di cui poter essere soddisfatti e contenti o su cui poter riporre fiducia non ne vediamo. Anzi, vediamo che in queste ore e in questi giorni l'accanimento del Governo e di parte della sinistra, essenzialmente la sinistra PD di Renzi che sta riabbracciando una parte della sinistra massimalista bersanianiana, è sul posizionarsi e riposizionarsi per lo ius soli. Questo è il progetto che lascia in eredità il Governo Renzi-Gentiloni Silveri al Governo futuro. Complimenti, non c'è che dire. Gli italiani non ne sentono certamente il bisogno, ma per voi questa è la soluzione di tutti i problemi, perché altri problemi, in Italia, non esistono: non c'è la disoccupazione, la ripresa economica è forte, le imprese sono solide, la buona scuola ha prodotto ottimi frutti, gli studenti vanno con facilità a scuola, anche senza che i genitori li accompagnino. Insomma, Presidente, purtroppo questa è la legge di bilancio che certifica il fallimento di un Governo al quale, non noi di sicuro, una parte degli italiani aveva dato fiducia. Questa fiducia è stata tradita, a partire dalle riforme o pseudoriforme che il Governo Renzi, all'inizio del proprio mandato, aveva dichiarato come fondamentali, salvo impegnare poi, sui mille e rotti giorni del proprio mandato, cinquecento giorni per una riforma costituzionale che ha portato a sfasciarsi quella impalcatura di fondo. Una riforma costituzionale che, a sua volta, è il paradigma del modo di pensare di Renzi: l'importante è che tutto risponda a lui, l'importante era costruire un sistema nel quale l'annuncio dovesse consolidare la credibilità del Premier e non necessariamente essere corrispondente a un risultato nel Paese reale. Com'è finita poi lo vediamo e Renzi dovrebbe imparare un po' di più, forse, dalla storia che è stata, perché, come disse Churchill, quando i cittadini vanno a votare, non votano sul quesito di un referendum, ma sulla persona che l'ha proposto e di questo abbiamo avuto abbondante riprova. Signor Presidente, passando in rassegna le cose fatte dal Governo che avremmo voluto ritrovare in questa manovra finanziaria, ci troviamo addirittura dinanzi a una retromarcia: esisteva una certezza, una microcertezza per le famiglie che era il bonus bebè e ce lo ritroviamo in bilancio dimezzato, non più 80 euro, ma 40 euro e per di più semplicemente per un anno a seguire. Questo proprio nel momento in cui l'ISTAT pubblica i dati che attestano tutta la difficoltà delle famiglie a svolgere il proprio compito e a dare una nuova generazione al Paese; un Paese che perde addirittura le nascite e registra un decremento demografico; un Paese nel quale i giovani - l'anno scorso più di 100.000 - sono stati costretti a emigrare all'estero per trovare un lavoro; un Paese che invece fa venire nelle proprie città, distribuendole tramite i prefetti, forze che a questo punto definisco di occupazione, o meglio, di sostituzione etnica: gli stranieri clandestini.
2017-11-30	LN	ArrigoniPaolo	Le cose non vanno affatto bene per il nostro Paese, nonostante il contesto europeo e mondiale favorevole. Noi cresciamo poco e in misura molto minore rispetto agli altri Paesi europei. Anche il divario tra la nostra disoccupazione e la media dell'Unione europea aumenta. Il nostro debito a settembre è a livello stellare, con 2.284 miliardi di euro. Siamo in difficoltà, come confermato dai magri numeri del disegno di legge di bilancio, pari a 20,4 miliardi di euro, tre quarti dei quali sono impiegati per neutralizzare le clausole di salvaguardia introdotte dal Governo Monti per evitare, ma - lo sottolineo - solo per il 2018, un catastrofico aumento dell'IVA. Per il resto, rimane poco: pochi nuovi investimenti e poche le misure per la crescita, il contrasto alla povertà e il sostegno alle famiglie.
2017-12-12	M5S	EndrizziGiovanni	Il Gruppo Movimento 5 Stelle chiede che nel settore della difesa i programmi di cooperazione siano indirizzati a eliminare inutili duplicazioni e sprechi e a standardizzare gli equipaggiamenti permettendo, quindi, economie di scala, risparmi sul bilancio della difesa negli Stati membri da reinvestire, auspicabilmente, nella lotta alla povertà, alla disoccupazione, alle diseguaglianze. Diversamente, si rischia concretamente di sovvenzionare unicamente l'industria degli armamenti. Infine, l'Unione europea deve essere protagonista nella risoluzione dei conflitti, e non invece, come troppe volte sta accedendo, parte responsabile degli stessi.
2017-12-12	M5S	EndrizziGiovanni	Questo deve aprire gli occhi sulle cause della Brexit: non è stata votata dalle élite di Londra, Oxford o Cambridge, che dalla globalizzazione hanno tratto occasione di guadagno, ma da quella parte del popolo che nelle periferie ha vissuto il massiccio ingresso di migranti dall'Est Europa come una forma di concorrenza sleale sui salari. È il sistema Europa ad apparire come un amplificatore della competizione e della conflittualità, tanto tra Paesi membri quanto tra fasce sociali; quell'Europa che il presidente Gentiloni Silveri chiamava poco fa famiglia: più volte ha parlato di famiglia europea. Ebbene, l'ultimo rapporto Censis dice testualmente: «non si è distribuito il dividendo sociale della ripresa economica». Una magra ripresa, tra l'altro. Siamo il fanalino di coda in Europa e si era cercato di fare un magheggio, un gioco di parole sulle velocità. Ma continua il Censis: «il blocco della mobilità sociale crea rancore». Allora dateci ascolto! Dateci ascolto. Altrimenti, presto parleremo di Uexit. Sarà l'Europa a fallire dopo il fallimento di questi sciagurati Governi. Il Movimento 5 Stelle chiede che il Governo italiano si adoperi perché nelle trattative per la Brexit con le autorità britanniche si ottengano garanzie per bloccare i fenomeni xenofobi nei confronti dei nostri connazionali e degli altri cittadini europei; affinché l'iscrizione all'AIRE sia riconosciuta come elemento di certificazione della residenza in Gran Bretagna; affinché le nuove norme per l'ottenimento del certificato di residenza risultino semplici, rapide e non introducano alcuna forma di discriminazione o condizioni volte a limitare fortemente i diritti; per garantire, di concerto con le istituzioni europee e internazionali, il rispetto dei diritti umani dei migranti a seguito degli accordi conclusi con Stati terzi al fine del controllo dei flussi migratori. Resta, però, qui sospesa la responsabilità del Governo ad evitare, anche nel nostro territorio, l'aumento progressivo e inesorabile del divario tra le fasce sociali che possono e quelle che sono tagliate fuori. Se questo ha portato alla traumatica uscita di un Paese come la Gran Bretagna, che ha un tasso di disoccupazione pari al 4 per cento, potete ben immaginare quali possano essere le conseguenze in Italia, dove la disoccupazione è tripla, e il Governo è continuamente prono ai poteri forti di economia e finanza. Arriviamo ora al tema dell'immigrazione verso l'Europa. I Governi dell'ultimo decennio hanno gravi responsabilità nella destabilizzazione di territori cruciali ma sono stati spettatori di fronte all'aumento esponenziale degli ingressi in Italia: 40.000 nel 2013, 170.000 nel 2014, fino al 2016 oltre 180.000 arrivi (sono dati Frontex). Non si può tacere poi quanto sta accadendo in Libia, dove sono emerse gravi compromissioni dei diritti umani. Il Governo vanta come un suo merito la denuncia di questi fatti. Ma a che cosa sono dovuti questi, se non agli accordi stipulati senza alcun controllo di ciò che stava accadendo? Trentasei, infatti, sono le carceri istituzionali e solo in ventiquattro si può entrare e presentano una situazione orribile, drammatica. Per non parlare delle carceri non istituzionali che stanno pullulando; delle forme gravi di tortura, soprattutto a carico di donne e bambini; dei trattamenti inumani e degradanti; della riduzione in schiavitù. L'accordo libico rischia di essere un ennesimo errore della politica europea sui flussi migratori e di sostenere politicamente ed economicamente milizie e leader a dir poco discutibili, come già abbiamo visto in Turchia. Si continua ad elargire denaro, ma non si interviene sulle cause profonde delle migrazioni e il nostro Paese è costretto a gestire un fenomeno epocale praticamente da solo. Ebbene, i partiti di Governo, con l'ipocrita astensione della Lega, hanno votato al Parlamento europeo la riforma "alla tedesca" del regolamento di Dublino: una gabbia che obbliga l'Italia gestire tutti i migranti economici da sola. Per loro non è previsto nessun riallocamento, nessuna solidarietà europea, nessuna condivisione degli oneri. Stiamo parlando di oltre 70.000 persone che devono essere rimpatriate. Ma i rimpatri sono molto difficili, visto che mancano gli accordi con la maggior parte dei Paesi di provenienza. Dunque, affare nostro. E al riguardo sono tutti d'accordo al Parlamento europeo, come qui sul Rosatellum, come sui vitalizi, come sul finanziamento ai partiti. Hanno votato sì all'ennesima truffa per gli italiani, che pagheremo a caro prezzo negli anni a venire. Poi ci vediamo recapitate le risoluzioni che dicono di andare a battere i pugni in Europa. La Lega si è accodata, per non turbare le coalizioni "a ripetere". Solo il Movimento 5 Stelle ha sempre lottato in Europa per una reale, forte e autentica solidarietà. Il principio del Paese di primo ingresso, invece, viene solo rimodulato e, di fatto, confermato. I migranti economici, a differenza dei rifugiati, rimarranno nel Paese di arrivo. Tutte le persone potenzialmente pericolose restano nel Paese di primo ingresso. E siamo lasciati soli in questo. Prima uno Stato membro diventava competente se il richiedente vi aveva soggiornato per un anno, anche se era sbarcato in un altro Paese. Con la nuova revisione non sarà più così: l'Italia, come Paese di primo approdo, sarà permanentemente responsabile dei migranti arrivati, altro che solidarietà. Il meccanismo di riallocamento non è affatto automatico: scatterà dopo le procedure dei filtri sulla sicurezza e sulla domanda. Un richiedente asilo potrà dunque essere trasferito in un altro Paese dopo molti mesi dal suo arrivo e nel frattempo sarà sempre l'Italia a farsene carico. Fra i criteri per redistribuire i richiedenti asilo, non c'è il tasso di disoccupazione, restano solo quelli del PIL e della popolazione residente, così c'è il rischio di una guerra tra poveri: da una parte i rifugiati che vedono riconosciuto il diritto a restare in Italia e dall'altra i disoccupati italiani che non trovano lavoro. Infine, è concesso un periodo di tre anni di transizione per gli Stati che sono in ritardo per l'applicazione delle procedure di accoglienza. Questi Paesi sono di fatto esonerati dal meccanismo della redistribuzione. Così facendo, si legittima l'egoismo di alcuni Stati membri che si rifiutano di applicare norme comuni per il diritto di asilo e l'Italia continuerà, in questi tre anni, ad avere più migranti degli altri Paesi europei. Siamo stati i primi, signora Presidente, a denunciare il regolamento di Dublino, che ha trasformato l'Italia nel campo profughi d'Europa. Non avrebbe senso chiedere ancora, dopo cinque anni di mancato ascolto, a questo Governo, di farsi carico dell'interesse nazionale: sarà un governo 5 Stelle a farlo, e allora si mostrerà la differenza.
2017-12-14	LN	CentinaioGianMarco	Una legislatura nefasta, la XVII, che ha visto distrutte alcune certezze della nostra società. Una legislatura che, anziché pensare ai 5 milioni di italiani sotto la soglia di povertà, al calo delle nascite, alla disoccupazione, alle pensioni, alla sicurezza dei nostri confini e delle nostre strade, ai 170.000 giovani italiani che ogni anno lasciano il nostro Paese, ha provveduto a smantellare o ha tentato di smantellare i cardini della nostra società.
2017-12-23	M5S	MoroneseVilma	Dunque, ricapitolando, non c'è nulla di concreto per combattere la disoccupazione giovanile, né per supportare gli enti che si trovano in condizioni di dissesto finanziario a causa della spending review: nulla di nulla. Anche in questa occasione, se ci sono state poche cose positive approvate è merito nostro e del nostro lavoro. D'altronde, noi del Movimento 5 Stelle non abbiamo bisogno di ringraziare nessuna lobby che ci finanzia le campagne elettorali. Noi agiamo solo per il reale interesse dei cittadini.
