2017-01-12	M5S	BertorottaOrnella	Signor Presidente, voglio dire due parole in merito all'Accordo in esame, partendo dalla crisi siriana, che può essere definita, senza ombra di dubbio, la madre di tutte le emergenze migratorie in Europa dal 2011 in poi, oltre alla crisi libica, che sarebbe meglio definire l'aggressione militare a un Paese sovrano con l'obiettivo di annientare le istituzioni e favorire il caos. Entrambe le crisi influiscono sui flussi migratori, ma in questo caso mi riferirò alla crisi siriana per ovvie ragioni di geografia dei flussi migratori verso l'Europa. Questa crisi ha generato un enorme flusso di profughi, dei quali un numero sempre maggiore si dirige in Europa. Di fronte alle problematiche generate da quanto appena illustrato, la posizione politica della Croazia e degli altri Paesi dell'Est Europa è stata di totale contrasto alla ripartizione delle quote migranti, facendo di fatto pesare l'accoglienza su Paesi come il nostro e la Grecia. La Croazia, inoltre, ha più volte chiuso le proprie frontiere, creando di fatto situazioni di emergenza significative sia per gli Stati limitrofi, che per l'Europa in generale. Il problema, signor Presidente, non è dunque l'accordo in sé, ma il segnale politico che diamo alla Croazia, in un momento in cui questo Paese, in contrasto con altri, attua frequenti chiusure delle sue frontiere e a livello europeo gioca in un campo avverso al nostro interesse nazionale, dato che una chiusura generalizzata delle frontiere dei Paesi europei (come - voglio ricordarlo - Zagabria auspica) lascerebbe i migranti sul territorio italiano e quindi aggraverebbe il sistema di accoglienza che fa già acqua da tutte le parti ed è stato più volte terreno di corruzione e malaffare, come ben sappiamo e come molti colleghi del PD ben sanno, con i casi di mafia capitale e del CARA di Mineo. Signor Presidente, parliamo tanto di immigrazione irregolare dal Mediterraneo (circa 150.000 arrivi in media all'anno) quando dalle Repubbliche dell'Est Europa ogni anno milioni di persone si spostano da aree dove il salario di un operaio è di circa 200 euro: mi pare chiaro che qualcosa non funzioni. Voi la chiamate integrazione, ma a mio avviso siamo di fronte ad un processo migratorio ben più imponente che sta abbattendo, una dopo l'altra, tutte le conquiste sociali e lavorative faticosamente raggiunte con la lotta dei nostri nonni e dei nostri padri. Le reiterate azioni di chiusura della frontiera da parte della Croazia e il sostegno ad una proposta politica europea di gestione delle quote di redistribuzione dei migranti che danneggia in maniera sia diretta che indiretta l'interesse italiano sono le ragioni che portano il Movimento 5 Stelle a votare contro questo Accordo e invito i colleghi degli altri Gruppi politici a unirsi e dare un segnale politico inequivocabile a chi lavora per bloccare i migranti nei Paesi di primo approdo come il nostro.
2017-01-12	PD	PegorerCarlo	Signor Presidente, il disegno di legge all'esame dell'Assemblea reca ratifica ed esecuzione dell'Accordo sottoscritto tra l'Italia e la Croazia sulla cooperazione transfrontaliera di polizia. L'intesa sancisce l'impegno dei due Paesi a sviluppare una più efficace azione di contrasto al crimine transfrontaliero, con particolare riferimento all'immigrazione illegale, alla tratta degli esseri umani e al traffico di sostanze stupefacenti. L'intento è di creare uno strumento giuridico per regolamentare la collaborazione di polizia sul piano strategico e operativo, nonché di intensificare i rapporti tra gli omologhi organismi dei due Paesi preposti alla pubblica sicurezza.
2017-01-12	PD	SangalliGianCarlo	Signor Presidente, annuncio il voto favorevole del Partito Democratico. Per giustificare il nostro voto, richiamo l'articolo 1, su cui vi è stata un'ampissima convergenza: i temi che si trattano tra i due Stati sono la collaborazione contro il traffico illecito di sostanze stupefacenti, il terrorismo, la criminalità organizzata, tutti i tipi di contraffazione e di contrabbando, il riciclaggio, i reati connessi alle carte di credito, i reati informatici e suInternet, i reati commessi nei porti, aeroporti e altri varchi e l'immigrazione clandestina. Mi pare utile che questo Memorandum di intesa venga adottato e pertanto sul provvedimento il voto del Partito Democratico sarà favorevole.
2017-01-17	LN	StefaniErika	Noi solleviamo umilmente una piccola puntualizzazione e ci poniamo alcune domande, al di là del titolo che sembra evidentemente condivisibile. Ad esempio, all'articolo 4 vi è una misura molto particolare, perché si prevede che il Ministero dell'istruzione, dell'università e della ricerca stabilisce le direttive per il coinvolgimento delle scuole e in tal senso viene deputata alla realizzazione di queste iniziative l'Associazione nazionale vittime civili di guerra Onlus, che svolge gran parte della sua attività nella difesa di persone deboli. Tuttavia dal suo stesso sito Internet si evince benissimo che tale associazione ha delle particolari preferenze nella trattazione delle questioni che la coinvolgono. Oltre ad avere una decisa spinta fortemente europeista, possiamo vedere che lo stesso sito Internet di tale associazione incentiva la lettura di alcuni articoli dove si parla, in particolare, della situazione dell'immigrazione. Sembra che anche la rivista deputata alla promozione e distribuzione delle attività riguardanti la Onlus, intitolata «Pace & solidarietà», parli di immigrazione e di rifugiati, classificati come una crisi da affrontare tutti insieme, con un'impostazione per cui l'immigrazione non viene vista come a volte la dipingiamo anche noi del nostro movimento. Ci si riferisce all'immigrazione classificandola in maniera quasi indistinta, parlando di coloro che scappano dalla guerra, di coloro che si trovano in situazione di assoluto bisogno. Non se ne parla però solo in un articolo, ma in quasi tutta la rivista almeno un paio di articoli sono deputati alla trattazione di questa materia. Vi richiamo a fare una semplice visita al sito Internet dell'associazione.
2017-01-17	LN	StefaniErika	Pertanto, visto che si intende chiamare tale associazione a svolgere questa attività, ci chiediamo se le vittime di cui si tratta nel disegno di legge in esame siano le vittime civili delle guerre o se vi si voglia ricomprendere tutto il fenomeno dell'immigrazione? Lo chiedo perche sappiamo bene che nel fenomeno migratorio non vi sono solo vittime di guerra; vi è una migrazione che può essere anche semplicemente di natura economica e che può nascondere in alcuni suoi anfratti anche un altro tipo di immigrazione. Sappiamo benissimo qual è il problema del terrorismo e di come deve essere gestito il fenomeno dell'immigrazione, degli spostamenti di persone straniere del nostro Paese.
2017-01-18	LN	StefaniErika	Signor Presidente, abbiamo udito la replica del signor Ministro e apprezziamo soprattutto la serietà e la professionalità con le quali ha risposto alle nostre considerazioni e osservazioni. La giustizia - come ha detto lo stesso onorevole Orlando - deve essere gestita a prescindere dal consenso dell'elettorato. La giustizia è una materia estremamente seria, che certamente non può essere vittima né di populismo, né della ricerca del consenso popolare. Purtroppo la giustizia prevede una norma classicamente impopolare che è il reato, per cui è previsto un giudizio in tribunale e l'applicazione di una pena. È per questo che l'amministrazione della giustizia deve essere seguita con particolare serietà. Tuttavia, la sua Relazione e la sua replica non ci hanno convinto su quelle tematiche che, come Gruppo della Lega Nord, abbiamo sottolineato e riportato con particolare evidenza negli ultimi anni. C'era il problema - lo ricordiamo, perché ormai sembra non fare più notizia sui giornali e sugli altri media - del sovraffollamento carcerario, per il quale sono stati adottati veri provvedimenti che - lo si voglia o no - sono definibili come "svuota carceri". Con quelle norme si sono previste, in alternativa alla reclusione, pene alternative al carcere, soluzioni che permettono a un criminale di non accedere immediatamente alla misura della detenzione. Non li vogliamo chiamare svuota carceri? Definiamoli comunque dei benefici che sono stati concessi con la finalità di evitare che si riproponga il problema del sovraffollamento carcerario. Sembra un argomento passato di moda in questo momento, ma invece noi vogliamo continuare a ricordarlo: erano misure emergenziali. Se viene meno l'emergenza, dobbiamo ristrutturare il sistema penale. Crediamo che in sede di esame di riforma del processo penale - è stata cominciata, ma è stata sospesa - si dovrebbero adottare dei provvedimenti in tal senso. Per questo nella nostra risoluzione chiediamo che vengano previsti aumenti delle pene per quanto concerne - ad esempio - i furti in abitazione e le rapine. Come abbiamo anche noi suggerito, vogliamo che siano inasprite altresì le misure per lo spaccio di sostanze stupefacenti lievi e che sia ripreso quel disegno di legge, approvato alla Camera, che precede l'esclusione per i reati più gravi della possibilità di accedere al giudizio abbreviato; provvedimento approvato dalla Camera e poi arenato al Senato probabilmente per una volontà politica diversa. E, infatti, nella riforma del processo penale questa parte è sparita. Noi speriamo che possa essere reintrodotta e lo chiediamo anche nella nostra risoluzione. Un'altra tematica che si è arenata riguarda la riforma dell'istituto della legittima difesa: la discussione è cominciata alla Camera; se ne è parlato e la nostra proposta iniziale prevedeva sostanzialmente una forma di presunzione di legittima difesa ogni qual volta venga violato il domicilio nel momento in cui qualcuno entra in casa, in possesso di armi o in gruppo. Anche in quel caso la nostra proposta iniziale è stata depotenziata: la soluzione proposta alla Camera ha inteso svilire completamente il nostro intento di modificare questo istituto. Anche in quel caso, comunque, il discorso si è arenato e noi, invece, riteniamo che debba essere ripreso e non per far sì che ogni cittadino si doti di armi fino ad arrivare a una sorta di far west per difendersi, ma per far arrivare ai criminali il messaggio che la proprietà è sacra e che nel momento in cui si entra in una abitazione si pagano conseguenze gravi. Per quanto riguarda l'istituto della previsione del reato, è corretto quello che dice il Ministro, e cioè che non è vero che più reati prevedi più sei punito, anzi, talvolta un'inflazione della misura del reato o anche la gravità stessa del reato non sortisce gli effetti che si vorrebbero. Noi intendiamo che la previsione del reato e la certezza della pena debbano indurre il criminale a compiere o no delle scelte e l'Italia non deve certo diventare un luogo nel quale egli possa pensare di avere una soglia di minore punibilità rispetto ad altre realtà. La questione grave che continuiamo a rimarcare e sulla quale insistiamo è relativa all'immigrazione, problematica che riguarda anche il settore della giustizia e che, anzi, deve essere trattata come un unicum dai Ministeri della giustizia e dell'interno. Per fare una battuta, si può dire che ormai l'Italia ha quasi perso l'appannaggio della criminalità: di criminali italiani, ormai, ce ne sono pochi. Dobbiamo cercare di lavorare anche sulla questione dell'immigrazione e quindi degli stranieri che sfuggono al controllo della nostra realtà territoriale e commettono reati. Relativamente alla questione degli accordi con Paesi stranieri, mi permetta di farle soltanto un appunto, signor Ministro: a noi risulta che anche il ministro Castelli stipulò un accordo con l'Albania proprio al fine di effettuare il rimpatrio dei detenuti albanesi condannati in Italia che avrebbero scontato la pena nel loro Paese d'origine. Anche su questo profilo ci permettiamo di fare questa considerazione. Lo stesso si fece anche con la Romania, anche se con un profilo diverso. Per queste ragioni noi insistiamo sulla nostra risoluzione, affinché possa essere accolta da tutti, perché contiene alcuni punti fondamentali in assenza dei quali riteniamo di dover respingere, con tutto il rispetto, la Relazione da lei fatta.
2017-01-18	LN	StefaniErika	Signor Presidente, ribadiamo in questa sede le argomentazioni che abbiamo già illustrato in sede di discussione generale. Vorrei richiamarne qualcuna, perché effettivamente del fenomeno del femminicidio si sta parlando molto sui media, ma forse a volte se ne comprendono poco o male quali sono le ragioni. Di femminicidio si parla quando si ammazza una donna proprio in quanto donna, ma bisogna comprendere come mai in alcune situazioni si giunga a un tale livello. Facciamo riferimento al fatto che attualmente le gravi forme di violenza vengono perpetrate nei confronti di donne che si trovano sottomesse in virtù di irragionevoli dettami fanatico-religiosi. Stiamo parlando di un fenomeno che sta aumentando, frutto di un'immigrazione consistente, che ormai è cosa ben nota. Ricordiamo che l'86 per cento delle donne islamiche presenti in Italia sono analfabete e non conoscono neppure il sistema alfanumerico. Stiamo pensando che l'80 per cento di queste donne non esce di casa se non accompagnate. Pertanto, ci troviamo di fronte a una realtà di donne che vivono segregate in casa o comunque segregate in un microcosmo culturale dove esse credono che quella sia la verità. E non hanno nemmeno la capacità o gli strumenti per poter ribellarsi alle violenze commesse in casa; violenze che non sono solo fisiche, ma anche psicologiche. Purtroppo, come testimoniano i casi che leggiamo sui giornali o ascoltiamo, donne e ragazze vengono ammazzate magari perché non ottemperano o non si sottomettono all'obbligo di un matrimonio combinato. Sono queste le tragedie femminili che dobbiamo evitare e che non si evitano semplicemente prevedendo fattispecie di reato o istituendo Commissioni d'inchiesta. Occorre incidere sul panorama culturale, perché queste donne devono essere istruite a difendersi. Solo quando una donna è istruita a difendersi e quando una ragazzina sa che cosa c'è fuori dalla sua casa esse hanno la possibilità di difendersi. Ricordiamo - e purtroppo c'è chi ha avuto la possibilità, anche professionale, di conoscerle - che sono moltissime le donne che hanno subito violenze in casa e non hanno potuto ribellarsi perché non avevano il coraggio di farlo. Voteremo a favore dell'istituzione di questa Commissione d'inchiesta, affinché vengano reperiti i dati, ma soprattutto affinché vengano capite le ragioni per le quali si arriva a siffatti fenomeni. Solo conoscendone le ragioni ci si può dotare di strumenti per combattere, debellare, ove mai fosse possibile, o ridurre questo spiacevolissimo fenomeno.
2017-01-26	PD	MattesiniDonella	Anche solo pochi giorni fa la Camera (lo faremo anche noi nelle prossime settimane) ha approvato il disegno di legge sulla protezione dei minori non accompagnati, dando vita, entro il complesso fenomeno dell'immigrazione e dell'accoglienza dei migranti, ad uno specifico provvedimento dedicato ai minori, proprio perché c'è una specificità che riguarda l'infanzia e l'adolescenza. Una specificità che tiene conto della complessità di vita dei minori e della complessità dell'evoluzione dall'infanzia all'adolescenza e all'età adulta, che necessita di specifica attenzione da parte degli adulti e quindi anche del legislatore.
2017-02-21	PD	PaduaVenera	Il simbolo concreto più eclatante ed evidente che il Governo Gentiloni, in continuità con quello Renzi, punti a dare la massima attenzione per il Sud può essere desunto dall'istituzione di un Dicastero apposito per la coesione sociale, territoriale e il Mezzogiorno. Questo Ministero ha un compito fondamentale, importantissimo: deve vigilare sull'applicazione e sul buon esito dei patti per il Sud, sulla base di un piano d'azione generale (il cosiddetto masterplan ) fondato sul dialogo e sull'ascolto dei bisogni primari dei cittadini e delle comunità locali e, quindi, per fare poi delle scelte condivise. Infatti, è con l'interazione continua e costante tra Roma e le amministrazioni territoriali che possono raggiungersi quegli obiettivi fondamentali che passano dall'individuazione delle priorità alle concrete capacità di risposta che possono essere date ai problemi dei diversi territori. Si parte proprio da lì: dal dialogo con Regioni, Città metropolitane e Comuni, ovvero gli enti che sono più vicini ai cittadini, quegli enti di prossimità così importanti. È con loro che il Governo centrale, e in particolare il Ministero affidato all'onorevole ministro De Vincenti, deve trovare quell'interazione indispensabile per compiere scelte opportune. Mi pare, comunque, data la rilevanza del decreto-legge in discussione, che si sia partiti con il piede giusto, nell'ottica di un intervento che tocca molti aspetti essenziali per la coesione sociale e territoriale. Mi piace sottolineare questo punto. È un cambio di sguardo: non più quei provvedimenti che cadevano dall'alto e che, in qualche modo, erano spesi in maniera strana o, comunque, emergenziale anche a livello degli enti locali, ma qualcosa di concertato, di condiviso, in termini di ascolto e di accoglienza. Comincio solo con brevi cenni, perché il provvedimento è molto importante, da ciò che riguarda l'ILVA. Innanzitutto, vorrei ricordare come nel decreto-legge varato dall'Esecutivo vi sia uno stanziamento di 70 milioni specifici, che si aggiungono agli altri già destinati alla sanità e all'ambiente per la città di Taranto, dedicati all'acquisto di apparecchiature medico-diagnostiche avanzate che consentono di far fronte ai bisogni della sanità locale. Sono stati anche riservati 100 milioni per tutte le Regioni del Sud - Abruzzo, Molise, Puglia, Campania, Calabria, Basilicata, Sicilia e Sardegna - per le apparecchiature di radiologia e di diagnostica oncologica. Tramite l'approvazione di interventi che puntano all'ammodernamento tecnologico delle dotazioni delle strutture sanitarie, come quelli previsti dagli articoli 1 e 5- bis del decreto-legge in conversione, si intende anche consentire una più efficace e utile organizzazione dei servizi, con particolare riferimento, anche, ad interventi che dovranno riguardare la formazione e l'aggiornamento professionale del personale sanitario. In questo modo, potranno essere rese più omogenee le terapie utilizzate anche al Sud, secondo le ultime evidenze scientifiche, riducendo, peraltro, i viaggi della speranza che costano tanta fatica ai pazienti e alle loro famiglie e determinano tanto sperpero di denaro pubblico per la mobilità interregionale. Ancora: 30 milioni sono destinati a programmi di sostegno e supporto per le famiglie disagiate dell'area tarantina: sono interventi di inclusione e di integrazione in territori cui lo Stato deve guardare con un'ottica duplice: risanamento ambientale dell'ILVA e riqualificazione ambientale della città di Taranto, con particolare riguardo alla salute dei cittadini, e mantenimento dei livelli occupazionali. È questa, certo, una delle sfide principali che si pone il provvedimento in esame. Sono risorse queste, conviene ribadirlo, che si aggiungono a una serie di interventi, come peraltro è stato ricordato da alcuni colleghi in Aula, già attuati da questo Governo, dal precedente e dal Parlamento, durante questa legislatura. Voglio ora fare un cenno, come hanno fatto altri colleghi, alle acque reflue. Come ben sappiamo, purtroppo, da procedure d'infrazione europee, è fondamentale che il provvedimento tratti della questione dei ritardi del nostro Paese in materia di depurazione: ci sono serie criticità in molte zone del Sud e, come è ben noto, esistono, purtroppo, conseguenze molto negative a questo correlate in ambito sanitario e, quindi, sulla qualità della vita dei cittadini e delle cittadine. Mi è piaciuta anche molto la parte relativa all'utilizzo dei beni confiscati e la loro messa a disposizione da parte degli enti locali per fini sociali. Molto spesso gli enti locali, i Comuni, non hanno spazi a disposizione e devono affrontare ulteriori spese per le emergenze sociali che sono sempre in aumento. Ebbene, questo provvedimento permetterà l'utilizzo anche dei beni delle aziende che sono in odore di malavita organizzata. Infine, ultimo ma non per valenza, vale la pena sottolineare l'articolo 7 del decreto-legge sul prossimo G7 da tenersi a Taormina ai fini dell'accelerazione delle procedure amministrative necessarie all'organizzazione dell'evento, nel rispetto completo del principio di trasparenza. Attrezzare in modo idoneo Taormina per ospitare il G7 è una questione che investe non solamente la Sicilia ma tutta l'Italia. Che un simile evento avvenga in Sicilia evidenzia la volontà chiara del Governo di dare all'isola, e quindi all'intero Sud, una nuova e rinnovata centralità, nel contesto europeo e internazionale. Infatti, senza una ripartenza del Sud, in prima linea quotidianamente, per esempio - voglio ricordarlo - sull'emergenza immigrazione e gravato oggi da una non meno seria emergenza occupazionale soprattutto fra i giovani, non riparte il nostro Paese, il quale non può prescindere da una politica generale per il Mezzogiorno. Voglio evidenziare che tale politica ha preso forma con il masterplan lanciato dal Governo Renzi un anno e mezzo fa che ha fatto nascere i patti per il Sud con le otto Regioni e le sette Città metropolitane coinvolte, cui va aggiunto poi il contratto istituzionale di sviluppo per Taranto. Bene, colleghi, non voglio aggiungere una nota polemica, ma ho ascoltato il dibattito in quest'Aula e tanti di voi si sono lamentati di questo provvedimento. Mi chiedo allora: nei vent'anni passati chi ha governato questo Paese che cosa ha fatto dato che si è dimenticato completamente del Sud? E adesso ci si scandalizza perché non sono sufficienti questi provvedimenti. Intanto sono un inizio e ci sarà un continuum. Ho detto all'inizio del mio intervento che il provvedimento al nostro esame riguarda alcune emergenze territoriali del Sud, alcune: non è il piano del Mezzogiorno, riguarda alcune urgenze. Veramente mi stupisco se penso che chi per tanti anni è stato seduto in questa come nell'altra Aula, rappresentando il Paese per tanti anni con le maggioranze più ampie possibili, non si è proprio mai preoccupato di questo Sud. Dico, allora, che il passo è cambiato; si è visto che c'è un'attenzione del Governo precedente e di quello attuale, del Governo Renzi come del Governo Gentiloni: la presenza del Ministro che rappresenta la coesione territoriale e il Mezzogiorno mostra un cambio di passo. È una volontà diversa e mi piace che questo sia coniugato all'ascolto, all'attenzione e al monitoraggio, perché quello che viene scritto nel masterplan non è il libro dei sogni ma realtà concrete che debbono attuarsi e concretizzarsi. In tal senso sta a tutti noi stimolare i rappresentanti dei nostri Comuni, la nostra parte politica. Tutti, a livello istituzionale, dobbiamo andare a verificare le grandi potenzialità che possono esserci in questo atto come in altri provvedimenti che hanno riguardato il Sud. Gli stessi 100 milioni di cui si è parlato prima vanno a revisionare, ad arricchire quelle tecnologie spesso obsolete che ci sono al Sud. È vero che ci sono difficoltà nella sanità; lo sappiamo o lo abbiamo verificato in Commissione sanità tante volte; ci sono ancora, purtroppo, gravi disparità tra Nord e Sud, un divario che aumenta. Questo, però, è un segno, l'inizio di un percorso. Prendiamo, allora, il bene che vediamo anche in questo provvedimento e continuiamo a lavorare con impegno e determinazione, senza recriminazioni ma guardando avanti.
2017-02-23	M5S	AirolaAlberto	Signor Presidente, desidero solo rammentare all'Assemblea che, poiché, come diceva la collega Puglisi, abbiamo bisogno di regole certe, questa discussione andrebbe però posposta alle dimissioni di un Sottosegretario, l'onorevole Castiglione, ancora presente nel Governo, che, insieme a Odevaine, gestisce il CARA di Mineo. È inutile, andrebbe posposta la discussione: siete degli ipocriti a venire qua a parlarci di buona accoglienza, regole certe e Paese civile... PRESIDENTE. Senatore Airola, adesso l'ha detta, questa cosa, e ha fatto il suo richiamo, che però non era sull'ordine dei lavori. Proseguiamo con la discussione, prego. AIROLA (M5S). Gestiscono l'immigrazione e fanno capo ai vostri partiti.
2017-02-23	M5S	DonnoDaniela	Nell'ultimo report della Direzione generale dell'immigrazione e delle politiche di integrazione del Ministero del lavoro, i minori stranieri non accompagnati presenti e censiti in Italia sono esattamente 17.245, di cui circa 16.000 di sesso maschile e poco più di un migliaio di sesso femminile. Di questi, il 7,5 per cento ha un'età compresa tra i sette e i quattordici anni, mentre la fascia dai quindici anni fino ai diciassette supera il 90 per cento: cifre terribili. La maggior parte di loro viene dall'Egitto, dal Gambia, dall'Albania, dalla Nigeria, dall'Eritrea. Parliamo di ragazzi che vengono perlopiù accolti in Sicilia (ben il 40 per cento di loro viene ospitato lì), ma anche in Calabria, in Emilia-Romagna e, via via, a calare, nelle restanti Regioni d'Italia. Tuttavia, il dato più agghiacciante è che molti di questi minori, trascorso un certo lasso di tempo, diventano irreperibili, vale a dire invisibili, non tracciabili dalle autorità, risucchiati da un inspiegabile vortice. E quando sopraggiunge l'oblio, non c'è anagrafe o banca-dati che tenga: quel minore non sarà più ritrovato o diventa vittima di una tratta di organi, chiuso in un bordello a mercificare il corpo tra soprusi e angherie, chino su campi sterminati a raccogliere pomodori o angurie. Quel minore, da quel momento in poi, proprio perché sfugge ai censimenti, non esiste più per la società, non esiste più per nessuno, solo per chi intende utilizzarlo o per questo tipo di società. Tutto questo è veramente inaccettabile, drammatico, terrificante. Esiste una vera e propria rete criminale internazionale che si avvale del traffico dei minori per fini abominevoli, e voi lo sapete. Un fenomeno che interessa sopratutto giovani egiziani, somali ed eritrei. Secondo quanto stabilito dalla Convenzione di New York del 1989, si intende per fanciullo ogni essere umano avente un'età inferiore a diciott'anni. Proprio a questo proposito, voglio fare una annotazione: quando si è minorenni non vi possono essere distinzioni di trattamento, e se è vero che vi sono delle diversità fisiche tra un minore che ha otto anni e uno che ne ha sedici, lo stesso non si può dire per la loro condizione. Entrambi, infatti, hanno bisogno nella stessa misura di aiuto e supporto, a partire da un pasto caldo, passando per un'idonea struttura dove alloggiare, per finire a un adeguato percorso di sostegno psicologico. Arriviamo a oggi, dunque, a questo disegno di legge presentato alla Camera il 4 ottobre 2013, ben quasi quattro anni fa, che ha impiegato più di tre anni per arrivare in quest'Assemblea, proprio a causa di una lunga sosta in Commissione affari costituzionali alla Camera. È un testo che sin da subito ha sollevato dubbi, tra le altre cose anche per la presenza della clausola di invarianza finanziaria, una questione - rilevata anche dai nostri colleghi alla Camera - su cui permane il solito alone di mistero, perché è difficile pensare che un provvedimento del genere possa essere attuato a costo zero. A questo punto viene da pensare: è l'ennesimo - noi ne siamo certi - provvedimento con cui voi vi lavate la faccia la mattina? L'ennesimo provvedimento con il quale andate avanti per dire: bisogna cominciare da qualche parte, dobbiamo fare qualcosa, allora proviamo a fare questo? In realtà, questo provvedimento, come altri precedenti anche in altri campi, non porta da alcuna parte: si mettono dei punti fermi (non quelli che servirebbero), ma in realtà non si dice come finanziare gli interventi. Si dice soltanto: bisogna fare questo e bisogna fare quello, ma provvedimenti reali non se ne prendono. Come quello, ad esempio, di togliere dalle strutture di gestione dei CIE, dei CARA e dei CAS persone veramente ignobili: parlo di Sottosegretari e di persone che continuano a presiedere il Consiglio dei ministri. Parlo di persone che permangono nelle strutture dei Ministeri o in Parlamento, pur non avendone alcun diritto e pur continuando a lucrare su determinate situazioni. Voi lo sapete bene, ma non fate nulla per toglierli. Poco prima il collega Airola ha menzionato il sottosegretario Castiglione che continua a lavorare in una struttura dello Stato che dovrebbe garantire protezione e tutela, ma la stessa persona non fa altro che fregarsene, come ve ne fregate altamente anche voi!
2017-02-23	PD	FasioloLaura	Signora Presidente, onorevoli colleghi, sottosegretario Manzione, il disegno di legge di cui si sta discutendo ampiamente questa mattina, approvato dalla Camera dei deputati, va a tutelare - repetita iuvant - i minori stranieri non accompagnati presenti nel territorio dello Stato per una qualsiasi causa e non aventi quindi cittadinanza italiana. La maggioranza si è espressa in modo altamente positivo nei confronti del provvedimento. Una trasversalità positiva ha caratterizzato l' iter di esame del disegno di legge per la necessità di salvaguardare il valore della dignità umana e della persona, che è alla base del nostro dettato costituzionale. Il rispetto dei diritti umani insopprimibili si impone in una sede - mi riferisco alla nostra, quella parlamentare - che deve richiamare trasversalmente tutti a doveri fondamentali. La risposta con una legge organica ai bisogni dei minori stranieri non accompagnati è oggi una responsabilità dovuta nei confronti dei soggetti più vulnerabili. Recepisco come dato molto importante del provvedimento quanto disposto dall'articolo 3, ovvero il divieto di respingimento alla frontiera di minori che hanno diritto alla massima tutela. Secondo i recentissimi dati pubblicati dall'UNICEF, nel 2016 sono stati circa 25.800 i minori che hanno raggiunto l'Italia via mare, più del doppio rispetto all'anno precedente. Essi rappresentano il 91 per cento di tutti gli oltre 28.000 minori che hanno raggiunto l'Italia nel 2016. Ho piacere che siano dei giovani e dei ragazzi a sentire questi dati dalle tribune e sarebbe veramente opportuno che la scuola ci riflettesse. Arrivano in gran parte dal mare, da Egitto, Siria, Nigeria, Eritrea e Corno d'Africa, ma non solo; arrivano anche da Afghanistan e Pakistan, veloci come un'onda, e come un'onda scompaiono, spariti ad opera di strutture criminali (sono oltre 6.000 gli irreperibili). Se poi pensiamo che solo nelle prime due settimane del 2017, nonostante le condizioni climatiche avverse, sono giunti in Italia via mare quasi 800 migranti di ogni età, il triplo rispetto allo scorso anno nello stesso periodo, possiamo immaginare dati ancora crescenti relativi ai minori non accompagnati. Ritengo fondamentali alcuni punti richiamati dal disegno di legge, quali la previsione di strutture destinate esclusivamente alla prima assistenza e all'accoglienza, che devono trovarsi in condizioni dignitose e in cui i minori debbano essere protetti da situazioni di promiscuità. Le situazioni monitorate dalle prefetture e dai centri di accoglienza, seguite da organizzazioni quali la Caritas, Save the Children e il Consiglio italiano per i rifugiati, raccontano storie disperate di minori che fuggono da miseria, schiavitù, guerre e violenza. Spesso, come ho già detto, spariscono nel nulla, schiavi di altre situazioni drammatiche e di altre schiavitù. Soprattutto le adolescenti minori sono esposte ad alto rischio di sfruttamento e abuso, a cui vengono costrette anche per pagare il costo del viaggio di attraversamento del Mediterraneo. Situazioni drammatiche accompagnano buona parte dei bambini e dei ragazzi che s'imbarcano verso l'Europa o che vi pervengono anche via terra. Pensiamo alle immagini cui quotidianamente assistiamo sui disastri siriano e libico o sul dramma di Aleppo. Vengono infrante la Dichiarazione universale dei diritti dell'uomo, la Convenzione sui diritti dell'infanzia, la Carta europea della persona. L'articolo 6 del disegno di legge, a cui rimando, che si occupa dell'identificazione dei minori stranieri non accompagnati fin dalla struttura di prima accoglienza, rivela e risponde all'assoluta delicatezza del momento del colloquio, che è volto ad approfondire la storia familiare del minore e a far emergere ogni elemento utile alla sua protezione. I commi sono ampiamente tutelanti le esigenze insopprimibili di protezione e prevedono l'intervento di figure professionali quali il mediatore culturale e operatori socio-sanitari formati di alta competenza e sensibilità. La norma chiede dunque l'identificazione del minore quale elemento essenziale per garantirgli la giusta assistenza umanitaria e psicologica, con attenzione al fatto che spesso l'età dichiarata è inferiore a quella reale. Il disegno di legge presenta altri elementi nuovi e significativi, tra cui quelli enunciati negli articoli 6 e seguenti: sentito il minore nel suo interesse, vi è l'avvio di indagini per individuare familiari idonei a prenderlo in carico prima di qualsiasi collocamento in comunità; altro punto è relativo all'adozione di soluzioni quali il rimpatrio assistito e volontario, solo quando il ricongiungimento con i familiari nel Paese terzo corrisponda al superiore interesse del minore. Il superiore interesse del minore: questo è il concetto, la parola chiave che si ripete. Ciò avviene anche prima del rimpatrio, dunque, quando vengono ascoltati sia il minore sia il tutore. La centralità del disegno di legge in esame, dunque, è il superiore interesse del minore, e non è poco. In particolare, vi è il diritto del minore alla protezione: per questo è prevista l'istituzione di un'anagrafe, di un sistema informativo nazionale e di una cartella sociale per la registrazione dei dati anagrafici. Viene inoltre specificato il divieto di respingimenti di domande di permesso di soggiorno e di espulsione; viene istituito anche un elenco di tutori volontari, ulteriori figure per la protezione, che va conservato presso il Tribunale dei minori. A questo elenco possono essere iscritti i privati cittadini, selezionati e formati da parte dei garanti regionali per l'infanzia e l'adolescenza, disponibili ad assumere la tutela di un minore straniero non accompagnato o di più minori, per preservare il nucleo familiare qualora si tratti di fratelli e sorelle. Si tratta quindi di una materia molto complessa. Anche le strutture residenziali che aspirano ad ospitare minori devono rispondere a standard minimi di servizi ed essere autorizzate o accreditate ai sensi della normativa nazionale e regionale. Nella scelta del posto in cui collocare il minore si deve tener conto delle esigenze e caratteristiche dello stesso, sempre apprese attraverso il colloquio. Nel corso degli altri articoli si prevedono misure di integrazione di lungo periodo, percorsi di formazione e inserimento sociale, ed in questo la scuola riveste un ruolo davvero centrale, è veramente protagonista (ne ha parlato diffusamente ed esaurientemente la senatrice Elena Ferrara, pertanto salto i riferimenti che ho fatto su questo articolato). Tutele della salute, quindi, di promozione dell'istruzione, predisposizione di progetti specifici che prevedano, attraverso mediatori culturali, convenzioni volte a promuovere programmi di apprendistato (oggi i ragazzi parlano di alternanza, anche quella doveva essere un momento cruciale), fino all'accompagnamento alla maggiore età. Queste norme si integrano con quanto disposto dal Testo unico sulla disciplina dell'immigrazione e sulle condizioni dello straniero, in cui si prevede una specifica funzione delle istituzioni scolastiche. Queste norme si coordinano, appunto, con la normativa del MIUR. Segnalo l'importanza del progetto Frontiere Minori del FAMI, un progetto nazionale in fase di implementazione, curato da Save the Children e dal Consiglio italiano per i rifugiati. In questo progetto sono stati concordati non solo obiettivi comuni, ma anche varie attività per le quali si stanno avviando fasi organizzative per l'accoglienza e l'integrazione dei minori non accompagnati. Questi progetti prevedono la formazione di operatori dei centri di accoglienza, dei tutor, del personale delle prefetture, del personale delle commissioni territoriali, di mediatori culturali ed altri, quindi di tutte le strutture ed istituzioni che si occupano del tema. È importante che tutte queste operazioni diventino efficaci e che si evitino sprechi e duplicazioni. Ritengo si debba operare monitorando sull'efficacia delle nascenti progettualità, di quelle già esistenti ma anche di quelle in prospettiva, in modo che favoriscano davvero i luoghi di inclusione e di piena e totale trasparenza, perché non si corra il rischio di alimentare inghiottitoi di autoreferenzialità e di interessi altri: gli interessi devono essere quelli dei minori e basta. È fondamentale, dunque, che attraverso questo provvedimento si crei una risposta di sistema, quindi un reale rafforzamento di tutele nei confronti dei minori, quindi dei più vulnerabili, di sostegno e di solidarietà trasversale, perché il nostro Paese, l'Italia, sia ancora di più un esempio per gli altri Paesi per le politiche di solidarietà e di accoglienza, non solo per impegno umanitario, ma per un'effettiva ed efficace integrazione. Vorrei rivolgere un ringraziamento, infine, a quanti, ad ogni livello, operano nel mondo dell'immigrazione ed aiutano con passione, disinteresse ed abnegazione il mondo dei più vulnerabili e dei più fragili.
2017-02-23	PD	FerraraElena	È inderogabile il veloce prosieguo dell' iter di questa norma, che dà pari dignità e diritti a bambini, bambine, ragazzi e ragazze che si trovano sul territorio della nostra Nazione e che mette a sistema disposizioni per affrontare un fenomeno, come quello dei minori stranieri non accompagnati, che ha assunto connotazioni inquietanti negli anni, come abbiamo ascoltato questa mattina in Assemblea. Si tratta di una normativa che introduce nuove misure e che fa tesoro di procedure affinate negli anni e che nel testo di legge trovano una precisa e più puntuale regolamentazione. Il Parlamento italiano aveva già evidenziato alcuni nodi critici e alcune lacune del quadro normativo vigente in materia nel documento conclusivo della Commissione bicamerale per l'infanzia approvato in seguito allo svolgimento di una indagine conoscitiva nel 2009. Anche il Parlamento europeo, più di recente, è intervenuto con la risoluzione del 12 settembre 2013 per chiedere ai Paesi membri e alla Commissione europea un rafforzamento delle tutele garantite ai minori stranieri non accompagnati, suggerendo al contempo alcune azioni strategiche da intraprendere. In 1ᵃ Commissione affari costituzionali al Senato, dove è stato esaminato in sede referente il testo, esso è stato abbinato al disegno di legge presentato a prima firma della senatrice Francesca Puglisi, recante misure per la protezione e la tutela delle persone straniere di minore età non accompagnate, di cui sono stata fin da subito una convinta cofirmataria. Quindi il Parlamento lavora da tempo sulle norme contenute nel testo in esame. Nell'articolato viene affermato il principio in base al quale, a prescindere dall'intenzione di richiedere la protezione internazionale, i minori stranieri non accompagnati sono titolari dei diritti in materia di protezione dei minori a parità di trattamento con i minori di cittadinanza italiana o dell'Unione europea. Tutte le disposizioni previste dal testo della proposta di legge sono quindi applicate ai minori stranieri non accompagnati, in ragione della loro condizione di maggiore vulnerabilità. Nel contesto attuale, dove i flussi migratori sono una realtà incontrovertibile era evidente a tutti la necessità di avere una legislazione che, mettendo al centro i diritti dei minori previsti dalla Convenzione ONU, cercasse di assicurare una rete di protezione per minori esposti a rischio di sfruttamento, a pericoli per la loro incolumità e a gravi violazioni dei diritti fondamentali. Il Comitato sui diritti dei fanciulli delle Nazioni Unite, in riferimento al Commento generale n. 6 e il IX report sull'attuazione del Gruppo di lavoro per la Convenzione sui diritti dell'infanzia e dell'adolescenza (CRC) hanno indicato all'Italia la necessità di introdurre una legislazione completa per garantire assistenza e protezione ai miniori stranieri non accompagnati, sottolineando che il nodo da sciogliere fosse la non uniformità delle procedure d'accoglienza nel territorio ed evidenziando l'urgenza di organizzare standard di tutela in grado di dare risposte di sistema. Così l'Associazione nazionale Comuni italiani (ANCI), in tutte le sedi istituzionali ha chiesto che i Comuni potessero essere sostenuti con azioni di sistema nell'adeguare i propri interventi ai bisogni di migranti vulnerabili, in special modo se minori soli, al fine di predisporre e valorizzare le forme di accoglienza e integrazione più rispondenti alle necessità proprie di questa particolare categoria di soggetti deboli. L'intesa siglata in Conferenza unificata già nel 2014 ha determinato una svolta ai fini di una riconduzione a una governance di sistema con la presa in carico dei minori stranieri non accompagnati, impegnando il Ministero dell'interno ad ampliare i posti nel Sistema di protezione richiedenti asilo e rifugiati (SPRAR) per garantire accoglienza a tutti i minori (richiedenti asilo e non) e a predisporre procedure finalizzate all'accoglienza degli stessi. Successivamente, il decreto legislativo n. 142 del 2015 e l'istituzione del Fondo nazionale per i minori non accompagnati hanno rappresentato un ulteriore tassello nella costruzione del sistema. Di fatto, nonostante il significativo impegno di molti enti locali (non più e non solo i Comuni metropolitani), l'aumento costante dei minori stranieri non accompagnati ha creato nelle amministrazioni locali problemi non sottovalutabili nell'accoglienza degli stessi, sia in considerazione della carenza di risorse umane e finanziarie, sia dell'impreparazione dei contesti territoriali. Durante l'audizione di martedì 21 febbraio presso la Commissione straordinaria per la tutela e la promozione dei diritti umani (due giorni fa) il ministro Minniti si è augurato l'approvazione in tempi brevi del provvedimento in discussione. Venerdì 17 febbraio scorso è stato pubblicato in Gazzetta Ufficiale il decreto-legge n. 13 del 2017, recante disposizioni urgenti per l'accelerazione dei procedimenti in materia di protezione internazionale, nonché per il contrasto dell'immigrazione illegale. Nell'illustrarne il contenuto, il Ministro ha ribadito che l'accoglienza da parte dei Comuni deve imprescindibilmente essere fondata su un principio di volontarietà; del resto sono ben 2.700 i Comuni che finora hanno aderito. Nell'occasione ha anche informato che, d'intesa con il Ministero dell'economia e della finanza, sono già state avviate le procedure sul piano amministrativo affinché le risorse stanziate con la legge di bilancio possano essere prontamente impiegate. Seppure con differenze sensibili, le amministrazioni locali hanno cercato di fronteggiare il problema dei minori stranieri non accompagnati che richiede, oltre alle adeguate risorse economiche, competenze professionali, procedure e specificità d'accoglienza per tutelare i diritti dei minori e sostenerli con interventi appropriati, con accoglienze residenziali, percorsi di accompagnamento educativo, formativo e di inclusione sociale che richiedono la realizzazione di interventi a rete con tutti gli attori coinvolti. In un sistema ancora non organizzato in modo integrato, in una situazione ancora non completamente strutturata, una percentuale significativa di minori (circa il 28 per cento) risulta irreperibile e quindi maggiormente esposta a rischi di ogni genere: come abbiamo sentito, per i ragazzi è più presente il rischio di essere coinvolti nello spaccio di stupefacenti o nei furti, mentre per le ragazze si evidenzia lo sfruttamento nella prostituzione (sono vittime di tratta), per non parlare di problemi più gravi come il traffico di organi. Ai fini del censimento dei minori stranieri presenti in Italia, il decreto del Presidente del Consiglio dei ministri n. 535 del 1999 dispose che i pubblici ufficiali, gli incaricati di pubblico servizio e gli enti, in particolare quelli che svolgono attività sanitaria o di assistenza, i quali vengano comunque a conoscenza dell'ingresso o della presenza sul territorio dello Stato di un minorenne straniero non accompagnato, sono tenuti a darne immediata notizia alla direzione ministeriale, con mezzi idonei a garantirne la riservatezza. Abbiamo però ben presenti i limiti di queste misure, che vengono oggi superate con le disposizioni contenute nel presente provvedimento a proposito del Sistema informativo e di accoglienza, che è alimentato dalle cosiddette cartelle sociali dei minori non accompagnati, compilate dal personale qualificato che svolge il colloquio con il minore nella fase di prima accoglienza. La cartella include tutti gli elementi utili alla determinazione di una soluzione di lungo periodo per il minore, nel suo superiore interesse. Il mancato ingresso nel sistema di protezione o l'allontanamento dallo stesso per motivi che variano dal desiderio di lavorare e ottenere denaro da inviare alla famiglia di origine, al rifiuto o non accettazione di centri d'accoglienza creano condizioni fortemente critiche, in cui si registra l'instaurarsi di problematiche di disagio ed emarginazione fino alla deriva rappresentata dallo sfruttamento da parte della delinquenza organizzata. È per contrastare il più possibile questi fenomeni che si è giunti da parte della Camera all'approvazione del presente disegno di legge che, non perseguendo l'obiettivo di costituire una legge speciale, pone in essere disposizioni finalizzate ad applicare il sistema di protezione in vigore in Italia a tutti i minori.
2017-02-23	PD	MattesiniDonella	Il fatto è che nella nostra epoca della migrazione c'è una umanità giovane, potremmo dire fanciulla, che mette a dura prova le fondamenta della nostra civiltà. Infatti, rivolgendomi a tutti noi, anche a chi ha banalizzato sui numeri, pensando che i minori arrivano soltanto perché c'è la Marina che accoglie tutti, ricordo che al di là dei dati italiani secondo l'UNICEF nel mondo sono 50 milioni i minori profughi migranti. È un numero enorme sul quale noi dovremmo cominciare a fare i conti. Non è un caso che Papa Francesco nella Giornata mondiale del migrante e del rifugiato ci abbia ricordato come tra i migranti i fanciulli costituiscano il gruppo più vulnerabile; egli ha altresì sottolineato (ancora lui, ma dobbiamo mettercelo in testa anche noi) che non si tratta più di un'emergenza, ma di un fatto epocale, determinato soprattutto dall'inaccettabile livello di diseguaglianza che affligge il mondo e che ha precise responsabilità: la guerra, modelli di sviluppo insostenibili e lo stesso terrorismo. Papa Francesco ha parlato anche di rifugiati climatici e io condivido pienamente questa osservazione che invita la politica, le istituzioni e quindi tutti noi a modificare lo stesso concetto di immigrazione economica, che pure ho sentito utilizzare in modo banale, perché è un concetto che andrà allargato anche per trovare nuove strategie di intervento, per trattenere le persone nei territori in cui sono nati.
2017-02-23	PD	MattesiniDonella	Questo provvedimento è importante perché interviene su tutti gli aspetti della vita dei minori migranti che arrivano da soli in Italia. Interviene su tutti i tasselli fondamentali per una buona accoglienza ed integrazione: dalla procedura per accertare la minore età agli standard per l'accoglienza, dalla promozione dell'affido familiare alla figura del tutore, dalle cure sanitarie all'accesso all'istruzione. Anche qui, ci tengo a precisare che oggi non è che non abbiano assistenza questi minori che arrivano, ma hanno un assistenza sanitaria attivata di volta in volta, a seconda delle situazioni, in parte dal Ministero dell'interno e in parte dal Ministero della salute. Entrano all'interno del sistema unico, automatico, del rapporto con il servizio sanitario e anche qui non ci sono risorse. Ricordo che questo Governo ha incrementato il Fondo nazionale per le politiche sociali di circa due miliardi; quindi, le risorse non sono invariate: abbiamo aumentato il fondo con risorse importanti anche per dare un'assistenza vera, continua e permanente ai minori stranieri. Un punto fondamentale del provvedimento è dato dai tempi e dal percorso, perché la procedura per stabilire la minore età, e quindi l'identificazione, deve avvenire entro trenta giorni, un tempo breve che metterà a dura prova anche l'organizzazione; un tempo importante per impedire esattamente quello che altri colleghi, a partire dal senatore Malan, dicevano. Più breve è la permanenza nel primo centro di accoglienza, meno i minori saranno preda di organizzazioni criminali o altro. Il provvedimento ha visto l'attivazione di una sorta di banca-dati nazionale, importante per governare l'invio dei minori nelle strutture di accoglienza dislocate in tutte le Regioni del territorio, sulla base dei bisogni specifici dei minori stessi, che saranno identificati attraverso l'istituzione di quella che viene chiamata cartella sociale, dove viene tracciata la storia del minore, che aiuterà gli operatori in contatto con lo stesso minore a conoscerlo meglio e a individuare la soluzione di lungo periodo migliore per lui. Più ci prenderemo cura di queste persone, più impareranno ad amare e a rispettare il nostro Paese. Altro elemento assolutamente importante è il diritto all'istruzione e alla salute, su cui non torno, mentre mi soffermo sul diritto all'ascolto e all'assistenza legale nei procedimenti amministrativi e giudiziari che riguardano i minori. In tal senso, ribadisco ancora una volta l'importanza delle risorse che danno la possibilità di accedere all'assistenza legale. È doveroso ricordare che nel solo 2016 sono scomparsi circa 6.000 minori: una parte di essi è sicuramente scomparsa per potersi ricongiungere con familiari residenti in altri Paesi, ma un'altra parte sostanziale ha pagato l'assenza di un sistema ben organizzato, in cui i minori possono perdersi nel nulla, o meglio cadere nelle mani di associazioni criminali, nel lavoro nero e - a quanto sembra - anche nel commercio degli organi per trapianti. Anche in questo caso è fondamentale un sistema che prevede tempi molto brevi nella prima accoglienza. Ricordo, infatti, che ad oggi, purtroppo, per come non è strutturato il sistema, è proprio in questa fase che i minori spariscono, ragion per cui determinare una temporalità così breve, congiuntamente a un percorso che permetta di monitorare, seguire la vita del minore che arriva, sarà elemento di sicurezza e di legalità. Ricordiamo che il superiore interesse del minore viene garantito anche attraverso l'attenzione ai ricongiungimenti familiari. Nel disegno di legge si parla anche di ricongiungimenti familiari, attivati attraverso apposite indagini familiari nonché la comunicazione degli esiti dell'indagine sia al minore che al tutore temporaneo. Allora, come ho già detto, visto che per i minori non vale il Trattato di Dublino, è importante, così come prevede questa legge, un accompagnamento a destinazione, senza costringere i minori, disperati, magari legati all'asse di un tir, ad abbandonare il nostro Paese in cerca dei propri familiari. Altamente importante è il passaggio della competenza per il rimpatrio assistito al tribunale dei minori e non più affidato alla direzione generale dell'immigrazione e delle politiche di integrazione del Ministero del lavoro. Il tribunale, a tre mesi dall'entrata in vigore della legge, dovrà istituire un importante elenco di tutori volontari. Il disegno di legge inoltre promuove lo sviluppo dell'affido familiare come strada prioritaria di accoglienza rispetto alle strutture: anche in questo caso non ci sono risorse aggiuntive, ma l'affido familiare ha oggi nelle politiche sociali risorse importanti sulle quali poter investire. Mi piace sottolineare in modo particolare l'articolo 14 del provvedimento, che reca misure di accompagnamento verso la maggiore età e misure di integrazione di lungo periodo, che stabiliscono che, quando un minore straniero non accompagnato, al compimento della maggiore età, pur avendo intrapreso un percorso di inserimento sociale, necessita di un supporto prolungato volto al buon esito di tale percorso finalizzato all'autonomia, il tribunale dei minori può disporre il proseguimento dell'accoglienza presso una delle strutture di cui all'articolo 13 e l'affidamento ai servizi sociali non oltre, comunque, il compimento del ventunesimo anno di età. Guardate che questo è un punto importante, perché così si aiuta non solo la singola persona nel suo progetto, visto che chi arriva qui non cerca solo un piatto di pasta, una minestra o un posto letto, ma ha un suo progetto di vita. Questo progetto va rispettato e, così facendo, anche attraverso l'articolo 14, si costruisce un senso di appartenenza alla nostra comunità. Si costruisce un ponte, si aiuta e si sostiene un modo di fare accoglienza, che non assiste impotente all'abbandono o alla disaffezione che potrebbe nascere in questi ragazzi nei confronti del nostro Paese o dell'Europa. E noi sappiamo quanto il senso di appartenenza a una comunità che ci accoglie sia un fatto rilevante e sia il principale antidoto al terrorismo e a quegli atteggiamenti contra legem, i cui numeri, in modo non del tutto esatto, ci sono stati riportati prima. Infatti, accogliere non può solo significare garantire un posto dove stare, ma deve significare crescita condivisa e conoscenza, e la rete nel territorio deve dare la concreta possibilità di perseguire un disegno di un progetto di crescita della comunità che accoglie. L'altro punto importante sono i programmi specifici per i minori vittime di tratta e la disciplina speciale dei permessi di soggiorno, nonché le strutture dedicate di prima accoglienza che rappresentano non solo una scelta di civiltà, ma anche un segnale organizzativo forte, che consentirà - insisto - di sottrarre terreno alla criminalità e a organizzazioni senza scrupoli. Concludo, fuor da ogni retorica, dicendo che quelle traversate per mare o per terra parlano di un enorme coraggio e di una grande fatica racchiusa in piccoli corpi: corpi giovani, adolescenti stremate che denunciano magari un'età superiore, perché costrette a questo da caporali che ne fanno prostitute; bambini che hanno visto affogare persone, giovani traumatizzati che non sanno neppure che può esistere una vita senza brutalità (noi abbiamo il compito invece di creare per loro una condizione di vita normale), ma narrano anche di potenzialità, di speranza, voglia di farcela e di riuscire. Allora dipende anche da noi se scegliere o no di restituire a ogni bambino il diritto a essere semplicemente un bambino. Con i muri si erigono altri muri, ma dopo tutti pagheranno e pagheremo il prezzo della tragedia. Accogliere e accompagnare questi ragazzi non porta via il pane alle nostre periferie e sollecitare i conflitti tra poveri produce solo danno e regressione. Dico questo perché quando si mettono in contrasto e in contraddizione i bambini italiani in difficoltà (quei 3 milioni di bambini che sono sotto la soglia di povertà) a questi minori si fa un grave danno anche alla nostra intelligenza. Soprattutto arrechiamo un grave danno nel non riconoscere elementi importantissimi come le scelte fatte da questo Governo: sto pensando al Fondo per il contrasto della povertà educativa minorile e al disegno di legge delega per il contrasto alla povertà che dovremo peraltro incardinare in questi giorni. Vi è poi un articolo importante, l'ultimo della legge, quello sulla cooperazione decentrata, perché ho sottolineato la necessità non solo di accogliere, ma anche di lavorare in questi Paesi. L'articolo 20 recita: «L'Italia promuove la più stretta cooperazione internazionale, in particolare attraverso lo strumento degli accordi bilaterali e il finanziamento di programmi di cooperazione allo sviluppo nei Paesi di origine». Voglio dirlo in modo molto chiaro: questo Governo, con la scorsa legge di stabilità e con quella di quest'anno, ha riattivato (quest'anno per 200 milioni) il fondo per la cooperazione internazionale, un fondo completamente azzerato dal governo Berlusconi. Noi desideriamo chiaramente accogliere e, nel contempo, collaborare con i Paesi da cui i minori provengono, perché nessuno scappa dal proprio Paese perché ci sta bene: scappa per avere una possibilità di vita e tenere insieme queste due attività è particolarmente importante. PRESIDENTE. La invito a concludere, senatrice Mattesini. MATTESINI (PD). Ricordo anche, in ultimo, che sotto il governo Prodi, con Napolitano allora ministro dell'interno e Livia Turco ministro per la solidarietà sociale, fu approvato con l'Albania un accordo bilaterale che bloccò quello che era in quegli anni un vero e proprio esodo. Noi lo abbiamo fatto, lo faremo e spero che la Camera approvi rapidamente questo provvedimento.
2017-02-23	PD	MattesiniDonella	Voglio evidenziare che il provvedimento in esame è importante perché finalmente stiamo riconoscendo i diritti dei minori stranieri non accompagnati che, tra tutti, sono i soggetti più vulnerabili e lo facciamo delineando un sistema nazionale di accoglienza e di protezione. Si tratta di un sistema che armonizza la normativa sulla protezione dei minori e quella sull' immigrazione, dando così origine ad un testo unico e organico, che recepisce pienamente i principi fondamentali della Convenzione ONU sui diritti dell'infanzia e dell'adolescenza. Quando si parla di diritto superiore del bambino, non si cita una frase a caso, ma si tratta di un elemento fondamentale. Stigmatizzo dunque chi in modo sciocco e banale tratta questo come se fosse uno dei tanti elementi e non lo considera invece l'elemento fondamentale, che sancisce la soggettività dei minori e il loro diritto fondamentale.
2017-02-23	PD	PaduaVenera	C'è anche un aspetto psicologico legato alle conseguenze post-traumatiche da stress, che non può essere sottaciuto, in quanto le profonde ferite che recano inevitabilmente questi minori lasciano tracce indelebili se non sono opportunamente curate. Anche il fenomeno del traffico d'organi (tema transnazionale, disumano e che si dovrebbe combattere maggiormente con una cooperazione congiunta tra Stati) si innesta, purtroppo, all'interno di tali percorsi migratori irregolari. È anche per queste ragioni che la legge di cui stiamo discutendo stabilisce particolari forme di tutela di lungo periodo per chi sia stato vittima di tratta, bambini e bambine che sono ancor più deboli tra i deboli. In Italia il primo piano nazionale per l'accoglienza dei minori stranieri non accompagnati risale al 2014, quando si registrò il primo importante picco di arrivi di minorenni soli, passati dalle circa 800 unità del 2013 al ben più consistente numero di 2.000; poi, però, sono state raggiunte cifre fino a poco tempo fa imprevedibili, a causa dell'aumento vertiginoso dei flussi migratori. Questi numeri, d'altra parte, sono destinati ad aumentare se non si interviene in modo incisivo e risolutivo in quei Paesi dove i genitori, madri e padri, sono costretti a vendere tutti i loro beni per poter dare una possibilità di sopravvivenza ai loro figli: sono madri e padri esattamente come noi, che costringono i loro figli a salire su imbarcazioni fatiscenti, non avendo alcuna certezza, ma solo una vaga speranza di un futuro più giusto e migliore di quello offerto nei loro Paesi d'origine. Tale questione ha posto all'attenzione dei Governi e dei Parlamenti nazionali e dell'Unione europea l'esigenza di ripensare, in un breve arco temporale, politiche e misure riguardanti accessi e sicurezza. Nel corso di pochi anni, infatti, sono mutate radicalmente e continuamente le esigenze cui far fronte: il nostro Paese, come noto, è risultato essere tra i più esposti. Per tali ragioni si aggiorna continuamente l'ordinamento in materia di immigrazione e sicurezza. Una legge specifica che riguarda i minori stranieri non accompagnati è al nostro esame oggi, una sulla cittadinanza sarà di prossima discussione e il Consiglio dei ministri ha emanato la scorsa settimana due decreti legge su sicurezza e gestione dell'immigrazione. Le continue emergenze e nuove esigenze che il nostro Paese si trova a fronteggiare non permettono di affrontare fenomeni complessi e sempre mutevoli con strumenti pensati per altre necessità. La legge sui minori stranieri si inserisce in questo contesto: se all'inizio dell'attuale legislatura il tema aveva una certa rilevanza, ora sono i numeri che obbligano a prestare un'attenzione maggiore e specifica. Come è stato detto, secondo il Ministero del lavoro (con dati aggiornati a fine 2016), i minori presenti e censiti in Italia erano più di 14.000, ma di questi (e questa è la cifra che deve farci tremare, occuparci e preoccuparci per queste persone) quasi 6.500 non sono reperibili. Il rafforzamento di diritti quali quello all'istruzione, con misure a sostegno dell'assolvimento degli obblighi scolastici, o come quelli all'assistenza sanitaria, psicologica e legale non possono, quindi, attendere ulteriormente. E mi piace ricordare che proprio ieri è iniziata la seconda Conferenza organizzata dall'Organizzazione mondiale della sanità e dalla Organizzazione internazionale migranti, che dedica alla salute dei migranti particolare attenzione. Gli Stati partecipanti si sono impegnati a portare avanti un programma congiunto per migliorare le condizioni di salute di tutti i migranti e questa non è solo una questione umanitaria - che già non sarebbe poco e sarebbe nostro dovere accogliere tale impegno - ma è anche un problema sanitario universale. Oltre la bontà delle politiche dell'accoglienza promosse da Comuni, enti locali e territori che si sono dimostrati e si dimostrano accoglienti, e per i quali il supporto dello Stato non può diminuire, c'è la necessità di adottare strumenti e misure più consone ai problemi attuali. Anzitutto, quindi, la legge si pone l'obiettivo di centrare l'attenzione sui minori stranieri non accompagnati per la loro condizione di maggiore vulnerabilità. Il divieto assoluto di respingimento risponde alla logica che il nostro Stato, per qualsiasi ragione possa presumersi, non può mai girarsi dall'altra parte se un minore, già in stato di oggettiva difficoltà perché da solo e in un luogo sconosciuto, chiede aiuto. Dunque il provvedimento prevede la riforma della prima accoglienza dei minori non accompagnati, che viene svolta in luoghi appositi e con modalità specifiche per l'identificazione e per l'accertamento dell'età. È necessario che il riconoscimento avvenga in modo omogeneo su tutto il territorio nazionale e con strumenti convenienti, tra cui sono fondamentali la presenza di un mediatore culturale e di professionisti multidisciplinari, e che le informazioni siano rese in una lingua comprensibile. Questa nuova norma si basa soprattutto su due punti principali. In primis - e lo ribadisco, perché anche in questo l'Italia è diversa da Nord a Sud - non creare differenze nel trattamento dei minori presenti nel nostro territorio e, soprattutto, fare quanto più possibile affinché l'interesse superiore del minore, sancito a caratteri cubitali nella Convenzione sui diritti del fanciullo e ripreso dalla legge, trovi modalità concrete di attuazione anche nel caso di stranieri non accompagnati. In quest'ambito, quindi, si innesta tutta la serie di nuove procedure e adempimenti previsti per questi minori, guardando proprio nella direzione di dare forma alla nozione di superiore interesse. Anche l'idea di non abbandonare un minore al proprio destino, seguendolo in tutte le fasi delle procedure, si propone il fine di non lasciare da soli i minori, in balia di eventi potenzialmente irrimediabili per il loro futuro. Sarà un compito tutt'altro che semplice, ma bisogna pur adeguarsi a numeri -come quelli sui minori scomparsi - aumentati vertiginosamente da un momento all'altro, cercando soluzioni possibili e plausibili. In materia procedurale il provvedimento prevede, dunque, una riduzione della metà, da 60 a 30 giorni, del tempo massimo in cui i minori stranieri non accompagnati devono rimanere nelle strutture di prima accoglienza. E questa è una differenza fondamentale, perché fino a qualche tempo fa, spesso, questi minori vi restavano per molti più giorni e non sempre in ambienti assolutamente separati dagli adulti. In tale ambito si svolge l'identificazione del minore, per cui si introduce il termine massimo di 10 giorni, e l'eventuale accertamento dell'età. In tali strutture, inoltre, i minori ricevono, con modalità adatte alla loro età, ogni informazione sui diritti che sono loro riconosciuti e sulle modalità di esercizio di tali diritti, compreso quello di chiedere la protezione internazionale. Ecco, quindi, che la persona è messa al centro, e questo fa una bella differenza. Il procedimento per l'identificazione del minore e per l'accertamento dell'età viene poi disciplinato nel dettaglio dall'articolo 5 che introduce un nuovo articolo, il 19 -bis, al decreto legislativo n. 142 del 2015. La legge, sempre nell'interesse del minore - il principio faro del provvedimento - prevede anche la nascita di un albo volontario di tutori che, in ogni caso, non potranno mai essere, anche solo potenzialmente, in conflitto d'interesse con l'interesse del minore. Ricordo, in quest'ottica, anche l'importanza di un provvedimento, attualmente in discussione in Commissione giustizia al Senato, che stabilisce la procedibilità d'ufficio per il reato di pedofilia se si tratta di minori di età compresa tra i 10 e i 14 anni. La ratio di tale proposta, oltre che per i minori italiani potenzialmente coinvolti, inciderebbe moltissimo sulla possibilità di perseguire penalmente chi si macchia di tale orribile crimine, approfittando dello stato di debolezza, solitudine e bisogno di minori stranieri non accompagnati, perché non serve più la denuncia di parte, come oggi, purtroppo è. Siamo ancora fermi a questo punto; io stessa ho presentato un disegno di legge in tal senso, ma già dalla Camera ne era partito un altro: speriamo quindi che si arrivi presto alla risoluzione di questo dramma ulteriore. Infine, merita un'attenzione particolare il fatto che mentre attualmente la pratica dell'affidamento in famiglia di minori stranieri non è quasi mai percorsa, si prevede ora che gli enti locali promuovano la sensibilizzazione e la formazione di affidatari per favorire l'affidamento familiare, in via prioritaria. Questa è una delle novità più importanti, perché investe potenzialmente tutte le nostre comunità, aiutando a realizzare un'inclusione vera. L'evoluzione della nostra società civile e del nostro sistema d'accoglienza passa, quindi, anche dalle modalità con cui sarà declinata una norma del genere, che sul piano programmatico risulta strategica nella definizione di un orizzonte che guarda, in primis, ad una convivenza pacifica, alla tutela della dignità umana e al rispetto dei diritti di bambine e bambini presenti sul nostro territorio. Ieri il Ministro dell'interno ha ricordato come sarebbe importante approvare la legge per la protezione dei minori non accompagnati, che diventerebbe un punto di riferimento in tema di immigrazione e come, tra l'altro, si sia già provveduto allo stanziamento di risorse. Ritengo che sarebbe altrettanto importante che l'Unione europea condividesse questa visione dell'accoglienza, assumendo finalmente un ruolo di rispetto nei confronti di persone più sfortunate di noi e di Paesi, come il nostro, che si adoperano per fare il meglio che possono. L'Europa che si scandalizza per le nuove politiche americane escludenti e per i muri che contrassegnano la nuova amministrazione USA, che sembra aver dimenticato lo spirito accogliente dei Padri fondatori: ebbene, quest'Europa non si scandalizza di fronte al suo stesso poco interesse per il rispetto dei diritti fondamentali sanciti nella Convenzione di New York sui diritti del fanciullo. Ben altro è ciò che ogni giorno il nostro Paese fa - lo possiamo dire con orgoglio - operando attraverso uomini e donne, rappresentanti delle Forze dell'ordine, associazioni, volontari, che desidero ringraziare per la loro generosità, per la loro presenza quotidiana, silenziosa e operosa, per essere, insomma, dei veri costruttori di pace.
2017-02-28	FI	DAliAntonio	D'ALI' (FI-PdL XVII). Signor Presidente, come ho già detto in dichiarazione di voto sull'emendamento soppressivo dell'articolo 5, è assai singolare dover constatare che non vi è alcuna osservazione della Commissione bilancio sul meccanismo di intervento ai fini dell'accertamento dell'età del minore attraverso tutta una serie di prestazioni e invece si censura, dal punto di vista contabile, il fatto che l'organizzazione, ente o associazione con comprovata e specifica esperienza nella tutela dei minori, possa essere sostituita da un interprete. Guarda caso, poi, questa associazione, nello stesso testo, la vediamo obbligata a garantire anche la presenza di un mediatore culturale. Quindi, o questa associazione è effettivamente esperta nella cura e nel contatto con il minore, oppure è una di quelle associazioni di cui purtroppo le cronache di questi ultimi tempi hanno riempito i giornali e le televisioni, indicando come queste molto spesso lucrino indebitamente sulla vicenda dell'immigrazione. Che ci sia un interprete al posto di un'associazione non credo che possa costituire un aumento dei costi. Ripeto: dovrebbe esserci anche una specifica di questi costi, che sicuramente il Governo non ha esibito in sede di esame in Commissione bilancio. Questo apre a un'altra considerazione dal punto di vista politico: qual è il motivo dell'irrigidimento del Governo su un testo di iniziativa parlamentare? Abbiamo assistito, nel quasi 90 per cento dei casi, a irrigidimenti del Governo su testi di sua iniziativa, per cui sono stati blindati testi, sono state apposte fiducie, è stato negato il dibattito e sono stati dati pareri negativi a fascio d'erba. Adesso, è da un po' di tempo, perché è capitato anche recentemente con un altro provvedimento di iniziativa parlamentare, che il Governo, forse nell'incapacità di elaborarne uno suo, si impossessa di un testo di iniziativa parlamentare e lo blinda senza consentire al Parlamento di emendarlo, discuterne e modificarlo secondo il comune senso della logica e del buonsenso, come abbiamo più volte illustrato. Questo non è accettabile ed io mi rivolgo anche ai colleghi della maggioranza che, a mio giudizio, sono le prime vittime di queste blindature piuttosto che non quelli dell'opposizione che, si sa, hanno poca possibilità di influenzare i giudizi dell'Assemblea per evidenti motivi numerici. La maggioranza continua ad essere vincolata a pareri, indotti certamente dal Governo e non nella convinzione del relatore, assolutamente di contrarietà su tutto, giustificati solo dall'immodificabilità del testo. Evidentemente, un testo che ha concordato con qualcuno e che deve rapidamente arrivare a definizione perché esistono forse delle motivazioni di carattere operativo, non nel senso buono, ma nel senso di opportunità o di opportunismi per qualcuno ad utilizzarlo. Questo è un caso assolutamente specifico: noi continuiamo a privilegiare l'inserimento nella spesa sull'immigrazione di organizzazioni non meglio identificate. Non esiste neanche un albo prescritto per questo tipo di organizzazioni che devono avere una competenza specifica nel trattamento dei minori; non esiste neanche la previsione che si rediga un albo di tecnici specializzati e si rifiuta il fatto che questi interventi, sicuramente a minor costo, questo sì, utilizzando le risorse disponibili, possano essere affrontati dalle ASL territorialmente competenti. Questa è veramente una contraddizione che non può che avere una motivazione sottostante, sulla quale forse è preferibile non indagare.
2017-02-28	FI	DAliAntonio	D'ALI' (FI-PdL XVII). Signor Presidente, intervengo con riferimento a due profili: il primo di carattere sostanziale e il secondo di carattere sostanziale ed economico. Il carattere sostanziale dell'emendamento 5.100 è che, alla conclusione di tutta la complessa procedura prevista per l'identificazione del minore, lasciamo un tassello vuoto. Una volta che, anche dopo laboriosa ricerca, abbiamo stabilito che il soggetto ha un'età non superiore alla maggiore, non prevediamo poi cosa fare. Finora abbiamo ascoltato, anche da parte di miei colleghi, una serie di dubbi sull'affidabilità del soggetto dal punto di vista non solo delle dichiarazioni che rilascia, ma anche della sua pericolosità sociale. Vorrei ora svolgere un argomento a contrariis. Il minore, soprattutto se di sesso femminile, va tutelato in maniera consona alla sua minore età. Il minore va tutelato in maniera consona alla sua minore età, soprattutto se di sesso femminile, quindi va stabilito - e questa legge non lo stabilisce - come proteggerlo da una promiscuità che potrebbe essergli dannosa. Ci saranno dei centri di accoglienza ad hoc ? Ci saranno delle sezioni per tutelare i minori nei centri di accoglienza dalla promiscuità con soggetti irregolarmente arrivati sul nostro territorio che potrebbero nuocergli, considerata la differenza di età? Nulla è chiarito, quindi, a causa di questa carenza molto grave, ritengo questo articolato e in particolare le previsioni contenute nell'articolo 5 assolutamente deficitario di una parte importante dell'oggetto della loro disciplina. Il secondo punto è relativo alla copertura finanziaria. Non si può dire sbrigativamente (e mi spiace che la 5ᵃ Commissione lo abbia fatto con due parole) che tutta la complessa procedura prevista dall'articolo 5 può essere svolta coprendola con la solita formuletta della quale, nel corso di questa legislatura, si è abusato in maniera veramente inverosimile, che recita: «All'attuazione delle disposizioni contenute nel presente articolo si provvede nei limiti delle risorse umane, finanziarie e strumentali disponibili a legislazione vigente e comunque senza nuovi o maggiori oneri per la finanza pubblica». Mi rivolgo al Presidente della 5ᵃ Commissione: abbiamo censurato emendamenti di gran lunga meno onerosi, anche se con questa formuletta magica apposta, considerandoli invece necessari di copertura, qui, con la stessa formuletta, stiamo giustificando l'eventuale incremento di spesa considerandolo ricomprensibile nelle risorse già disponibili. È vero che stiamo spendendo cifre enormi, incontrollabili e incontrollate - forse volutamente incontrollate - per questa vicenda dell'immigrazione, ma è anche vero che, dal punto di vista della legislazione, bisognerebbe avere un po' di coerenza e dire chiaramente che queste procedure che prevedono tre, quattro o cinque verifiche per ogni soggetto non possono essere portate avanti nei limiti delle risorse disponibili o senza dover ricorrere ad ulteriori stanziamenti. L'ipocrisia di tutto questo provvedimento si rileva maggiormente proprio da questi particolari, la superficialità con cui questo argomento è stato trattato nell'esame parlamentare si rivela anche in questo particolare. Poi, magari, la 5ᵃ Commissione dà parere contrario su un emendamento che dice semplicemente che la prima accoglienza può essere svolta da organizzazioni o enti con comprovata e specifica esperienza o con l'assistenza di un interprete: quindi l'interprete può costare cifre esorbitanti, tanto da non essere ricompreso tra le risorse già disponibili, mentre le organizzazioni - che sappiamo quanto costano e a chi fanno capo, a chi viene facile affidare ulteriori compiti e sempre nuove incombenze remunerate - possono assolvere compiti che, dal punto di vista contabile, possono essere assolti con le risorse già disponibili. Noi non possiamo che censurare, come più volte detto dai colleghi, il contenuto sostanziale di questo articolo, che è assolutamente carente, anche per la fase successiva l'esame svolto sull'accertamento dell'età del soggetto, come mi sono permesso di spiegare, non tutelandolo proprio laddove viene accertato che sia un minore che quindi non può essere immesso nel trattamento riservato a tutti coloro che sono oggetto di mantenimento nell'ambito della vicenda dell'immigrazione non autorizzata. È altresì assolutamente chiaro che questo argomento è stato trattato, dal punto di vista della copertura finanziaria, con una superficialità inaccettabile. Questo è un provvedimento che porterà ulteriori oneri rispetto ai costi dell'immigrazione, oneri che non sono stati quantificati né con relazione tecnica (immagino non ci sia stata una relazione tecnica alla base di questo frettoloso parere di nulla osta), né dai proponenti con una loro proposta significativamente congrua per quanto riguarda i costi certi che dovranno essere affrontati. Per questo motivo e per tutti gli altri illustrati molto saggiamente ed egregiamente dai colleghi del nostro Gruppo, voteremo a favore dell'emendamento 5.100 che prevede la soppressione dell'articolo.
2017-03-01	LN	CandianiStefano	Signor Presidente, il mio intervento è volto anzitutto a chiedere la sottoscrizione dell'emendamento; tuttavia, essendo stata richiesta dal presentatore la trasformazione in ordine del giorno, intervengo a questo punto in dichiarazione di voto qualora dovesse essere mantenuto. Non abbiamo però capito se questa proposta viene accolta dal Governo come ordine del giorno. PRESIDENTE. Sembra proprio di no, senatore Candiani. CANDIANI (LN-Aut). Intervengo in dichiarazione di voto sull'ordine del giorno G5.117. Mi rivolgo al Sottosegretario e ovviamente all'Assemblea dicendo che bisogna leggere il testo del disegno di legge e rendersi conto con quanta approssimazione si presenta. Il comma 4 dell'articolo 5 recita come segue: «Qualora permangano dubbi fondati in merito all'età dichiarata da un minore straniero non accompagnato, la procura della Repubblica presso il tribunale per i minorenni può disporre esami socio-sanitari volti all'accertamento della stessa». Questo è il testo del disegno di legge. L'emendamento, che il senatore Volpi ha chiesto magnanimamente di trasformare in ordine del giorno, prevede semplicemente la sostituzione del comma che ho appena letto con il seguente: «Qualora permangano fondati dubbi in merito alla minore età dello straniero non accompagnato, con il consenso del presunto minore verrà disposta una idonea visita socio-sanitaria e tutte le indagini mediche strumentali, non invasive, volte ad appurare la minore età. Il rifiuto dello straniero non accompagnato a sottoporsi alle indagini di cui al precedente comma fa venire meno la presunzione della minore età di cui al successivo comma 8 del presente articolo». Appare evidente anche a chi non vuole guardare la realtà che, se non si mette una condizione per cui colui che chiede di aver accesso al diritto ad essere ospitato nel nostro Paese in quanto minore, dichiarando di essere tale, nel momento in cui, non essendo minore, dichiara il falso, ovvero gli accertamenti producono un effetto non corrispondente a quanto dichiarato, non può accedere ai benefici previsti dalla legge, sono già inserite tutte le scappatoie affinché quel "minore", che tale non è, possa utilizzare la superficialità del dispositivo di legge per rimanere nel nostro territorio, addirittura essendo mantenuto dalla collettività, in quanto minore, pur non essendolo. Proseguendo nella lettura dell'articolo, al comma 6 è indicato quanto segue: «L'accertamento socio-sanitario dell'età deve essere svolto in un ambiente idoneo con un approccio multidisciplinare da professionisti adeguatamente formati e, ove necessario, in presenza di un mediatore culturale, utilizzando modalità meno invasive possibili» - voglio credere che non si usi la sega circolare per vedere la dimensione delle ossa, ma fino a questo c'eravamo arrivati - «e rispettose dell'età presunta, del sesso e dell'integrità fisica e psichica della persona». Questo prevede il disegno di legge, che prosegue disponendo che: «Non devono essere eseguiti esami socio‑sanitari che possano compromettere lo stato psico-fisico della persona». Vi rendete di cosa è scritto nel testo? L'unico esame che può essere realmente efficace per determinare l'età di una persona che si dichiara minorenne è la radiografia del polso. Alla luce di questa norma, chi mi dà la certezza che nessuno di coloro ai quali sarà richiesta la radiografia del polso potrà eccepire che questi siano trattamento sanitari che possono compromettere il proprio stato psicofisico? Si può infatti eccepire che si ha paura delle radiazioni e quindi non sottoporsi alla radiografia, sollevando questa obiezione e chiedendo di non essere sottoposto a questo esame. Signor Sottosegretario, che cosa accade in questa circostanza? C'è l'impossibilità scientifica di verificare l'età presunta di chi si dichiara minorenne. Se nel testo non si prevede una norma di chiusura, che stabilisca che chi si rifiuta di sottoporsi all'esame non ha diritto ad accedere ai benefici della tutela, ovvero ad essere riconosciuto come minorenne, ebbene, ancora una volta state creando - altro che una groviera con i buchi - una legge che apre portoni interi all'accesso indiscriminato nel nostro Paese. Andando avanti nel testo, al comma 8 è addirittura indicato che, qualora dopo l'accertamento socio-sanitario permangano dubbi sulla minore età, essa si presume ad ogni effetto di legge. Fantastico! In questa norma avete previsto che se non si è disponibili all'accertamento, perché si ritiene che ciò potrebbe entrare in contrasto con la propria condizione psicofisica, non ci si sottopone alle radiografie e che altri accertamenti scientifici non possono essere fatti, perché ovviamente non debbono essere invasivi: ebbene, avete già previsto le modalità che utilizzerà l'avvocato Guariso di turno, l'Associazione studi giuridici sull'immigrazione di turno o l'Associazione avvocati per niente di turno. Ovviamente, a buon diritto, facendosi pagare anche la parcella dallo Stato, perché il minore che richiede la protezione non è abbiente, arriverà ad esercitare questa carenza di legge a favore di un clandestino a tutti gli effetti, che per di più si dichiara minorenne non essendolo. Fantastico! State facendo un disastro! Accogliere un ordine del giorno su questo aspetto significherebbe almeno dire che abbiamo chiara la necessità di intervenire con dei decreti o con un provvedimento paralegislativo, non dico legislativo visto che non volete accettare emendamenti. Considerate questo aspetto, perché non considerarlo è veramente sconcertante di fronte allo scenario di incapacità a governare la situazione che purtroppo, nel nostro Paese, in tema di immigrazione clandestina è più che evidente.
2017-03-08	FI	RomaniPaolo	Signor Presidente, colleghi, il presidente Gentiloni Silveri, questa mattina, nella sua relazione iniziale ha parlato del prossimo Consiglio europeo come di un Consiglio europeo di transizione, ma non ha omesso le difficoltà che sta attraversando l'Europa in questo periodo. Ha indicato anche tre possibili strade che ci attendono: un ruolo internazionale dell'Europa con una maggiore integrazione delle politiche estere; una politica economica di maggiore crescita e sviluppo e un po' meno di austerità; il tema della libera circolazione delle persone, che ovviamente è connesso al problema dell'immigrazione e dell'integrazione.
2017-03-08	LN	CentinaioGianMarco	Questo Governo - così ci avevate detto - è nato per fare le riforme, come la riforma della legge elettorale. Dopo il referendum del 4 dicembre avete preso in giro gli italiani, che avevano detto che ve ne dovevate andare, sostenendo che era necessario un Governo per fare la riforma elettorale. Premesso che la riforma elettorale la fanno Camera e Senato, quindi anche qui c'è un po' di ignoranza politica (ma va bene così), la verità è che la riforma elettorale è l'ultimo dei vostri pensieri, perché c'è il congresso del PD. E poi c'è Alfano che deve fare il suo nuovo partito; di conseguenza bisogna aspettare che abbia fatto il suo nuovo partito (perché con l'NCD secondo me gli italiani lo ammazzano), oppure c'è il congresso del PD. Ma va bene così, signor Presidente: queste possono essere delle giustificazioni. Non parlo molto dell'immigrazione perché è appena arrivata una nota che dice che le debolezze del sistema italiano di rimpatri volontari ed espulsioni forzate rischiano di «incoraggiare l'afflusso di un sempre maggior numero di migranti economici irregolari». Questo non lo dice Matteo Salvini, ma Bocek, ossia il rappresentante speciale del Segretario generale del Consiglio d'Europa per i migranti e i rifugiati. Neanche l'Europa si fida di voi.
2017-03-08	LN	CentinaioGianMarco	Signor Presidente, ciò che volevamo dire lo abbiamo espresso nel corso della discussione. La posizione del Gruppo della Lega è molto chiara su ciò che bisognava andare a dire: bisognava portare le istanze degli italiani in sede europea. Nella nostra risoluzione c'erano alcune proposte, signor Presidente; vedere stravolgere, per l'ennesima volta, una proposta costruttiva che cercava di andare nella direzione indicataci dalla maggioranza ci porta a dire «fate ciò che volete». Non siamo dell'idea che si debba andare in Europa a dire - come ho sentito da alcuni colleghi - che in Italia va tutto bene, che è tutto perfetto, che non ci sono problemi e magari dipingere ai colleghi europei l'Italia come il Paese del bengodi. Lo faceva il premier Renzi e i risultati sono sotto gli occhi di tutti. Per quanto riguarda l'immigrazione, anche in questo caso sono mesi, se non anni, che stiamo dando ricette. La risposta è sempre stata: voi della Lega siete dei razzisti. L'Europa dice le stesse cose che ha detto e sta dicendo la Lega, come vi ho raccontato prima: allora, per la proprietà transitiva, se la Lega è razzista e dice le stesse cose dell'Europa, anche la vostra Europa è razzista. Quello che avete raccontato a noi e che ci raccontate nei talk show andate quindi a ribadirlo ai signori della Commissione europea.
2017-03-08	LN	CentinaioGianMarco	Troppo facile quindi sull'immigrazione "sparare sulla Croce Rossa" e sul suo Ministro degli esteri che, quando era Ministro dell'interno ne ha fatte più di Bertoldo, e che adesso, da Ministro degli esteri, non sta facendo nulla.
2017-03-08	PD	CociancichRoberto	Signor Presidente, vorrei ringraziare il Presidente del Consiglio e i membri del Governo. Credo che l'intervento del presidente Gentiloni Silveri sia stato ampiamente apprezzabile e condivisibile per ciò che ha espresso. Siamo alla vigilia delle celebrazioni per il sessantesimo anniversario dei Trattati di Roma. Tutti abbiamo riconosciuto come questo sia un momento di crisi e, come ogni momento di crisi, può rappresentare anche un'opportunità. Condivido gli interventi di coloro che hanno richiamato l'importanza di ritrovare oggi l'orgoglio di essere europei. L'Unione europea - lo ricordo - ha vinto pochi anni fa il premio Nobel per la pace. Jeremy Rifkin l'additava come un esempio politico da imitare anche per altre realtà politiche, come gli Stati Uniti. Penso che non si debba ricordare l'Europa solo come un fattore di pace. Certo, è stato anche questo e lo testimoniano tutte le realtà di conflitto e di guerra che sono intorno all'Unione europea: Ucraina, Yemen, Iraq, Siria, Libia. Ovunque gettiamo lo sguardo troviamo realtà di conflitto, di guerra, di sofferenza. Ma l'Unione europea è qualcosa di più: è stata l'idea, il sogno di una società aperta, tollerante, plurale, laica, multiculturale, multireligiosa. Vorrei leggere brevemente gli articoli 2 e 3 del Trattato sull'Unione europea: «L'Unione si fonda sui valori del rispetto della dignità umana, della libertà, della democrazia, dell'uguaglianza, dello Stato di diritto e del rispetto dei diritti umani, compresi i diritti delle persone appartenenti a minoranze. Questi valori sono comuni agli Stati membri in una società caratterizzata dal pluralismo, dalla non discriminazione, dalla tolleranza, dalla giustizia, dalla solidarietà e dalla parità tra donne e uomini». «L'Unione si prefigge di promuovere la pace, i suoi valori e il benessere dei suoi popoli. L'Unione offre ai suoi cittadini uno spazio di libertà, sicurezza e giustizia senza frontiere interne, in cui sia assicurata la libera circolazione delle persone insieme a misure appropriate per quanto concerne i controlli alle frontiere esterne, l'asilo, l'immigrazione, la prevenzione della criminalità e la lotta contro quest'ultima». Questi sono i valori che, tramite l'Unione, noi cittadini europei cerchiamo di conseguire; di questi non dobbiamo vergognarci, ma dobbiamo richiamarci a essi in questo momento di difficoltà e di crisi. Se torneremo a questi valori, l'Unione europea riprenderà slancio; se l'Unione rimarrà, invece, rinchiusa in una visione minimalistica, asettica, burocratica, non avremo un grande futuro. È vero che oggi i cittadini mostrano stanchezza nei confronti di una Unione europea di questo tipo perché è una Unione in cui non si possono riconoscere. È paradossale, Presidente, che siano proprio le forze di centrodestra che per diverse legislature hanno sostenuto le commissioni che hanno portato avanti quelle politiche - ricordo la legislatura vigente durante la Commissione Barroso e anche durante la Commissione Juncker - oggi siano le più accese nella critica all'Unione europea. Sono loro che hanno condotto in questa direzione l'Unione europea e oggi se ne lamentano. Mi pare un po' paradossale. È anche vero, però, che oggi questi valori sono messi in discussione da chi costruisce muri, da chi stende il filo spinato. Personalmente non posso che condividere lo sgomento espresso dal presidente Napolitano per le parole che abbiamo sentito ieri sera, per le immagini che abbiamo visto e per quello che oggi può sembrare facilmente dicibile e che una volta ci saremmo persino vergognati di pensare, non soltanto di dire a voce alta. Ci sono anche fra di noi alcuni epigoni di questi politici che in alcuni Paesi stranieri promuovono valori che, secondo me, sono contrari all'Unione europea e che anche oggi hanno espresso critiche fondate spesso su una visione piuttosto moralistica. Mi riferisco, ad esempio, alle espressioni usate dal senatore Centinaio che ha stigmatizzato - con il garbo e l'eleganza che contraddistingue sempre i suoi interventi - il fatto che vi siano alcuni esponenti politici che rubano lo stipendio. Mi domando a chi si riferisse in questo momento, perché abbiamo presenti alcuni esponenti anche del suo partito che sono noti per essere scarsi frequentatori delle aule del Parlamento. Mi domando se essere assenteisti permanenti al Parlamento europeo li faccia rientrare nella critica espressa dal senatore Centinaio. Ricordo, inoltre, gli esponenti di altre forze politiche che normalmente invocano l'onestà e la sobrietà e dopo si scopre che hanno favorito, con i contributi europei, i propri parenti, i fidanzati e le badanti, cosa che certamente non contribuisce alla credibilità né delle istituzioni, né del Parlamento europeo e fa ben capire che c'è una doppia moralità, una certa ipocrisia che sta dietro questo tipo di critiche. Signor Presidente, arrivo velocemente alla conclusione perché il vero tema politico, oggi, sono le proposte di riforma che vengono presentate a livello europeo per rilanciare l'azione dell'Unione. Mi sembra che siano sostanzialmente due. La cancelliera Angela Merkel ha proposto al Consiglio informale di Malta un'Europa a due velocità o a più velocità. In realtà, l'Unione europea già oggi si muove con diverse velocità. Poi ci sono le proposte del presidente Juncker contenute nel Libro bianco che illustra cinque scenari. A mio parere quelli verosimili sono soltanto lo scenario n. 3, cioè quello che consente a chi vuole avanzare, a chi vuole fare di più, di fare di più, e lo scenario n. 4 che permette di fare di meno ma in modo più efficiente. Di certo non possiamo restare oggi così come ci troviamo perché questa situazione comporta un distacco sempre maggiore da parte dei cittadini. Dobbiamo quindi andare avanti verso una svolta. In ogni caso, credo che saranno da riprendere quelle priorità strategiche contenute nel programma della Commissione presentato a settembre che consistono nel raddoppiare la durata e la capacità finanziaria del Fondo europeo per gli investimenti strategici, cioè il FEIS, che secondo il piano di Juncker sarebbe capace di generare 500 miliardi, e replicare l'esperienza del FEIS nella cooperazione internazionale tramite un piano europeo per gli investimenti esterni. Questo sarebbe molto importante perché sarebbe la vera risposta alle sfide dell'immigrazione: investire nei Paesi africani, consentire loro di generare un reddito che consenta livelli di vita che prevengano il fenomeno migratorio, almeno nei numeri così elevati che abbiamo oggi, e di rafforzare il pacchetto dell'economia circolare e le proposte di regolamento e di revisione intermedia del quadro finanziario pluriennale. Tutte proposte volte anche a dare maggiore flessibilità alle nostre istituzioni europee. Con queste indicazioni dichiaro il voto favorevole del Gruppo PD sulla risoluzione presentata dai senatore Zanda, Bianconi, Zeller e Guerra.
2017-03-08	PD	GuerrieriPaleottiPaolo	Se si intende per sovranità il potere di intervenire, da parte di un Paese, efficacemente per risolvere i problemi, per offrire soluzioni, chi può credere che, di fronte a problemi quali l'immigrazione, il terrorismo internazionale, i cambiamenti climatici, il confronto nell'economia globale tra grandi poli, quali Stati Uniti e Cina, si possano recuperare poteri efficaci a livello del singolo Paese, riacquistare capacità di controllo su scala nazionale dei nuovi fenomeni globali? È un'affermazione - questa dei nuovi sovranisti - del tutto infondata, una pura propaganda; un'illusione che, se perseguita, costerebbe molto cara. In realtà, è vero il contrario: è l'Europa l'unica dimensione in grado di assicurare vera ed efficace capacità di intervento, capacità di gestione di tali fenomeni.
2017-03-08	PD	GuerrieriPaleottiPaolo	Si potrebbe dire che i veri sovranisti, chi vuole riacquistare la capacità di controllo e di gestione, sono oggi coloro che sono a favore e si battono per un rilancio dell'Europa, per un rilancio della sua integrazione; certo, un'Europa che decida di andare avanti, di rilanciare il suo processo di integrazione. E una via percorribile - come lei oggi ha detto - per avanzare effettivamente è un'Europa cosiddetta differenziata, a più velocità, che introduca tra i Paesi maggiormente integrati forme più avanzate di soggettività politica e di accountability democratica. Tra l'altro, è una situazione - come sappiamo - che esiste già. Ma un'Europa differenziata per fare cosa? Questa è la domanda fondamentale. Qui va ribadito: per dare risposte concrete ed efficaci ai bisogni reali dei cittadini europei, che si possono riassumere proprio nei tre principali problemi che lei ha ricordato: la sfida dell'immigrazione, una maggiore assunzione di responsabilità in materia di difesa e politica estera, un rilancio della crescita inclusiva, attraverso un miglioramento della governance dell'eurozona. Certo, ci sono anche altri problemi accanto a questi, ma credo che quelli che ho appena citato possano essere considerati fondamentali, perché sono sfide esistenziali per la sopravvivenza e il rilancio della costruzione europea. In materia di sicurezza e difesa è difficile ricordare un periodo recente in cui un salto di qualità nella cooperazione europea sia stato così necessario come lo è oggi. Di qui il rilancio che si propone del progetto di difesa comune europea, del piano di azione per la difesa europea, perché i Paesi membri possano mettere insieme le loro capacità di difesa sotto forma di una cooperazione strutturata permanente, che deve mirare a sviluppare cooperazione e a garantire un utilizzo più efficiente e coerente dei piani di spesa per la difesa. Del resto, tutte le inchieste e i sondaggi ci dicono che l'auspicio di progressi in questo campo è ai primi posti nelle preferenze dei cittadini europei. Sul piano economico c'è poi il tema del rilancio della crescita, di una crescita che sia inclusiva, cioè che offra opportunità al più ampio spettro possibile di cittadini europei. Naturalmente questo chiama in causa il tema della cosiddetta governance dell'area dell'euro. Ora - come sappiamo - l'Eurogruppo è già una cooperazione rafforzata, che comprende 19 Paesi, e dovrà naturalmente essere la colonna portante di qualunque possibile rilancio del processo di integrazione. L'unione monetaria è un risultato fondamentale che l'Europa ha raggiunto, ma è un processo che si è fermato a metà e che quindi così rischia nuove fragilità. Per poterla completare, vanno realizzati tre tasselli fondamentali: in primo luogo, una capacità fiscale, perché si possano effettuare, a livello dell'eurozona, quegli investimenti richiesti per poter rilanciare la crescita ben oltre il Piano Juncker, che resta un primo risultato positivo; in secondo luogo, un ministro europeo delle finanze, che abbia capacità di gestione del budget comune a livello europeo; in terzo luogo, un'unione bancaria - per noi molto importante - che sia completata e un'integrazione finanziaria che sia a essa associata. Anche l'unione bancaria è stata lasciata a metà. Abbiamo fatto una sorveglianza comune, ma dobbiamo ancora completarla con un processo di risoluzione delle crisi efficace e un'assicurazione comune dei depositi. Ma perché non si riesce ad avanzare in questo disegno? Il problema è il seguente. Credo che sia oggi dovuto a una sorta di sfiducia e diffidenza reciproca che divide i Paesi dell'eurozona, che si può sintetizzare in due narrazioni diverse - oggi si usa questa parola - che si scontrano proprio sulla riforma dell'eurozona. C'è una prima narrazione, da parte di molti Paesi del Nord Europa, che sottolinea che l'area dell'euro è oggi più resiliente e la crescita è soddisfacente. Ma una seconda narrazione, in cui ci ritroviamo come Paese, mette l'accento sul fatto che in realtà la crescita è insufficiente, non ha raggiunto ancora e non è in grado di assicurare livelli di benessere che siano, in qualche modo, comparabili a quelli precedenti alla crisi. C'è un aumento della povertà e delle disuguaglianze che noi riteniamo intollerabile. Ecco, signor Presidente, se questo contrasto si trasformasse in un dialogo tra sordi, significherebbe una nuova paralisi dell'iniziativa europea e il rischio di frantumazione della stessa Europa. Non deve essere così. E io credo che sia l'incontro di domani e dopodomani, sia gli incontri che avverranno a Roma per ricordare i sessant'anni siano molto importanti per cominciare a lavorare a questo compromesso, che è possibile ed utile a tutti i Paesi, a entrambi i gruppi di Paesi, e che credo passi attraverso uno scambio tra un'assunzione di maggiore responsabilità nei processi di riforma e di disciplina fiscale da un lato e, dall'altro, un'offerta di maggiore solidarietà e condivisione dei rischi da parte dei Paesi del Nord Europa. Ora, ovviamente noi come Paese siamo interessati. Il futuro della nostra economia è legato al futuro dell'eurozona e dell'Unione europea. Per il nostro ruolo, noi come Paese abbiamo più di ogni altro da perdere da una disintegrazione dell'Europa. Io credo che, ai fini di questo compromesso essenziale, che può rilanciare il processo di integrazione, il nostro ruolo, il ruolo del nostro Paese, possa essere decisivo, proprio come Paese di cerniera tra i due gruppi di Paesi cui ho fatto riferimento. Quindi, il Governo sta portando avanti un duplice impegno: l'elaborazione di proposte molto ragionevoli e costruttive a livello europeo su temi specifici e un'assunzione piena di responsabilità sulla soluzione di problemi che sono specificamente nostri e che solo noi possiamo risolvere. Da questo punto di vista, quindi, per noi l'Europa è non solo importante, ma anche decisiva come contesto di riferimento. Per concludere, signor Presidente, credo che con questo spirito, da un lato, si potrà affrontare il 60° anniversario della firma dei Trattati di Roma e, dall'altro, ribadire, come Gruppo del Partito Democratico, la piena convinzione che il rilancio dell'integrazione europea sia un progetto da perseguire e consolidare anzitutto nell'interesse primario del nostro Paese, ma io direi dell'intera Unione europea.
2017-03-08	PD	SangalliGianCarlo	Non ho sentito termini vuoti dietro le tre linee che sono state tracciate. L'Italia rispetta le regole ma vuole cambiare le politiche dell'Unione europea: rispettare le regole vuol dire darsi un modo per stare assieme sapendo che non si può tornare al piccolo mondo antico delle monete nazionali e degli staterelli, perché quello non è un mondo romantico ma, come ci è stato giustamente ricordato dal presidente Napolitano, è quel mondo che sta ricostruendo le proprie frontiere attraverso il filo spinato, le muraglie antiuomo e i corpi di polizia speciale; il piccolo mondo antico non è un mondo in cui è bello tornare, perché è il mondo degli anni Trenta ed è quello che ha introdotto l'Europa alla guerra mondiale. L'Italia rispetta le regole perché stare con gli altri significa rispettare le regole, ma chiediamo politiche differenti. Nella nostra proposta di risoluzione che sostiene la politica del Governo chiediamo politiche per la crescita, mettiamo in evidenza la necessità di una politica economica europea che privilegi la crescita, l'occupazione, l'innovazione e la competitività del sistema europeo, anche attraverso un'azione economica basata sull'emissione di bond a sostegno di queste scelte. La seconda linea è che noi condividiamo gli impegni in termini di sicurezza e difesa. È poca cosa? Non lo so. Penso che forse la sicurezza e la difesa comuni sia uno dei temi su cui si risveglia la tensione europeista di tutti i Paesi europei; questo perché c'è la minaccia terroristica, perché c'è una grande instabilità mondiale, perché, come diceva il presidente Hollande alla fine del vertice di Versailles, vi sono certezze che vengono messe in discussione come non avremmo creduto potesse accadere. Viene messa in discussione l'idea di Stato di diritto, l'idea di solidarietà, l'idea di apertura e la pace stessa: sono fondamenti che vengono messi inopinatamente in discussione. Non lo si può fare, quindi bisogna ripensare l'Europa. Certo, l'Europa che abbiamo visto sessant' anni fa era ricca di valori, veniva dalla guerra mondiale e aveva di fronte a sé la necessità di ricostruirsi e di non ricreare più le condizioni di conflitto tra i diversi Paesi. Quelle condizioni sono mutate per tanti motivi, ma certamente la crisi del 2008 è stata un detonatore del mutamento delle condizioni economiche dei diversi Stati e ha accresciuto il differenziale interno tra Stati finanziariamente più forti e Paesi che avevano sulle proprie spalle un'eredità consistente di debito pubblico. Sembrano messi in discussione principi fondamentali. Ebbene, noi non possiamo metterli in discussione, allora abbiamo bisogno, per esempio, di una politica comune sulla difesa e forse su questo potremmo ottenere quel livello di efficienza che è necessario nella coalizione internazionale, nonché quelle economie che consentano anche a noi di fare investimenti nel nostro Paese, spostando risorse da un settore verso la creazione di occupazione, verso ambiti a maggiore intensità di lavoro, verso settori che si possono rendere ancora più competitivi. Le politiche comuni sull'immigrazione devono accostare, come si è detto giustamente, la necessità di governare i flussi migratori e non di sbarrarli, sulla base del fatto che siamo in un mondo globalizzato per tanti aspetti, ma anche sulla base di quel sentimento del popolo italiano che vuole il governo di processi di questo tipo, ma non richiede che una per una si ripuliscano le strade dall'umanità e dalla povertà.
2017-03-08	PD	VerducciFrancesco	I due relatori, i senatori Vattuone e Sangalli, e diversi colleghi hanno sottolineato il punto fondamentale della discussione che oggi affrontiamo in Aula: discutiamo di missioni internazionali affrontando per la prima volta la nuova legge quadro. Voglio sottolineare anche io questo aspetto non solo perché si tratta di una nuova legge e di una nuova procedura, ma perché questa nuova procedura, che nel suo articolo 1 richiama (non a caso) l'articolo 11 della Costituzione e il rispetto del diritto internazionale, consente al Parlamento di avere un ruolo più forte nella sua attività di controllo nei confronti del Governo su un settore così importante. Nel passato c'era un'assenza di riferimenti normativi stabili. Abbiamo avuto una varietà di percorsi: missioni autorizzate dalle Commissioni, missioni autorizzate dall'Assemblea, missioni autorizzate a posteriori - dopo cioè che erano partite - e anche missioni, purtroppo, che non sono state oggetto di discussione e di voto da parte del Parlamento. Ma oggi le cose cambiano, e con la legge quadro il Governo interviene - come è già stato ricordato - con due diverse procedure, a seconda che si tratti dell'autorizzazione di nuove missioni o della proroga di missioni esistenti. E il Parlamento si pronuncia - questo è un punto fondamentale - anche sugli aspetti finanziari: il Parlamento può prevedere una vera e propria sessione parlamentare sulle missioni, sulla falsariga di quello che avviene per l'esame di documenti di finanza pubblica, che potrà essere l'occasione di una riflessione di alto livello sulle linee generali della nostra politica estera. Questo avviene, signora Presidente, perché le missioni internazionali sono un pezzo fondamentale e qualificante della nostra politica estera. È con le missioni internazionali che il nostro Paese ha migliorato la sua immagine internazionale, perché ha dato contributi sostanziali a processi di stabilizzazione in tante parti del mondo e anche perché nel corso degli anni si è affermato un modello italiano di peace keeping, a partire dalla missione in Libano nel 1982 e poi con le missioni in Albania, in Somalia, in Mozambico, fino alle prove più recenti. C'è un tratto italiano da rivendicare, che in larga misura deriva anche dalle sollecitazioni del Parlamento, che affianca le capacità prettamente militari a una specifica modalità operativa contraddistinta non solo da imparzialità nei confronti delle parti, ma anche e soprattutto da attenzione e sensibilità alle esigenze della popolazione civile, agli aspetti umanitari, ai diritti in particolare delle donne e dei bambini. E vorrei ricordare questo qui, signora Ministro, non solo perché l'8 marzo è una data simbolica per le donne e le nostre conquiste civili, ma anche perché tutto questo mette il nostro impegno nel solco della risoluzione n. 1325 del 2000 del Consiglio di sicurezza ONU dedicata al tema «Donne, pace e sicurezza», richiamata significativamente nell'articolo 1 della legge n. 145 del 2016. Noi possiamo oggi sottolineare che l'incremento delle dotazioni per gli interventi di cooperazione umanitaria e per il sostegno ai processi di pace e di stabilizzazione è fondamentale: ci sono fondi che arrivano a 295 milioni di euro e che contemplano interventi qualificanti in aree per noi essenziali. Vorrei citare la Tunisia, la Libia, la Siria e Paesi anche maggiormente interessati all'assistenza dei rifugiati nell'area mediterranea come il Libano e la Giordania. Si tratta dunque di Paesi che, a vario titolo, sono coinvolti nelle emergenze in atto nel Mediterraneo - a questo voglio dedicare soprattutto il mio intervento - e possono contribuire, attraverso aiuti mirati, ad assicurare maggiore stabilità a quell'area e, quindi, al nostro Paese. L'aumento di risorse si pone nell'indirizzo più generale di un incremento che degli ultimi anni dei fondi per la cooperazione allo sviluppo; un impegno che proseguirà nel prossimo futuro anche grazie alle disposizioni della nuova legge di settore, nella convinzione che, per scongiurare nuove emergenze e fronteggiare possibili e nuove crisi umanitarie anche nell'area a noi più vicina, è indispensabile avvalersi di tutti gli strumenti di cooperazione esistenti, per sradicare quelle condizioni di miseria e di insicurezza che attanagliano molti Paesi dai quali hanno origine i flussi migratori. Si tratta di ragioni fondamentali non solo di solidarietà e di umanità, ma anche di opportunità politica ed economica, nonché dell'esigenza sempre più forte di sicurezza, perché sappiamo che molto spesso instabilità e insicurezza sono legate a dinamiche migratorie fuori controllo. Vorrei ricordare l'impegno del nostro Paese per sostenere e definire le iniziative europee e internazionali, per rafforzare il Fondo europeo di emergenza per la stabilità e la lotta contro le cause profonde della migrazione irregolare e del fenomeno degli sfollati in Africa, istituito dal vertice di La Valletta nel novembre 2015. Sono strumenti che connotano in positivo l'azione che il nostro Paese sta compiendo a livello internazionale. Signora Presidente, lo sforzo del nostro Paese negli ultimi anni è stato rivolto a far prendere consapevolezza anzitutto ai partner dell'Unione europea che il fenomeno dell'immigrazione non riguarda solamente i Paesi di primo approdo e va affrontato insieme con strumenti nuovi che, accanto alla dimensione della sicurezza, comprendano la cooperazione con i Paesi di provenienza e transito. Fatemi dire - come ha detto stamattina in Aula il presidente Gentiloni Silveri - che ciò avverrà a maggior ragione in un momento così importante come quello attuale, visto che tra pochi giorni celebreremo il 60° anniversario della firma dei Trattati di Roma. Questo processo di integrazione troverà uno slancio ancora maggiore nella costruzione della difesa europea e di politiche comuni per l'emigrazione e nel rafforzamento di una comune politica estera. Concludo, signora Presidente, sottolineando i pregi dell'azione svolta negli ultimi anni, ma anche osservando che oggi viviamo un momento di grande difficoltà, caratterizzato da tante crisi, focolai di instabilità e minacce, a partire da quella del terrorismo internazionale e dal rischio dell'espansione di Daesh. C'è una missione in particolare che lo fronteggia. Penso al nostro impegno nel Kurdistan iracheno, alla nostra presenza militare e civile, all'addestramento delle forze dei peshmerga e alla messa in campo di azioni per la ricostruzione della diga di Mosul. Si tratta di interventi di assoluto rilievo geopolitico in un quadro dove le incertezze sono enormi, a partire da quelle che gli studiosi chiamano la distribuzione internazionale del potere, la perdita di orientamento della leadership americana e un'incertezza spesso traumatica anche a livello regionale. Qui c'è anche il ruolo dell'Italia, chiamata ad agire in un contesto così difficile, tenendo insieme la garanzia del rispetto degli impegni già assunti in passato e la necessità di far fronte ai nuovi scenari che si vanno profilando. In questo senso, il nostro impegno deve essere sempre maggiore e riorientato verso le politiche e gli interessi del Mediterraneo che - come sappiamo - è il luogo da cui arrivano i principali rischi per la nostra stabilità e la sicurezza dell'Unione europea. Esso è però anche il luogo dove noi possiamo risolvere il dilemma di Braudel e fare del Mediterraneo il luogo non più dello scontro tra popoli, ma quello dell'incontro di civiltà per contribuire a sanare una delle fratture più pericolose per la pace e la sicurezza nostra e delle generazioni future.
2017-03-09	PD	FasioloLaura	Signor Presidente, ringrazio anzitutto il Sottosegretario delle informazioni. Non posso far altro che compiacermi per la diffusa risposta che si avvale, tra l'altro, anche del decreto-legge n. 13 del 2017, che lei ha illustrato e che fornisce risposte compiute alle esigenze degli immigrati. L'incremento c'è sempre nei nostri territori. Per quanto infatti non ci sia più una vera e propria rotta balcanica significativa, quotidianamente dall'area tarvisiana pervengono dal resto d'Europa dei flussi che sono piccoli, ma costanti; mediamente su Gorizia, dai 7 di ieri ai 14 di oggi; quotidianamente, una decina. Sicuramente pertanto la risposta che lei ha dato, l'offerta SPRAR, l'attenzione sempre più viva da parte dei Comuni allo SPRAR, all'accoglienza diffusa, è un aspetto fondamentale, che è stato peraltro richiamato anche dalle disposizioni urgenti di cui al citato decreto-legge n. 13. Questo è un elemento fondamentale e mi rammarico che alcuni Comuni - pochi in verità - abbiano negato l'accoglienza, soprattutto per motivazioni significative, per la mancanza reale di ambienti di ospitalità. Quanto poi ad altri aspetti, quali quello della progressiva eliminazione dei CARA, sarebbe davvero un segno di civiltà non averne assolutamente più. Ritengo altresì positiva l'attività che si sta svolgendo in alcuni Comuni del nostro territorio, i quali si rivolgono ai migranti affinché producano delle attività ad esempio di giardinaggio o di vario tipo in modo da poterne valorizzare le competenze. Questo dovrà essere un impegno anche per il prossimo futuro. Forse permangono ancora alcuni aspetti critici, ma di certo il quadro, che ormai si sta delineando, è volto ad affrontare questo problema considerandolo come una reale opportunità e non in una logica di tipo emergenziale. Una fase è finita e se ne sta aprendo un'altra: proprio per questo motivo voglio esprimere il più mio vivo apprezzamento. Allo stesso modo, esprimo l'auspicio che, laddove vi sia già la presenza di un centro di accoglienza per richiedenti asilo (CARA), come nella realtà di Gradisca, si cerchi di non dar vita a centri per il rimpatrio, perché c'è una sensibilità territoriale che - a mio avviso - va assolutamente rispettata. Il contrasto all'immigrazione illegale è l'altro grande impegno che ci si propone di perseguire attraverso il testo normativo, che convertiremo in legge. Ringrazio dunque nuovamente il rappresentante del Governo per la sua risposta esaustiva, apprezzando peraltro anche quanto è stato fatto dalla nostra Prefettura e dalla commissione territoriale, che opera senza limiti temporali e in maniera davvero straordinaria. È dunque importantissimo che anche le commissioni territoriali vengano rafforzate, viste le 250 unità di personale specializzato che ci si predispone ad impiegare e che dovranno costituire un'altra risorsa e un altro elemento di arricchimento.
2017-03-22	FI	AmideiBartolomeo	AMIDEI (FI-PdL XVII). Signor Presidente, vorrei fare una breve riflessione, compatibilmente con i cinque minuti che ho a disposizione, su un provvedimento che - a mio avviso - va esattamente nella direzione opposta a quella per la quale è stato pensato e scritto. Nel momento in cui andiamo a definire le forme più idonee per contrastare l'immigrazione illegale viene da chiedersi quale sia invece l'immigrazione legale, al punto tale che, per assurdo, diventano illegali gli immigrati legali. Se andiamo a leggere nello specifico alcune norme, ci troviamo di fronte a un atteggiamento e a un articolato normativo che facilitano l'immigrazione illegale piuttosto che contrastarla, andando così sostanzialmente nella direzione opposta. Ancora una volta, il Governo ha perso un'occasione per fare qualcosa di buono. Si adottano sistemi inadatti per affrontare una problematica che, nel suo contenuto e nella sua essenza, è molto seria. Mi riferisco a come effettivamente limitare o contrastare l'immigrazione illegale piuttosto che agevolarla nelle norme. E con questi sistemi inadatti è come se il Governo volesse andare sulla luna con il deltaplano. Se leggiamo due o tre articoli come esempio, capiamo subito di quanto siano inidonee le norme recate dal provvedimento. Citerò testualmente anche alcuni passaggi. All'articolo 13 si parla di assunzioni di funzionari della professionalità giuridico-pedagogica, di servizio sociale e mediatore culturale con il fine di supportare interventi educativi, programmi di inserimento lavorativo, misure di sostegno all'attività trattamentale, al fine di consentire il pieno espletamento delle nuove funzioni, prevedendo una sessantina di unità a tale scopo. Se da un lato si coglie l'aspetto positivo dell'assunzione di personale, dall'altro si rilevano un'ulteriore spesa e una chiara volontà nel mantenere gli immigrati illegali, che si significa la quasi totalità. E alcuni articoli vanno ulteriormente ad avvalorare quanto dico, come quello che parla di ricorso avverso il decreto di espulsione per motivi di sicurezza nazionale e di terrorismo. All'articolo 17, invece, si legge: «Presso i medesimi punti di crisi sono altresì effettuate le operazioni di rilevamento fotodattiloscopico e segnaletico», come previsto dal regolamento UE del Parlamento europeo e del Consiglio, «ed è assicurata l'informazione sulla procedura di protezione internazionale, sul programma di ricollocazione in altri Stati membri dell'Unione europea e sulla possibilità di ricorso al rimpatrio volontario assistito». Secondo voi, le persone che arrivano nei nostri territori con mezzi di fortuna che sfidano qualsiasi criterio di buonsenso, come barconi e canotti, rischiando la vita, dovrebbero volontariamente rimpatriare assistiti? Credo che si sia totalmente al di fuori di ogni buonsenso. Non cito l'articolo 18 per ragioni di tempo, ma l'articolo 19 a un certo punto parla della dislocazione dei centri di nuova istituzione, la quale avviene sentito il Presidente della Regione interessata, ma non si nominano i sindaci, che sono figure importanti e fondamentali dei territori. E, quindi, ancora una volta, si attua un criterio inadatto a far sì che quelle persone possano essere collocate. Le aree di proprietà pubblica esterne ai centri urbani sono indicate come i siti migliori, resi idonei allo scopo mediante interventi di adeguamento e ristrutturazione, tenendo conto della necessità di realizzare strutture di capienza limitata, idonea a garantire condizioni di trattenimento che assicurino l'assoluto rispetto della dignità della persona. E secondo voi, in una logica del genere, dovremmo pensare che questi siano criteri risolutivi dell'immigrazione illegale? Sono invece a favore di un'immigrazione illegale. Ma quando mai questo Governo si è preso la briga... Non so dove sia ora il ministro Minniti. L'ho intravisto prima in Aula e mi auguro che tenga conto anche delle parole che sto pronunciando. Ho ancora un minuto, signor Presidente? PRESIDENTE. No, è già fuori di tre. AMIDEI (FI-PdL XVII). Recupero quello di prima. PRESIDENTE. No, è compreso quello. AMIDEI (FI-PdL XVII). Concludo allora. Signor ministro Minniti, che non vedo presente in Aula, quando il Governo colloca gli immigrati in strutture, pubbliche o private che siano, si è mai posto il problema dell'impatto che si genera su un tessuto sociale ed economico, su certe realtà e aree? Ci si è mai posto il problema del danno arrecato a quella struttura turistica in prossimità della quale arbitrariamente il proprietario di un'altra, d'accordo con il prefetto, ha deciso di ospitare quelle persone? E nessuno si pone il problema del danno che viene creato, che non è chiaramente insito nella natura di quelle persone, che hanno obiettivi diversi dal turista che visita un luogo. Nessuno, però, si interroga sul danno che siffatte situazioni creano. Allora, signor Ministro, che non vedo presente in Aula, tenga conto di queste situazioni. Prima di spostare quelle persone in modo arbitrario, interrogatevi sulle difficoltà che si procurano alle genti del posto, che sono obbligatoriamente tenute a ospitarle. Signor Presidente, la ringrazio per la pazienza che ha voluto dedicarmi, ma non altrettanto ha fatto il Ministro. Mi auguro che le mie parole non rimangano inascoltate e una volta ogni tanto, quando si fanno i provvedimenti, si facciano nel senso giusto e non siano inutili, come le tante leggi che abbiamo in Italia.
2017-03-22	LN	ArrigoniPaolo	Anche la procura di Catania correla le attività di queste ONG con l'aumento delle morti, visto che le organizzazioni criminali ricorrono a gommoni sempre più inadeguati (gommoni cinesi dove si muore persino per schiacciamento) mettendo alla guida non scafisti, che si sono fatti furbi, ma gli stessi migranti, dotandoli semplicemente di bussola e cellulare, per i quali non è nemmeno configurabile il reato di favoreggiamento dell'immigrazione clandestina.
2017-03-22	LN	ArrigoniPaolo	Il problema principale, colleghi, è che in questo Parlamento buonista viene messo in discussione da molti un punto fermo, che è premessa fondamentale quando si affronta il tema dell'immigrazione: il diritto internazionale all'asilo riconosce la protezione internazionale solo a coloro che scappano da guerre o a coloro che sono perseguitati per motivi di razza, di religione, di nazionalità, di appartenenza a un determinato gruppo sociale o per le loro opinioni politiche. Non esiste invece il diritto internazionale a una protezione per i migranti economici o persino per i migranti climatici, come molti qui dentro vorrebbero riconoscere.
2017-03-22	LN	ArrigoniPaolo	Noi della Lega Nord abbiamo in mente una politica diversa sull'immigrazione. Per noi bisogna attuare politiche basate sul rigore e sulla deterrenza che disincentivino le partenze e dunque, di conseguenza, le morti in mare. Bisogna urgentemente lavorare per diminuire i pull factor, cioè i fattori di attrazione, diversamente proseguirà l'invasione del nostro Paese.
2017-03-22	LN	ArrigoniPaolo	Signor Presidente, colleghi, rappresentanti del Governo, è mancata in questo decreto-legge una visione complessiva del fenomeno dell'immigrazione e di come il nostro Paese, da oltre tre anni, sta cercando di governarlo - in modo pessimo - perché è privo di una seria analisi, anche per l'incompletezza e la frammentarietà dei dati (lacune che con questo decreto-legge non si vogliono colmare). Se si vuole veramente governare l'immigrazione in una situazione di costante emergenza, non ci si può limitare ad affrontare il tema dei diritti umani e della persona, delle garanzie processuali o dei diritti internazionali.
2017-03-22	LN	ArrigoniPaolo	È inaccettabile che dei privati si sostituiscano allo Stato per realizzare, di fatto, un corridoio umanitario verso il nostro Paese. Ci domandiamo se queste organizzazioni non governative favoriscono l'immigrazione clandestina in Italia. Esse dovrebbero essere indagate non solo ai sensi del cosiddetto articolo 12 della legge Bossi-Fini, per favoreggiamento del reato di immigrazione clandestina, ma anche per omicidio colposo.
2017-03-22	PD	CociancichRoberto	(ore 18,35) ( Segue COCIANCICH).Vengono spesso citate cifre, anche forse un po' manipolate e molte delle quali poco credibili. Dico subito che per cercare di sviluppare il mio ragionamento, nei minuti che mi sono concessi, mi affiderò ai dati che ci sono pervenuti con il 29° Rapporto Italia dell'Eurispes in distribuzione in questi giorni e che sono quindi facilmente verificabili da parte di tutti coloro che mi ascoltano. Dal rapporto Eurispes sull'Italia emergono dati che francamente dovrebbero farci riflettere e danno un'indicazione su quale Paese siamo oggi anche in riferimento al tema dell'immigrazione e - lasciatemelo dire - anche dell'emigrazione. Infatti, può sembrare sorprendente ma l'Italia oggi è ancora un Paese con un'emigrazione superiore rispetto all'immigrazione. Gli italiani iscritti all'Anagrafe degli italiani residenti all'estero (AIRE), secondo il documento Eurispes, superano i 4,8 milioni. Complessivamente si stima che siano almeno 5.200.000 gli italiani all'estero, mentre sappiamo che gli stranieri residenti o ospitati a vario titolo in Italia sono all'incirca 5 milioni. Quindi, in realtà siamo un Paese che ha un'emigrazione numericamente superiore all'immigrazione. L'aspetto interessante da notare è che la nostra emigrazione è di natura strettamente economica, perché i cittadini italiani che vanno all'estero - dico una banalità - non sono costretti da guerra, fame o carestia, ma sono cittadini che hanno una più che legittima aspirazione a migliorare il proprio sistema di vita, la propria qualità di lavoro e che cercano occasioni di incontro: pensiamo che ciò sia normale e auspicabile. Pensiamo anche che ciò possa portare benessere al nostro Paese e quindi promuoviamo questa emigrazione di natura squisitamente economica. Per quale motivo, dunque, se siamo fieri e contenti di poter emigrare per ragioni economiche, dobbiamo continuare a guardare, con sguardo truce, a coloro che, venendo da altre latitudini, si muovono per le stesse ragioni? Questa è la prima contraddizione sulla quale dovremmo riflettere, perché è una doppia morale quella che mettiamo in atto, per cui ciò che facciamo noi va bene, ma se lo fanno gli altri, esattamente per gli stessi motivi, non va bene. Mi trovo fortemente a disagio di fronte a questa distinzione un po' manichea tra la condizione dell'immigrato rifugiato e quella del migrante per ragioni economiche, perché, se guardiamo alle situazioni economiche di molti dei Paesi da cui questi migranti provengono, esse giustificano il loro migrare all'estero molto di più delle ragioni che sono alla base della nostra emigrazione. Credo che dovremmo evitare questo doppiopesismo tra noi e gli altri e dovremmo guardare con interesse alle ragioni per le quali gli altri vengono nel nostro Paese. Se si guarda a questo con interesse scopriremo che la maggior parte di coloro che vengono lo fanno perché vogliono integrarsi, realizzare la loro vita, contribuire a migliorarla e, al tempo stesso, migliorare quella del Paese che li ospita. È successo questo? Credo che questa sia la domanda fondamentale, perché altrimenti sembra che ci dobbiamo dividere tra coloro che fanno i buonisti e sono per l'accoglienza e quelli che sono più pragmatici e sono contro l'accoglienza e che vogliono respingere l'invasione, com'è stato detto poc'anzi dal senatore Arrigoni. Se guardo ai dati economici e al vantaggio economico per il nostro Paese leggo sul rapporto Eurispes che il contributo economico diretto degli immigrati in Italia supera i 120 miliardi di euro nel 2015, pari all'8,7 per cento del PIL complessivo; nel 1998 questo rapporto era soltanto del 2,3 per cento. Inoltre, la presenza di immigrati negli anni di espansione, ossia dal 1998 al 2007, ha innalzato la crescita cumulativa del PIL di 3,9 punti percentuali, ossia dal 10,5 al 14,4 per cento. Mentre negli anni della crisi, quando il PIL è calato, ha limitato di tre punti la discesa del PIL, che quindi è sceso dal meno 10,3 per cento al meno 7,3 per cento. Senza gli immigrati avremmo avuto una decrescita assai più grave. Domando pertanto: quando noi sentiamo proporre - io non lo propongo di certo - delle politiche che vanno verso il respingimento indiscriminato dei migranti o dei rifugiati, mi chiedo se stiamo proponendo una politica lungimirante e nell'interesse degli italiani o se stiamo proponendo una politica che, in definitiva, danneggia il nostro Paese. Credo che questa sia la domanda alla quale chiunque di noi oggi qui, qualunque sia il suo orientamento culturale o filosofico, dovrebbe tentare di dare una risposta. Ho l'impressione che insistere con una politica di respingimento ottuso e cieco alla fine non abbia altra conseguenza che quella di danneggiare il nostro Paese. Credo che questo debba essere uno dei motivi per i quali dobbiamo cercare di spostare l'attenzione da una politica di mero respingimento a una politica della capacità di accoglimento, perché noi oggi siamo profondamente incapaci di accogliere in maniera adeguata coloro che vengono nel nostro Paese. Costoro vengono - ripeto - con l'intenzione di portare ricchezza e benessere per se stessi, per le famiglie che hanno lasciato nel Paese d'origine e anche per il Paese che li ospita, nel quale in molti casi, laddove venissero integrati, pagherebbero le imposte, le tasse, i contributi, finanziando così non soltanto la loro vita personale, ma anche il sistema complessivo di welfare. Di questo dobbiamo tenere conto se consideriamo che oggi il livello di decrescita demografica del nostro Paese è drammatico, ed è previsto che nei prossimi anni ci sia un calo della popolazione di oltre 20 milioni di cittadini italiani. Chi pagherà le pensioni ai cittadini italiani se non ci saranno più dei giovani che possono lavorare e versare i contributi? Questo lo chiedo a coloro che oggi propugnano soltanto una politica di respingimento. Noi abbiamo interesse ad avere un'immigrazione, se possibile, di qualità, e le indagini statistiche dimostrano che la maggioranza degli stranieri che vengono in Italia ha un livello culturale e intellettuale di alto profilo: sono ingegneri, medici, persone tendenzialmente alfabetizzate e laureate, e che peraltro accettano lavori sottopagati e di un livello che gli italiani non accettano più.
2017-03-22	PD	CuccaGiuseppeLuigiSalvatore	(ore 17,19) ( Segue CUCCA, relatore ). Procedendo con l'esame dell'articolato, l'articolo 3 individua la competenza per materia. È opportuno rilevare come presso le sezioni specializzate sia accentrata la competenza per i procedimenti in materia migratoria rientrante nella giurisdizione ordinaria e di competenza del tribunale, senza che venga toccato il riparto tra la giurisdizione ordinaria e quella amministrativa e le competenze spettanti al giudice di pace. La situazione rimane uguale alla precedente. Le sezioni specializzate saranno competenti per le controversie in materia di mancato riconoscimento del diritto di soggiorno in favore dei cittadini dell'Unione europea e dei loro familiari, per le controversie in materia di allontanamento dei cittadini dell'Unione europea e dei loro familiari e per le controversie in materia di riconoscimento della protezione internazionale, per i procedimenti per la convalida del provvedimento con il quale il questore dispone il trattenimento o la proroga del trattenimento del richiedente protezione internazionale, per le controversie in materia di riconoscimento della protezione umanitaria, per le controversie in materia di diniego del nullaosta al ricongiungimento familiare e del permesso di soggiorno per motivi familiari, nonché per gli altri provvedimenti dell'autorità amministrativa in materia di diritto all'unità familiare. Le sezioni sono competenti anche per le controversie in materia di accertamento dello stato di apolidia e per le cause e i procedimenti che presentino ragioni di connessione con quelli di cui si è detto. Di indubbio rilievo per la Commissione giustizia è poi quanto previsto dall'articolo 6, comma 1, lettera g), nella parte in cui riscrive la disciplina delle controversie in materia di riconoscimento della protezione internazionale, inserendo quindi nel decreto legislativo n. 25 del 2008 il nuovo testo dell'articolo 35- bis. Tali controversie, in base all'articolo 19 del decreto legislativo n. 150 del 2011, abrogato dall'articolo 7 del decreto-legge, erano decise con rito sommario di cognizione. Il decreto-legge invece prevede che per tali controversie si applichi il rito camerale a contraddittorio scritto e a udienza eventuale. Come dicevo, il problema dell'eventualità dell'udienza è stato superato individuando una serie di casi e di particolari condizioni nei quali il giudice deve sempre valutare quando l'udienza si debba comunque tenere. Un altro grande tema da affrontare è stato quello della collegialità del giudice che deve andare a esaminare i soggetti immigrati. Anche questo tema, dopo un lunghissimo dibattito, è stato risolto prevedendo in alcune circostanze la collegialità del giudice. Il quarto e ultimo tema, che ha fornito moltissimi spunti di discussione e che è stato risolto oggi, è stato quello della tutela delle registrazioni. C'è da precisare prima di tutto il fatto che, una volta che si apra la procedura, l'immigrato deve essere sottoposto a un colloquio preventivo; prima di andare dal giudice, egli deve recarsi a svolgere un colloquio preventivo che dovrebbe essere videoregistrato. Ci si è posti il problema della tutela della privacy dei soggetti che non intendano sottoporsi alla videoregistrazione per motivi di sicurezza, di privacy o per qualunque altro motivo che possa pregiudicare, in qualche maniera, la loro sicurezza. Si è allora deciso di consentire che, ove sussistano questi problemi o comunque l'interessato ritenga che sussistano, si possa chiedere, con istanza motivata, che venga evitata la videoregistrazione. Ovviamente, nel caso in cui dovesse essere accolta tale domanda, si procederà senza la videoregistrazione fermo restando che, poi, il giudice che dovrà successivamente valutare potrà e dovrà disporre la comparizione del diretto interessato, ricordando che la tutela della privacy e i motivi di sicurezza vengono assicurati in considerazione del tipo di udienza, trattandosi di un'udienza camerale e quindi privata e quindi l'interessato non avrebbe problemi di alcun genere sotto questo aspetto. L'articolo 7, conseguentemente all'istituzione delle nuove sezioni specializzate, reca modifiche di coordinamento al decreto legislativo n. 150 del 2011, con cui erano stati ridotti e semplificati i procedimenti civili di cognizione, devolvendo, in linea generale, al rito sommario di cognizione tutte le controversie in materia immigratoria. Infine, l'articolo 11 dispone che sia il Consiglio superiore della magistratura ad avere il compito di disporre un piano straordinario di applicazioni extradistrettuali. Anche su questo tema sono sorte numerose discussioni nella Commissione. Come dicevo, la discussione è stata molto serrata e ha avuto toni estremamente aspri. Per quanto riguarda la materia della giustizia, sono state approvate significative proposte emendative, volte a modificare le disposizioni aventi a oggetto le sezioni specializzate in materia di immigrazione. Nel dettaglio, come già detto, le Commissioni riunite hanno approvato l'emendamento 1.10000 (Testo 2), portando il numero delle sedi da 14 a 26 (in sostanza, una per ogni corte di appello già esistente). Siccome è stata mossa l'obiezione che in talune corti di appello questo fenomeno non si sente, si è ritenuto che istituire la sezione specializzata significa non spostare i magistrati da un servizio che stanno già svolgendo e che continueranno a svolgere, bensì che, nell'eventualità sia necessario, per un qualsiasi motivo, affrontare il problema in quella sede di corte di appello, la sezione sarà comunque esistente. L'emendamento ha peraltro avuto un iter particolarmente travagliato, posto che la Commissione bilancio ha mosso numerosi rilievi, che sono stati poi superati con la presentazione di una formulazione differente. Per quanto riguarda la competenza delle sezioni specializzate, le Commissioni riunite hanno poi approvato diversi emendamenti con cui si attribuisce a dette sezioni anche la competenza per le controversie aventi a oggetto l'impugnazione dei provvedimenti adottati dall'autorità preposta alla determinazione dello Stato competente all'esame della domanda di protezione internazionale. In tal modo, si è previsto che, su tali controversie e su quelle in materia di riconoscimento della protezione internazionale, le sezioni specializzate giudichino in composizione collegiale, come ho detto in precedenza. Il collegio decide poi in camera di consiglio sul merito della controversia quando ritenga non sia necessaria ulteriore istruzione; ove essa sia invece richiesta, il collegio procede a istruire il fascicolo sul caso particolare, con tutte le azioni ritenute necessarie per una compiuta conoscenza delle problematiche. Puntuali disposizioni sono state introdotte con riguardo alla procedura prevista per le controversie in materia di impugnazione dei provvedimenti di trasferimento adottati dall'autorità in materia di domande di protezione internazionale. In seguito all'approvazione della proposta emendativa 3.17 (testo 2), la competenza delle sezioni specializzate è stata estesa anche alle controversie in materia di accertamento della cittadinanza italiana. Anche per tali controversie si prevede l'applicazione del rito sommario di cognizione, che ha un significato giuridico particolarmente pregnante, ed è stato oggetto di numerose discussioni. Da più parti si richiedeva infatti una maggior specificazione sul rito sommario di cognizione, che però, oggettivamente, è ampiamente regolato dal codice. Si è quindi ritenuto di non dover accedere a specificazioni che avrebbero ulteriormente appesantito un testo già complesso nel suo insieme. Le Commissioni riunite sono intervenute anche sull'articolo 2 del decreto-legge, prevedendo, come detto in precedenza, che venga valutata positivamente, come una sorta di titolo preferenziale, la conoscenza non solo della lingua inglese, ma anche della lingua francese. Le Commissioni riunite sono altresì intervenute nella procedura relativa alla controversia in materia di protezione internazionale con riferimento, come ho detto alla richiesta dell'udienza. L'emendamento 6.4000 (Testo 3) ha modificato il comma 11 dell'articolo 6, prevedendo che, al di là dell'ipotesi in cui il giudice ritenga necessario e opportuno, ai fini del decidere, fissare l'udienza, essa debba essere fissata quando ricorra almeno una delle seguenti ipotesi: la videoregistrazione fatta nella fase precedente non è disponibile per un qualsiasi motivo (l'interessato si è rifiutato, l'apparecchiatura era guasta, la videoregistrazione è andata distrutta a seguito di un qualsiasi incidente); l'interessato ne abbia fatto motivata richiesta nel ricorso introduttivo e il giudice, sulla base delle motivazioni esposte dal ricorrente, ritenga la trattazione del procedimento in udienza essenziale ai fini della decisione; l'impugnazione si fonda su elementi di fatto non dedotti nel corso della procedura amministrativa di primo grado. Nel corso del dibattito è emerso che in alcuni casi non era prevista l'impugnazione, o meglio il grado d'appello, ma soltanto la ricorribilità per Cassazione e si è prospettato che questo avrebbe potuto implementare moltissimo il numero dei ricorsi per Cassazione. Qualcuno ha manifestato il timore che la Cassazione rimanesse ingolfata con questi procedimenti e non fosse in condizioni di affrontare il presumibilmente elevato numero di ricorsi, ragion per cui si è deciso di porre dei paletti così da evitare il ricorso gratuito o per qualche verso infondato alla Corte di cassazione laddove non ci siano motivi seri che supportino il ricorso stesso. In questo senso, inseguendo un'efficacia deflattiva della norma, si è precisato che la procura alle liti per la proposizione del ricorso per Cassazione deve essere conferita, a pena di inammissibilità del ricorso, in data successiva alla comunicazione del decreto che si intende impugnare. Nella generalità dei casi, infatti, accade che, una volta conferita la procura, questa permane per tutti i gradi del giudizio. Nella fattispecie, si è invece ritenuto più utile che la procura venga conferita solo successivamente, a ragion veduta, così da evitare che si propongano ricorsi infondati unicamente con effetti di tipo dilatorio. Per evitare questo problema, si impone al difensore anche la certificazione della data di rilascio in suo favore della procura medesima. Signor Presidente, il collega Mancuso svolgerà il prosieguo della relazione in maniera dettagliata e compiuta. Tengo molto soltanto a esprimere un ringraziamento nei confronti di tutti i colleghi che, dopo un serrato dibattito, talvolta anche dai toni molto aspri, sui temi principali, quelli che davvero caratterizzano l'intero provvedimento e che sono stati oggetto della discussione più aspra, sono riusciti a dare un apporto molto concreto. Con la maggioranza si sono trovate soluzioni che, a mio avviso, hanno migliorato notevolmente il testo originario. Mi consenta infine di ringraziare - credo di doverlo fare anche nominativamente - i funzionari che erano sempre presenti ai lavori della Commissione: il dottor Goracci della 1ᵃ Commissione, il dottor Cavallucci, il dottor Smurra e la dottoressa Annecchiarico. Chiedo scusa se non conosco i nomi degli altri funzionari della 1ᵃ Commissione, che pure hanno partecipato, ma è doveroso ringraziarli tutti perché l'apporto che è stato dato ai lavori delle Commissioni riunite è stato, a mio avviso, determinante per condurre in porto il risultato questa sera all'esame dell'Assemblea.
2017-03-22	PD	CuccaGiuseppeLuigiSalvatore	Il decreto-legge in esame reca disposizioni urgenti affinché si ottenga l'accelerazione dei procedimenti in materia di protezione internazionale, nonché per il contrasto all'immigrazione illegale. Si tratta di un tema del quale si discute da tantissimo tempo e fortemente sentito, con orientamenti differenti a seconda delle forze politiche che affrontano questi problemi, da tutta la Nazione.
2017-03-22	PD	CuccaGiuseppeLuigiSalvatore	Signor Presidente, siamo qui per la conversione in legge di un decreto-legge estremamente importante e molto atteso, considerata l'urgenza di provvedere in una materia davvero sentita da più parti e da tutto il Paese, quella concernente il fenomeno dell'immigrazione, che sta crescendo di giorno in giorno.
2017-03-22	PD	LepriStefano	Queste sono, sostanzialmente, le sfide di questo decreto-legge, che a me pare possano essere individuate come positivamente affrontate. Vi sono, poi, altre questioni che sono trattate solo di sfuggita - o meglio, non lo sono - che la nostra attività emendativa ha provato a introdurre, al momento con poco successo, ma che io voglio ricordare, affinché resti agli atti della discussione generale, come elementi assolutamente importanti, come ricordava prima il collega Cociancich. In una logica di completamento delle politiche per l'immigrazione, occorre orientarsi non solo a una giusta gestione dei flussi, anche in riferimento alla necessità di evitare forme di «invasione» (che naturalmente dobbiamo evitare perché occorre che i flussi siano, per quanto possibile, regolati, ben sapendo che ciò non è propriamente facile), ma anche a una politica di gestione delle presenze e dei nuovi arrivi, proprio in riferimento ai dati che prima ricordava il collega Cociancich. Non siamo, infatti, di fronte a un'invasione, ma a un fenomeno che può tornare - ed è già tornato - fortemente utile alla nostra economia e alle nostre comunità; pensiamo ai tanti lavori che vengono svolti anche in sostituzione di quelli una volta fatti dagli italiani e che ora gli italiani fanno fatica ad accettare di svolgere. Proprio in forza di questa ricchezza che l'immigrazione sta portando nel nostro Paese, dobbiamo essere capaci di accogliere i nuovi arrivi nel modo più efficace, più attento e più promozionale.
2017-03-22	PD	LoGiudiceSergio	(ore 19,43) ( Segue LO GIUDICE). All'interno di parole come «snellimento delle procedure», «velocizzazione» ed «efficientamento» troviamo però le storie individuali di tante persone, che dal nostro Paese si aspettano una speranza di vita. Ecco allora che, nelle pieghe del provvedimento in esame, dobbiamo gestire e tenere conto di quelle storie, di quelle vite e di quelle esigenze, spesso diverse fra loro, tutte connotate da una situazione di vulnerabilità, di fragilità e di pericolosità. Il provvedimento in esame ci consegna, oggi, uno strumento forse più efficace di gestione di questa macchina, ma ci consegna anche tante responsabilità in più, perché la velocizzazione delle procedure fa sì che mettiamo in campo - per alcune di queste misure in modo inedito e quindi sperimentale - delle modalità e delle procedure che possono portare con loro il rischio di una burocratizzazione del sistema e di far perdere di vista l'obiettivo di cui parlavo in precedenza e che deriva dal fatto che il nostro Stato si trova gestire tante vite sofferenti, tanti bisogni e tante situazioni derivanti dalla fuga da situazioni pericolose. Da questo punto di vista, alcune delle misure che abbiamo assunto necessiteranno di un monitoraggio molto puntuale. Penso, in particolare, ad alcune delle macromisure che noi stiamo assumendo, cioè a tutta una serie di procedure quali l'abolizione della possibilità di appello, che è stata al centro della discussione che abbiamo svolto in Commissione, una discussione molto utile e proficua con cui si è entrati nel merito di tante questioni e sono state trovate alcune correzioni. Sul punto ci si dice - e così è - che per quanto riguarda sia la nostra giurisprudenza costituzionale, sia la giurisprudenza della Corte europea dei diritti umani, quelle misure sono perfettamente all'interno di procedure costituzionalmente corrette che garantiscono i diritti fondamentali della persona. Quelle misure, che stanno, dal punto di vista formale, all'interno di questo quadro, possono poi, nella loro applicazione concreta, trovare delle sbavature e produrre situazioni di ingiustizia o di compressione di diritti fondamentali. Bisogna, infatti, ricordare che quando abbiamo a che fare con persone richiedenti asilo e richiedenti protezione internazionale, siamo in presenza di un bene in gioco, quello della vita e della sicurezza personale, che per questo motivo è tutelato come diritto fondamentale non solo dalla nostra legislazione, ma anche dagli impegni internazionali che l'Italia ha assunto nel corso del tempo. In presenza del diritto fondamentale alla vita e alla sicurezza personale, l'abolizione di quel grado di appello che, sì, potrà essere considerato, dal punto di vista generalistico, compatibile con il sistema di garanzie dei diritti fondamentali, ma che noi stiamo applicando in una situazione di fragilità e di preziosità dei diritti messi in gioco, dà luogo ad un sistema che dovrà essere fortemente monitorato. Così come andrà gestita con la massima attenzione, e non in modo burocratico, l'altra novità che viene inserita, sempre dal punto di vista delle procedure. Mi riferisco al fatto che le persone interessate potranno vedere la loro richiesta accolta o respinta, non sulla base di un'udienza diretta, ma sulla base dell'assunzione di videoregistrazioni. Anche in questo caso, la ratio della nuova norma è assolutamente comprensibile, laddove ci siamo ritrovati a gestire nel giro di pochi anni centomila casi in più rispetto a quelli che gestivamo poco tempo fa. Però, a fronte di tante situazioni di fragilità individuale come quelle di gente che scappa da situazioni di grande pericolosità, dinanzi a perseguitati politici e a donne che vengono da situazioni di violenza, se non presenti nei luoghi da cui sono partite, incontrate durante l'avventura del raggiungimento del nostro Paese o delle nostre coste e, allo stesso tempo, a differenti condizioni, esistenziali, sociali e di relazioni umane, spesso di grande debolezza, la scelta di affidare la vita e la decisione sulla vita di una persona a una videoregistrazione deve essere contemperata da una grande attenzione. Noi abbiamo inserito nella fase emendativa in Commissione la possibilità per gli interessati di richiedere l'udienza, lasciando però al giudice la decisione ultima sull'udienza diretta in luogo della videoregistrazione. Ebbene, anche su questo sarà necessaria una grande attenzione e un monitoraggio affinché tutto proceda nel modo migliore e non burocratico. Vorrei ora aggiungere una parola sul tema dei centri di permanenza per i rimpatri. Si è detto che sono necessari perché un momento di trattenimento per l'identificazione è indispensabile se l'obiettivo è quello di espellere coloro che non hanno titolo per rimanere in Italia. Attenzione, però, perché non basta e non basterà aver cambiato nome ai centri di identificazione e di espulsione e averli chiamati centri di permanenza per i rimpatri; non basta non basterà avere determinato un numero massimo contenuto di presenze all'interno di questi centri laddove sappiamo che questi numeri spesso non vengono rispettati nella realtà; non basta e non basterà aver previsto la possibilità, per il Garante nazionale delle persone private della libertà personale, di entrare in questi centri e monitorarli perché questa possibilità, laddove è stata presente negli anni scorsi, per esempio nei CIE collocati in territori in cui erano presenti garanti regionali dei detenuti, ha avuto una funzione di contenimento ma non certo la capacità di risolvere in maniera strutturale una serie di situazioni molto, molto gravi che nel corso degli anni sono avvenute all'interno dei CIE nel nostro Paese. Si dovrà quindi fare davvero attenzione a tutti questi aspetti affinché perché questi centri abbiano una gestione differente, un'anima differente, un ruolo differente rispetto a quelli che abbiamo conosciuto fin qui. Concludo il mio intervento ricordando due aspetti sui quali sono stati approvati in Commissione due ordini del giorno a cui spero veramente che il Governo voglia dare seguito. Il primo riguarda gli hotspot, cioè i luoghi in cui avviene il primo approccio con le persone richiedenti asilo. Sono luoghi ai quali abbiamo affidato un grande ruolo in questa rivisitazione della norma senza che essi abbiano mai visto definire in maniera compiuta la loro identità. Sarà molto importante, quindi, definire le modalità con le quali, all'interno di questi luoghi, verranno gestite le persone, garantendo compiutamente i loro diritti fondamentali. Il secondo punto riguarda un tema sul quale il Governo ha già avuto, nel 2014, una delega da questo Parlamento, cioè la depenalizzazione dell'immigrazione clandestina, l'abolizione del reato di immigrazione clandestina. Solo quella misura consentirebbe, dal punto di vista sia economico che della gestione e dell'utilizzo delle risorse sulla strada e per quanto riguarda gli operatori di polizia e i tribunali di affrontare in maniera più efficace tutto il meccanismo. Abbiamo messo a disposizione un nuovo strumento, facciamo in modo che esso venga monitorato perché funzioni veramente nella direzione che noi tutti abbiamo ritenuto dovesse prendere, cioè quella della gestione efficace ed efficiente di un fenomeno migratorio molto complesso, senza mai dimenticare i fondamenti dello Stato di diritto e la necessità di rispettare i diritti umani fondamentali di qualunque donna e di qualunque uomo.
2017-03-23	M5S	BertorottaOrnella	Volevate affrontare il problema dell'immigrazione, ma - diciamoci la verità - lo avete fatto con la solita fretta elettoralistica: in sostanza, in pochi mesi vorreste risolvere i problemi che avete ignorato per anni, con un occhio all'elettorato di estrema destra. Se per anni avete difeso la magistratura, oggi vi sostituite a essa, non solo alterando la legge, ma addirittura modificando i gradi di giudizio a vostro piacimento. Così, se insieme a Lega Nord, Forza Italia e Gruppetti vari in Parlamento avete inserito un quarto grado di giudizio, salvando Minzolini dalla sorte a cui era destinato dalla legge Severino, con i migranti vi siete dimostrati meno indulgenti, togliendo un grado di giudizio. Per i vostri sodali inserite gradi di giudizio, sospendete la legge e reinventate le procedure a vostro piacimento; mentre per i migranti, agnello sacrificale delle campagne elettorali, li togliete, sospendendo le garanzie costituzionali.
2017-03-23	M5S	BuccarellaMaurizio	Come dicevo, si è riusciti quantomeno a limitare un danno, sempre confidando che il testo del maxiemendamento riproporrà ciò che è venuto fuori dal lavoro delle Commissioni. Siamo riusciti a fare in modo che un principio di civiltà giuridica, peraltro riaffermato di recente anche dalla nostra Corte di cassazione, nonché dalla Corte europea dei diritti dell'uomo, ossia la necessità della pubblicità dell'udienza in un procedimento giurisdizionale, venisse almeno parzialmente recuperato dopo il lavoro emendativo. Mi riferisco al fatto che, sulla base del decreto-legge pervenutoci, il richiedente asilo rifiutarsi il riconoscimento da parte delle commissioni territoriali avrebbe potuto affrontare un iter giudiziario davanti alle istituende sezioni specializzate dei tribunali senza avere la possibilità, teorica ma anche pratica, di poter mai vedere in faccia il proprio giudice. Come sappiamo, essendo stato abolito un grado di impugnazione, ossia l'appello o la reclamabilità dei provvedimenti di questo tribunale - non c'è più, e questo è uno dei problemi della tenuta giuridica del decreto, a nostro modo di vedere - siamo riusciti ad ampliare i casi in cui il richiedente asilo, dopo l'esame che il giudice dovrà fare della videoregistrazione del colloquio tenuto davanti alle commissioni, abbia la possibilità in un certo numero di casi di poter essere convocato in udienza e finalmente comparire personalmente. Il richiedente potrà avere magari a fianco il proprio legale, che conosce meglio il complesso apparato normativo nazionale, e avrà la possibilità di chiarire aspetti su circostanze di fatto che possono essere determinanti per la concessione o il diniego del riconoscimento della protezione internazionale. Questo è un bene. È stato poi aumentato il numero delle sezioni specializzate dei tribunali, come abbiamo visto. Anche il Movimento 5 Stelle ha sostenuto la necessità che in ambito nazionale si portasse da quattordici a ventisei il numero delle suddette sezioni, pari al numero dei tribunali dove ha sede la corte d'appello in tutta Italia. E questo favorirà una maggiore distribuzione e una migliore aspettativa di giudizi più equi e più facilmente reperibili. Siamo riusciti a garantire il rifiuto legittimo alla videoregistrazione davanti alle commissioni territoriali in tutti i casi in cui, per motivi di persecuzione politica, il richiedente, con motivazione, possa rifiutarsi di apparire in videoregistrazione, con il rischio che quel documento multimediale posso entrare nella disponibilità di regimi dittatoriali che perseguano anche con la tortura la violenza gli oppositori politici. Siamo riusciti a garantire la collegialità del giudice. Abbiamo perso, però, l'occasione di sfruttare le istituende sezioni specializzate dei tribunali per raccogliere un criterio di unicità della giurisdizione. Ancora oggi, se questo sarà il testo del decreto-legge che passerà, per una serie di tematiche attinenti ai richiedenti asilo e ai cittadini extracomunitari rimarranno le competenze funzionali di altri giudici, come - ad esempio - il giudice di pace per il tanto "beneamato" reato di immigrazione clandestina, o i tribunali amministrativi. Si è quindi persa l'occasione per concentrare la competenza e la giurisdizione davanti allo stesso organo e questo avrebbe facilitato l'impossibilità di conflitti di competenza o di giurisdizione tra le varie autorità giudiziarie. Signora Presidente, non so quanto tempo ho ancora a disposizione. PRESIDENTE. Lo ha terminato. Si avvii, pertanto, a concludere il suo intervento. BUCCARELLA (M5S). Non avendo altro tempo a disposizione per il mio intervento, concludo con un richiamo alla questione del reato di immigrazione clandestina, reato introdotto con l'articolo 10- bis del Testo unico delle disposizioni concernenti la disciplina dell'immigrazione, che - come è noto a tutti - è stato un provvedimento adottato con la legge n. 67 del 2014. La depenalizzazione di tale reato è stata proposta dal Movimento 5 Stelle in Commissione giustizia e - mi piace ricordarlo - è stata anche votata dalla Rete. Il Governo non ha esercitato quella delega. Eppure, oggi abbiamo ascoltato esponenti anche della maggioranza, e soprattutto del Partito Democratico, auspicare la necessità e l'opportunità di abrogare un reato inutile, dannoso e costoso per le tasche degli italiani, che non disincentiva l'arrivo di chi non hai il diritto di richiedere l'asilo politico. Per favore, si faccia finalmente questa benedetta abrogazione, perché renderà più semplice tutto l' iter per i richiedenti asilo e magari permetterà di destinare risorse - parliamo di decine di milioni di euro - in favore del miglioramento della funzionalità delle commissioni territoriali, dell'accoglienza e magari anche del respingimento. Sono risorse economiche che si devono e si possono recuperare facilmente abrogando questo benedetto reato che sembra essere il più resistente nel nostro panorama penale nazionale.
2017-03-23	PD	CirinnaMonica	Stiamo esaminando un decreto-legge che si occupa di due questioni: protezione internazionale e contrasto all'immigrazione illegale. In particolare, l'articolo 10- bis del Testo unico delle disposizioni concernenti la disciplina dell'immigrazione e delle norme sulla condizione dello straniero (di cui conosciamo testi normativi del 1988 e del 2009) ha introdotto nel nostro ordinamento il reato d'ingresso e soggiorno illegale nel territorio dello Stato - quello che viene chiamato reato di immigrazione clandestina - punito con una ammenda da 5.000 a 10.000 euro. L'articolo 2 della legge n. 67 del 2014 reca una delega al Governo per la riforma del sistema sanzionatorio dei reati. Tra i principi e i criteri direttivi per l'esercizio di questa delega viene prevista espressamente l'abrogazione del reato di ingresso e soggiorno illegale, con la sua trasformazione in un illecito amministrativo, pur mantenendo rilievo penale delle condotte di violazione dei provvedimenti amministrativi adottati in materia. Quindi, nessuno potrà non rispettare provvedimenti amministrativi già presi. La depenalizzazione di questo reato, però, ci viene chiesta in particolare dai magistrati. E va premesso che la delega non è stata ancora attuata. Anche il procuratore nazionale antimafia e antiterrorismo, Franco Roberti, specifica che i dati disponibili evidenziano che la previsione del reato di immigrazione clandestina nel nostro ordinamento non ha avuto finora alcuna efficacia dissuasiva sull'immigrazione irregolare. Anzi, molto spesso, ha costituito un ostacolo per le indagini. Lo stesso ministro della giustizia, Andrea Orlando, nel corso dell'audizione alla Commissione affari costituzionali del Senato nel mese di luglio 2015 ha dichiarato che il reato di immigrazione clandestina ha avuto un efficacia limitata, se non addirittura nulla, sul piano della deterrenza e che i flussi non sono diminuiti per la minaccia o il rischio di avere delle sanzioni. D'altra parte, l'abrogazione del reato di immigrazione clandestina - dice il nostro Guardasigilli - non solo comporterà un risparmio in termini di risorse giudiziarie e amministrative, ma avrà anche effetti positivi per l'efficacia delle indagini in materia di favoreggiamento e traffico di migranti. Noi abbiamo approvato un ordine del giorno in Commissioni congiunte 1ᵃ e 2 ᵃ, con il quale abbiamo chiesto di adottare opportuni provvedimenti volti alla depenalizzazione del reato d'ingresso e soggiorno nel territorio dello Stato. Veniamo a un'altra parte di lavoro, sempre svolto in Commissione, in particolare di concerto con i colleghi Manconi e Lo Giudice. Con essi ci siamo soffermati sull'articolo 17 del testo che abbiamo in esame, che reca una serie di disposizioni per l'identificazione dei cittadini stranieri rintracciati in posizione di irregolarità sul territorio nazionale o soccorsi nel corso di operazioni di salvataggio in mare. L'ipotesi è quella di aggiungere un articolo, che dovrebbe essere il 10- ter, all'interno del Testo unico delle disposizioni concernenti la disciplina dell'immigrazione e norme delle condizioni dello straniero, di cui al decreto legislativo n. 286 del 1998. Si prevede, in particolare, che lo straniero che abbia irregolarmente... PRESIDENTE. Senatrice, deve terminare. CIRINNA' (PD). Presidente, mi è stato detto dal Gruppo che avevo a disposizione dei minuti in più. PRESIDENTE. A me ne avevano segnati cinque e gliene ho dato uno in più. CIRINNA' (PD). La ringrazio. Avrò bisogno almeno di altri tre. Adesso mi ha anche fatto perdere il filo. L'ipotesi, per i punti d'identificazione, è di avere norme più specifiche che abbiano attenzione per alcune questioni, perché non stiamo parlando di valigie smarrite, di pacchi o pratiche burocratiche. Stiamo parlando di persone in stato di bisogno. Stiamo parlando di regolare le procedure più rapide per la richiesta di diritto di asilo e per le espulsioni. Faremo accordi bilaterali. Stiamo parlando di persone che vivono un disagio: se sei un migrante irregolare, sei comunque una persona in stato di necessità; se sei una persona che chiede protezione internazionale, lo sei ancora di più. In entrambi i casi sui tratta sempre di persone vulnerabili e abbiamo bisogno di capire se hanno dei bisogni particolari. E i bisogni possono essere relativi all'identità di genere. Possono essere donne maltrattate o persone perseguitate per motivi politici o religiosi. Il personale che dovrà lavorare nei centri non sa chi ha di fronte, non sa quali necessità di delicatezza quelle persone hanno. Faccio un ultimo richiamo - Presidente, la ringrazio - a un caso appena accaduto al Centro di identificazione ed espulsione (CIE) di Brindisi, dove una giovane donna transessuale brasiliana, per aver semplicemente perso il permesso di soggiorno avendo perso il lavoro, è stata detenuta nel braccio maschile per otto giorni. Ha dovuto fare lo sciopero della fame per chiedere di essere spostata dove sono detenute le donne. Le questioni che riguardano l'identità delle persone creano certamente ulteriori situazioni di disagio. Ringrazio il ministro Minniti e ancora di più le associazioni che si sono fatte carico della tragedia che stava vivendo quella donna per aver risolto temporaneamente la questione. Ma tutto questo andrà regolato bene anche per il futuro, perché abbiamo a che fare con persone che hanno subìto un disagio e che probabilmente non possono essere accolte senza guardare alla loro singola situazione. Ciò che è accaduto a Brindisi non si deve più verificare. Signor Presidente, chiedo alla Presidenza l'autorizzazione a consegnare la restante parte del mio intervento.
2017-03-23	PD	FattoriniEmma	Alcune considerazioni generali riguardano, secondo me, l'importanza che ha l'immigrazione nei due grandi fenomeni che caratterizzano la crisi della globalizzazione oggi e cioè l'incrocio, che può diventare perverso (come abbiamo visto accadere tante volte nella storia) tra un populismo genericamente inteso, che non è riferito al popolo, ma alla degenerazione delle paure che ha il popolo, che sono anche giuste e a cui vanno date delle risposte, quindi un populismo che nasce direttamente da un disagio sempre più profondo e pervasivo, dovuto alla crisi economica, ed un populismo di matrice nazionalista, protezionista, che oggi definiremmo sovranista-nazionalista.
2017-03-23	PD	FattoriniEmma	Questi due populismi, nella storia, hanno avuto un impatto pericolosissimo: pensiamo all'esito disastroso della crisi di Weimar, che portò al nazismo, in cui questi due populismi trovarono una grandissima unità, nascendo da una parte di sinistra, spesso con un esito catastrofico, anche se aveva un'origine per così dire progressista, che cercava di venire incontro alle esigenze vere della crisi economica e, dall'altra, da un bisogno di sicurezza e di protezione dei confini che nasceva dalla paura dell'invasione dell'altro, che allora veniva individuato nell'ebreo, ma comunque dello straniero e del diverso. È quello che drammaticamente fu chiamato Blut und Boden (sangue e suolo), per questo l'intervento che mi ha preceduta mi trova decisamente concorde sulla necessità e l'urgenza di risolvere il problema dello ius soli, cioè del riconoscimento del diritto di chi nasce in un territorio e non solo di chi vi appartiene per ragioni di sangue, di tradizione e di radici. Blut è il sangue e Boden è la terra, il terreno. Si tratta di esigenze insite nell'animo umano, che storicamente ritornano, non solo negli ultimi due secoli, ma anche prima, e sono esigenze reali. Tutto sta nel vedere quali risposte riusciamo a dare. L'emigrazione incrocia queste paure, sembra quasi il fenomeno che maggiormente può dare eco ed anche la risposta più perversa a questi che sono problemi reali, a questa doppia paura. L'immigrazione nella nostra epoca è diventato - e sarà sempre di più, per tanto tempo - un fatto endemico, che riguarda il periodo e l'epoca, ma anche la geografia, perché è globale. Va sempre ricordato che non riguarda solo l'Italia e l'Europa, ma investe quantità enormi di popolazioni che emigrano, si spostano, che sono perseguitate e che invadono per ragioni economiche e di persecuzione politica. Di queste migrazioni storicamente il Mediterraneo è stato la culla ed il cuore, noi lo abbiamo studiato nelle scuole come un fenomeno di ponte, il Mediterraneo tanto amato da Braudel, come culla della civiltà, ma ci dimentichiamo spesso di ricordare che è stato anche un'occasione di invasioni pericolose, che non vanno negate, quindi non siamo i primi ad affrontarle. Le paure che abbiamo ora sono però sproporzionate, lo diciamo sempre, se pensiamo ai numeri che certo sono significativi ed importanti, ma che si possono affrontare e che comunque non sono proporzionati alle paure che scatenano. Il Mediterraneo, dunque, come luogo di ponte, ma anche di conflitti e di invasioni, un bacino di cui il nostro Paese è ponte e centro, è da sempre un mescolamento di tradizioni che ci riporta però al tema dell'identità: come in tutti i mescolamenti, effettivamente l'identità è a rischio. Lo vediamo dal calo demografico che nel nostro Paese è ancora più alto che negli altri Paesi europei, il che è tutto dire, e dal fatto che molti temono che questo venga compensato con i figli dell'immigrazione di prima e di seconda generazione. Un'altra paura legata al tema dell'identità è quella della fatica, come abbiamo visto anche negli esperimenti più avanzati su questo terreno, dell'integrazione, come nel modello francese, dove le banlieue sono l'espressione molto concreta di un disagio sociale pesantissimo, che certo non è l'unico elemento, né quello veramente scatenante nel profondo, pur avendo sicuramente contribuito a veicolare il terrorismo nelle sue prime uscite devastanti in Francia. Quindi vi sono ragioni economiche e di mancata integrazione sociale, ma, come abbiamo sempre detto, vi è anche la mancanza di una cultura in grado di produrre quest'integrazione. Come parlamentari del Mediterraneo e come OSCE, abbiamo svolto molto lavoro su questo punto, per verificare come la dimensione del dialogo interreligioso e interculturale possa essere veramente di aiuto per un'integrazione che non sia solo economica, che però è certamente la base. Insomma, si tratta di tutto quanto concorre a evitare quello che viene malamente definito - ma che pure è vero - come uno «scontro di civiltà». Abbiamo cercato di conoscere, come OSCE e come Assemblea parlamentare del Mediterraneo, anche gli imam moderati e non radicali, che contribuiscono alla formazione dei nostri cittadini musulmani. Insomma, a cosa porta tutto questo? Al bisogno di un nuovo multiculturalismo, di fronte alla crisi della globalizzazione: quello vecchio, che abbiamo conosciuto fino agli anni '80, si è trasformato ed è completamento cambiato; quello che non funziona più sono i due estremi, ossia, da una parte, gli aspetti che definiamo politicamente corretti, quelli più facili e astratti, per cui va tutto bene e siamo tutti uguali, nella stessa dimensione culturale, religiosa e morale, e, dall'altra, quelli che, con un impianto decisamente razzista, vedono nell'altro un nemico assoluto. Questi due estremi non funzionano più, se mai l'hanno fatto, e rischiano di riprodursi nelle forme più caricaturali e violente. Ora, per concludere, entrando nella seconda parte del discorso, nella direzione delle risposte che, come Commissione affari esteri, consideriamo molto soddisfacenti da parte di questo provvedimento, vorrei ricordare due aspetti. Per quanto riguarda la competenza della dimensione estera, abbiamo visto soprattutto una conformità con le disposizioni del diritto internazionale in materia di protezione dei richiedenti asilo e delle altre norme a tutela dei diritti umani, a partire soprattutto da quelle contenute nella Convenzione delle Nazioni Unite relativa allo statuto dei rifugiati del 1951. Sembrano essere complessivamente conformi al diritto internazionale, in materia di diritti umani, anche le norme relative alla libertà, alla sicurezza e ad un equo processo, come abbiamo sentito anche negli interventi precedenti, che corrispondono, fra gli altri, agli articoli 5 e 6 della Convenzione europea per la salvaguardia dei diritti dell'uomo e delle libertà fondamentali, e quelle relative al diritto a un ricorso effettivo a un giudice imparziale, di cui, fra l'altro, all'articolo 47 della Carta dei diritti fondamentali dell'Unione europea. In questo senso, sarebbe auspicabile che i giudici assegnati alle sezioni specializzate dei tribunali fossero sottoposti a procedure di formazione e aggiornamento sulle condizioni geopolitiche dei Paesi di provenienza dei richiedenti asilo e sulle altre misure di protezione umanitaria da parte dell'Alto commissariato delle Nazioni Unite per i rifugiati e dell'Organizzazione internazionale per le migrazioni. Vorrei segnalare inoltre che di recente la Commissione diritti umani qui al Senato e altre numerose organizzazioni non governative, come emerge anche dalle sedute della Commissione parlamentare d'inchiesta sul sistema di accoglienza, d'identificazione ed espulsione, istituita presso la Camera dei deputati, auspicano la messa a punto di una cornice giuridico-normativa di rango primario, per lo svolgimento delle procedure previste nell'ambito dell'approccio dei cosiddetti hotspot, centri preposti alle operazioni d'identificazione e rilevamento delle impronte digitali. Si tratta infatti di assicurare l'assoluta rispondenza di tali strutture, quanto ai tempi di trattenimento dei cittadini stranieri al loro interno, ai nostri principi di civiltà giuridica, e su questo c'è una precisazione che ci convince. Infine, sempre con riferimento alla competenza della nostra Commissione, relativamente ai singoli articoli del dispositivo, evidenziamo quello che, nell'ambito delle misure di specificazione, stabilisce un aspetto che può sembrare secondario, ma che nell'ambito della diplomazia internazionale è invece molto rilevante, ossia l'incremento di dieci unità del contingente di personale locale delle sedi diplomatiche e consolari nel Continente africano per le necessità di potenziamento della rete, in stretta connessione con l'emergenza in atto in materia d'immigrazione. Si tratta di una disposizione che viene incontro, sia pure parzialmente, a quella esigenza di maggiore attenzione verso l'Africa e le dinamiche migratorie che la nostra Commissione affari esteri ha più volte sollecitato. Con questo vorrei concludere proprio sull'Africa, che non è secondaria in questo provvedimento, non solo perché è vicina ed è un ponte, ma perché rappresenta davvero, simbolicamente e anche concretamente, il problema: il problema per noi Europa e il problema che vede precipitare tutte le considerazioni che facevo all'inizio del mio ragionamento. Un'Africa che vede raddoppiare di un miliardo di crescita demografica a fronte del nostro continuo décalage. Quindi, io trovo che anche su questo, come politica internazionale e come politica di cooperazione, l'integrazione tra il tema della sicurezza e dell'immigrazione ed un attenzione azione politica e geopolitica all'Africa sia strategica per tutti e sia un filo conduttore degli interventi politici. E aver scelto la Libia come interlocutore su questo nuovo corso di immigrazione è, a mio avviso, uno dei tanti meriti da valorizzare. PRESIDENTE. È iscritto a parlare il senatore Lumia. Ne ha facoltà.
2017-03-23	PD	FattoriniEmma	Signor Presidente, vorrei intervenire su due aspetti: il primo riguarda l'inquadramento generale, di tipo storico-politico, sull'immigrazione; l'altro riguarda, invece, alcuni aspetti specifici attinenti alle competenze della Commissione affari esteri di cui faccio parte.
2017-03-23	PD	GinettiNadia	Signor Presidente, il decreto-legge oggetto di conversione, recante disposizioni per l'accelerazione dei procedimenti in materia di protezione internazionale, nonché per il contrasto dell'immigrazione illegale, dimostra come accoglienza e sicurezza non sono finalità alternative o antagoniste; anzi, vuole dimostrare come la tutela dei diritti alla protezione internazionale richieda come condizione l'adempimento anche rigoroso di obblighi, dalla registrazione, all'identificazione e al trattenimento, in conformità peraltro alle direttive europee in materia di procedure, status e accoglienza: tasselli di un unico puzzle. Di fronte a un aumento esponenziale dal 2013 ad oggi delle richieste di asilo, passate da 26.000 a oltre 123.000 e con un 40 per cento di riconoscimenti, tra status di rifugiato, protezione sussidiaria o umanitaria, la definizione di tali procedimenti richiede tempi maggiormente congrui e certi, anche in relazione al relativo aumento del numero di impugnazioni e dei ricorsi in sede giurisdizionale contro i dinieghi. Semplificazione, dunque, da attuare anche con la soppressione di un grado di appello avverso le decisioni, purché nella garanzia del rito collegiale e del giusto processo, tra videoregistrazioni e garanzia del contraddittorio. In questa direzione i lavori svolti dalle Commissioni riunite hanno dato un contributo importante nella definizione di aspetti particolarmente delicati, tra esigenza di accelerazione dei tempi di esame delle domande e garanzia dei diritti nei confronti di persone particolarmente vulnerabili, anche in attuazione in sede di prima istanza della direttiva 2013/32/UE, nonché al fine di uniformare l'ordinamento ai rilievi di cui alla procedure d'infrazione in materia di annotazione nel permesso di soggiorno dello Stato membro di attribuzione dello status. Un risultato significativo di tale lavoro è rappresentato dall'estensione delle sedi dei tribunali di prima impugnazione con le sezioni specializzate, ampliate da 14 a 26, e dunque coincidenti con i capoluoghi di ciascun distretto. Altra esigenza perseguita dalle disposizioni del decreto-legge, come evidenziato anche dalla relazione annuale del garante Palma che sarà presentata alla Camera, è quella di enucleare con maggior rigore le attività di identificazione e riconoscimento dei migranti, sino a considerare il rifiuto come legittimo motivo di trattenimento per pericolo di fuga, e assicurare l'effettività degli eventuali provvedimenti di espulsione e allontanamento attraverso i nuovi centri di permanenza per una capienza ampliata a 1.600 posti. Nuovi stanziamenti sono previsti per i rimpatri volontari e per l'attivazione del sistema automatizzato per la gestione dei procedimenti riguardanti l'ingresso e il soggiorno degli irregolari, collegati con altre piattaforme: interoperabilità delle banche dati necessaria in vista del rafforzamento della cooperazione giudiziaria europea e di polizia. Particolare rilievo in tale quadro ordinamentale assume l'assunzione di figure professionali esperte, nonché la previsione di specifica formazione dell'organo giurisdizionale di impugnazione, cui eravamo stati richiamati peraltro dall'Alto commissariato per i rifugiati dell'ONU: norme di implementazione di un sistema in grado di governare un fenomeno di portata sovranazionale con complessi risvolti internazionali. Una sfida che non riguarda solo l'Italia, né solo l'Europa. È una sfida mondiale in un contesto di instabilità e di una geopolitica in continua evoluzione. Purtuttavia, il Mediterraneo rappresenta un confine e senza dubbio il campo di prova, per noi e per l'Europa, della capacità di affrontare tale emergenza umanitaria, e da qui il destino, il futuro e la tenuta dello stesso processo di integrazione europea verso uno spazio unico di libertà, sicurezza e giustizia. Uno spazio unico che richiede un impegno maggiore verso una comune politica di immigrazione, di difesa e di politica estera europea. Sono oltre due anni che in quest'Aula ripetiamo quanto resti ancora da fare per dare completa attuazione a quel Titolo V del Trattato di Lisbona e in particolare per un'unica politica per le migrazioni, ed un'unica politica di asilo, con il presupposto imprescindibile che a uno spazio interno di libera circolazione di beni, servizi e persone debba corrispondere un'unica frontiera esterna dell'Unione europea. Lo ripetiamo oggi in concomitanza con le celebrazioni dei sessant'anni dalla firma dei Trattati di Roma. Per questo credo che, sul piano operativo, il rafforzamento dell'agenzia Frontex, il potenziamento delle operazioni Triton e Poiseidon, la nuova Guardia di frontiera e costiera europea e l'implementazione della presenza dell'EASO (Ufficio europeo di sostegno per l'asilo) con Europol nei punti di crisi hotspots rappresentino gli strumenti per arrivare a uniformare la disciplina di procedure istruttorie, accoglienza e status, secondo le nuove normative, a partire da comuni elenchi di Paesi di origine sicuri e rimpatri veloci ed effettivi. In questa stessa direzione, l'accordo di collaborazione con la Libia per la formazione di una Guardia costiera libica, che possa svolgere il servizio di controllo e soccorso nelle acque locali, rappresenta un importante passo in avanti per scongiurare quelle partenze; partenze spesso senza sbarchi e con stragi in mare che hanno causato oltre 4.500 vittime nel solo 2016. Il richiamo forte formulato dal presidente Grasso a non creare un'equivalenza tra migrazione e fenomeno del terrorismo e di radicalizzazione islamica è in questa direzione condivisibile, ma praticabile nell'immaginario collettivo solo se condizione per l'accoglienza sia la garanzia di una risposta normativa per una maggior sicurezza pubblica, l'ordine e la legalità, senza deroghe. Ma occorrono anche norme di disciplina delle procedure di accoglienza chiare e semplificate e soprattutto un maggior impegno politico, internazionale oltreché europeo, convergente, con più efficaci politiche di vicinato e politiche di sostegno allo sviluppo e di cooperazione con le aree destabilizzate e di crisi, che vanno dall'Africa settentrionale, al Corno d'Africa, al Medio Oriente, dando seguito agli strumenti di dialogo regionale avviati già nel 2006 con il processo di Rabat e con il processo di Kartoum del 2014, anche a partire dal rafforzamento della rete diplomatica in quei luoghi, come disposto nel decreto-legge oggetto di conversione. Occorre avviare una gestione più efficace di ingresso delle frontiere esterne e di accoglienza nel sistema Schengen, anche con la rivisitazione, già in corso di discussione, dell'accordo di Dublino; accordi che non si limitino a sostenere meccanismi di ricollocazione, compiuti con difficoltà e resistenze, come evidenziato nell'ultima relazione della Commissione europea. È necessario dare completa attuazione all'agenda europea sulla migrazione, per una responsabilità condivisa ma non divisa, unica e integrata. Anche sulla capacità dell'Europa di gestione delle migrazioni si misurerà la forza di proseguire con determinazione nel processo di integrazione europeo, cui ci ha richiamato ieri il presidente della Repubblica Mattarella, visto che anche su tali problematiche irrisolte si è giocato il referendum sulla Brexit. È necessario un sistema interno di accoglienza diffuso, che si basi su appalti conformi alla comunicazione della Commissione europea per la fornitura dei servizi, come richiesto anche dall'ANAC; un sistema di controllo e verifica che scongiuri che questi luoghi di attesa, sin troppo lunga, non si trasformino in luoghi di disagio ed emarginazione, tra violenze e traffici illegali. Un impegno mirato, quello nella lotta al traffico di esseri umani, dai luoghi di partenza ai luoghi di approdo e di permanenza, a partire dalla creazione di rotte legali di ingresso, alternative e sicure, che sottraggano risorse alla tratta e alla criminalità organizzata. Infine, una questione importante riguarda l'accoglienza dei minori, di cui abbiamo discusso la scorsa settimana in questa Aula in occasione dell'approvazione della specifica normativa, cui peraltro il decreto-legge fa rinvio. Ci riferiamo ai minori non accompagnati, perché i numeri ci parlano di troppe vite di cui si perdono le tracce, con un'indignazione che rischia di essere soffocata dall'indifferenza e dalla paura dell'altro da sé, che ci allontana non dal sentimento di solidarietà e vicinanza da concedere, ma dal sentimento più profondo di comune appartenenza ad un unico e interdipendente destino, quello di una umanità più ampia.
2017-03-23	PD	LumiaGiuseppe	(ore 11,46) ( Segue LUMIA). Il presente decreto-legge cerca di migliorare la condizione dell'accoglienza nel nostro Paese e nello stesso tempo interviene sull'immigrazione clandestina. È stato detto che in Commissione giustizia qui in Senato abbiamo molto migliorato il testo e ciò è avvenuto con il contributo di tutti i Gruppi parlamentari, di maggioranza e di opposizione. Anche noi del Partito Democratico abbiamo presentato emendamenti e ci siamo preoccupati di rendere questo testo solido da un punto di vista costituzionale, perché le garanzie nei confronti delle persone deboli ed esposte come gli immigrati non sono mai troppe. In Commissione abbiamo contribuito a migliorare la scelta positiva fatta dal Governo di istituire delle sezioni specializzate che si occupano proprio delle controversie, e che sono chiamate a pronunciarsi sul diritto di protezione e di asilo; si tratta, quindi, di una scelta condivisibile che abbiamo già conosciuto nel nostro meccanismo ordinamentale della giustizia, come le sezioni famiglia e impresa che stiamo costituendo. In Commissione abbiamo discusso del numero delle sedi dei tribunali dove allocare le sezioni specializzate; il Governo nel decreto-legge ne prevedeva 14: ad esempio in Sicilia si prevedevano sezioni specializzate solo nei tribunali di Palermo e Catania e veniva escluso quello di Caltanissetta. Ho presentato degli emendamenti, così hanno fatto altri colleghi e alla fine è prevalsa la decisione giusta ed equilibrata di mantenere in piedi i 26 tribunali allocati nelle corti d'appello. Mi sembra che questa sia la decisione più equilibrata e più rispondente alla necessità di coprire l'intero territorio ed evitare che ci possano essere territori privi di un giudice che sia qualificato, ben formato, preparato e specializzato. Cari colleghi, abbiamo altresì migliorato alcuni punti di garanzia costituzionale per fare in modo che la difesa e il contraddittorio non siano richiamati dai cultori del garantismo solo per i cittadini italiani, mentre nei confronti dell'immigrato debole sia esercitata la pessima cultura non garantista. Abbiamo quindi lavorato per migliorare l'udienza, la collegialità, la videoregistrazione e abbiamo preteso una maggiore qualificazione dei magistrati; inoltre, quando ci siamo trovati di fronte alla necessità di avere e di condividere procedure più snelle e veloci, abbiamo fatto in modo che ciò avvenisse nel pieno esercizio delle garanzie. Ugualmente, abbiamo fatto in modo che anche nelle commissioni, che sono il primo nucleo di valutazione della richiesta di protezione e di diritto d'asilo, ci fossero più persone e persone più qualificate. Ora saremo chiamati a una sfida che si eserciterà nel concreto realizzarsi del superamento dei CIE e nell'avvio su nuove basi dei Centri di permanenza per il rimpatrio. Per quanto il nostro Paese abbia cercato in tutti i modi di evitarlo, in questi contesti abbiamo conosciuto troppe violazioni di diritti umani. Per questo il decreto-legge in esame è un buon provvedimento, che va accompagnato nella realtà e concretamente monitorato; penso che questa scelta, che alla fine è stata condivisa al di là delle posizioni formali di maggioranza e di opposizione che in Aula che si assumeranno, possa qualificare il lavoro parlamentare e l'intervento del Senato.
2017-03-23	PD	LumiaGiuseppe	In fondo a questa diversità possiamo trovare chi considera l'immigrazione al tempo della globalizzazione un problema e altri, invece, che, come me, la considerano una risorsa. Il conflitto è aperto e così rimarrà, chissà per quanto tempo.
2017-03-23	PD	LumiaGiuseppe	In ogni democrazia avanzata ci si interroga su questo dilemma. Spesso il conflitto è strumentale. Più volte serve a nascondere i limiti strutturali in cui versano tutti i soggetti politici. Certo, i movimenti populisti capeggiano l'approccio che vede nell'immigrazione solo un problema per raccogliere un consenso elettorale che, diversamente, difficilmente sarebbero capaci di attrarre.
2017-03-23	PD	LumiaGiuseppe	L'immigrato disonesto che non segue quelle rotte è il problema. L'immigrato che si fa mafioso, che si fa criminale: quello sì che va colpito e va allontanato dal nostro Paese. Di fronte all'immigrato disonesto la democrazia deve essere forte, rigorosa e non viceversa, come spesso accade. Quando di fronte a una donna che viene ridotta in condizioni di schiavitù, maltrattata e violentata la democrazia diventa lugubre, fredda e cinica, allora perdiamo tutti, cari colleghi, sia quelli che considerano l'immigrazione un problema, sia quelli che la considerano una risorsa. Ecco perché dobbiamo tutti cambiare approccio. Tutti siamo chiamati a vivere questa sfida con un passo diverso. Più interventi nei Paesi di origine? Sì, altro che. Più integrazione? Senz'altro, nel nostro Paese. Più Europa? Chi potrebbe essere contrario? È dall'integrazione di questi tre fattori che alla fine potremo trovare un cammino comune, un'ipotesi di lavoro condivisa e potremo affrontare seriamente questo problema.
2017-03-23	PD	LumiaGiuseppe	Ma anche quelli che considerano l'immigrazione un problema devono misurarsi con il fatto che è un fenomeno inarrestabile, storico, globale. Anche per loro bisogna chiamare alla responsabilità di Governo, piuttosto che all'esercizio della demonizzazione. In Italia, cari colleghi, abbiamo la memoria per trovare l'equilibrio giusto tra problema e risorsa. L'italiano onesto che migrava negli Stati Uniti era considerato spesso un problema. Invece, l'italiano mafioso era accolto come una risorsa. Così, cari colleghi, abbiamo conosciuto la storia della nostra emigrazione all'estero.
2017-03-23	PD	LumiaGiuseppe	Per quanto riguarda l'integrazione nel nostro Paese, tutti gli esperti ci dicono che il reato d'immigrazione clandestina si è di fatto trasformato in una bufala, crea solo problemi e intasa solo i nostri tribunali. Non è in grado assolutamente di dare una risposta anche a chi vede - a mio avviso in modo sbagliato - l'immigrazione come un problema. Forse dovremmo invece concentrarci sull'approvazione di una legge che riconosca lo ius soli, perché la cittadinanza moderna che integra è la migliore soluzione. È quella che evita che l'altro sia considerato una minaccia; è quella che fa in modo che l'altro partecipi alla vita della nostra società e delle nostre democrazie e che si possa evitare quanto sta succedendo in Europa. Mi riferisco anche alle seconde e terze generazioni che, alla fine, di fatto si sono sentite estranee culturalmente alla nostra vita culturale, ai nostri valori e, spesso, si sono trasformati in manovalanza per il terrorismo. Non facciamo questo errore; non chiudiamoci alla prospettiva dell'integrazione. Ci vogliono più Europa, più quote e più risorse. Più quote servono per condividere la necessità inevitabile di una dimensione di accoglienza. L'Europa gioca con l'Italia; non deve fare la furba e la cinica, dando in teoria disponibilità quando nella pratica non l'abbiamo ancora vista. C'è poi il peso degli investimenti che il nostro e gli altri Paesi, per le loro caratteristiche geografiche, sono chiamati a sopportare in termini di accoglienza con riferimento ai flussi migratori. Più interventi nei Paesi di origine? Certo, in Africa dobbiamo intervenire con massicci investimenti. Dobbiamo considerare quegli investimenti una risorsa per l'Europa e le nostre società, perché fanno in modo che l'immigrazione non sia così consistente come lo è oggi. È giusto che quelle donne, quei bambini e quegli uomini possano avere una chance di vita e di lavoro nei loro territori. Quegli investimenti, che a livello internazionale dobbiamo mettere insieme, sono baciati dal Signore, utili e positivi e tutti insieme dobbiamo lavorarci. Non disdegno neanche, sul piano degli interventi nei Paesi di origine, interventi repressivi di polizia internazionale. Colleghi, possiamo tollerare che in alcuni Paesi africani ci siano dei veri e propri lager dove sono ammassati esseri umani, privati di qualsiasi libertà e dignità? Possiamo accettare passivamente, come avvenne durante la Seconda guerra mondiale, quei lager su cui anche allora si tergiversava , si negava e minimizzava? Anche noi abbiamo una realtà presente oggi in questi Paesi. Penso alla Libia e ad altri Paesi dove si concentrano i cammini e le tappe dell'immigrazione, dove si trasformano spesso quegli immigrati in schiavi, dove la tratta viene esercitata continuamente. Anche interventi repressivi e selettivi di polizia internazionale capeggiati dell'ONU devono trovare uno spazio in questa globale e integrata strategia. Ecco perché, cari colleghi, non c'è spazio per le divisioni, né per utilizzare strumentalmente un diverso approccio nei confronti degli immigrati.
2017-03-23	PD	LumiaGiuseppe	Quelli come me che, invece, considerano l'immigrazione una risorsa naturalmente devono prestare attenzione alla portata dei flussi, che comunque crescono e sono consistenti, ad esempio nel nostro Paese. Si scatenano paure e reali problemi che non vanno demonizzati. Semmai, vanno governati.
2017-03-28	FI	FlorisEmilio	Del resto, dopo essere andati oltre il paradosso estremo di mettere la fiducia sulle regole del gioco, cioè sulla legge elettorale, si era già andati oltre il limite dei principi democratici. Poi abbiamo scoperto che la fiducia sulle regole della rappresentanza democratica era scorretta nel merito e nel metodo. Seguendo quindi molti anni dopo il percorso che portò all'approvazione della cosiddetta legge truffa, abbiamo preso atto che era sbagliato il merito di quella legge elettorale, il cosiddetto Italicum, tanto che una sentenza della Consulta ne ha dichiarato costituzionalmente illegittimo il contenuto di diverse norme. E abbiamo preso atto che anche il metodo era errato, perché l'Italicum riguardava solo il sistema di elezione della Camera dei deputati. Infatti il referendum del 4 dicembre 2016 ha bocciato sonoramente la legge costituzionale che dava il Senato per morto, mentre è ancora oggi vivo e vegeto. Si gridava allo scandalo quando il Governo Berlusconi presentava una richiesta di fiducia; ma il ricorso che ne fece fu certamente più moderato e di necessità rispetto a quello che se ne fa ora. Esondante per il Governo è diventato quindi il Senato, ma anche la Camera. Non trova giustificazione nemmeno la circostanza che il Governo accolga nel maxiemendamento le modifiche approvate nelle Commissioni di merito, perché la Costituzione e il nostro Regolamento, signora Ministro, prevedono sia l'esame delle Commissioni, sia quello dell'Assemblea. Anche nelle democrazie occidentali l'uso di tale strumento (il ricorso alla fiducia) è veramente molto, ma molto limitato, dalle regole e nella prassi. Mi rivolgo quindi al Presidente del Senato, che su questo non può esercitare poteri regolamentari, ma di moral suasion sicuramente sì. Se è vero che rientra nelle prerogative del Governo porre la questione di fiducia, è altrettanto certo che un suo uso eccessivo svilisce il ruolo degli eletti in Senato e la loro funzione fondamentale, che è quella legislativa. La continua umiliazione del ruolo dei senatori finisce per dare una giustificazione ai continui attacchi populisti alla nostra Assemblea, anche da parte di persone che ne fanno parte, e giustifica le richieste di riduzione del numero dei senatori, nonostante un referendum in tal senso sia stato esplicito. Rimane poi difficile da capire il perché di una fiducia su un decreto-legge contenente norme i cui effetti giuridici hanno preso vita nel momento della loro pubblicazione sulla Gazzetta Ufficiale; si poteva discutere anche un'altra settimana e, dopo averle esaminate e magari bocciate attraverso il voto dell'Aula, si sarebbe salvato il testo così come piaceva al Governo. Non capiamo poi la richiesta o una richiesta in tal senso da un ministro, come Marco Minniti, considerato e stimato come una persona assolutamente di buonsenso in modo trasversale (lo ha dimostrato anche nei recenti avvenimenti). La sostanza è che ora, anche alla Camera dei deputati, il provvedimento sarà costretto a un iter veloce e blindato, senza l'approfondimento di quei temi che avrebbero necessitato di una maggiore istruttoria. Ne cito uno. Ormai i migranti che entrano nel nostro Paese sono accolti a poco più di 12 miglia (quando anche non molto meno) dalle coste libiche, su imbarcazioni attrezzatissime, anche con droni, delle organizzazioni non governative. Tali imbarcazioni portano i migranti sulle navi delle forze italiane ed europee poste a presidio dei confini, le quali non possono fare altro che accompagnarli in Italia. Grazie a questa nuova strategia, è aumentata la quantità di migranti in attivo rispetto allo scorso anno, quando i numeri erano già spaventosi. Dai 153.000 migranti del 2015 si è passati ai 181.000 del 2016, contando solo quelli sbarcati e non anche coloro che arrivano via terra da altri confini. Al contrario, i ricollocamenti si possono contare veramente in poche centinaia sui 160.000 previsti in sede europea. Noi ci chiediamo se il decreto-legge in esame affronti questo tema, magari attraverso una modifica dell'articolo 12 della cosiddetta legge Bossi-Fini, per consentire di confiscare o sequestrare quelle navi. La risposta è no. Senza entrare ulteriormente nel merito del provvedimento, esso non affronterà il problema che intendeva risolvere. Inoltre, ancora una volta si è riusciti a mortificare il lavoro e il contributo dei senatori che non erano pregiudizialmente contrari a norme che si proponevano di contrastare l'immigrazione illegale, considerati i danni che un'accoglienza senza limiti e gli enormi costi ad essa collegati stanno causando al nostro contesto sociale.
2017-03-28	LN	StefaniErika	A ciò infatti si aggiunga che il fenomeno non è stato trattato fin dall'inizio con la necessaria severità: è sufficiente andare a guardare anche semplicemente le dichiarazioni del procuratore capo di Catania, il dottor Zuccaro, presso il Comitato Schengen. Stiamo soltanto parlando di una problematica che riguarda le ONG, cioè di molte navi che battono bandiera di Gibilterra, della Germania e dell'Olanda, che materialmente arrivano vicino alle coste libiche per soccorrere questi migranti, ma in realtà li trasportano violando la normativa internazionale e li portano direttamente nel canale di Sicilia, dichiarando di averli recuperati lì. Lo stesso procuratore capo Zuccaro si domanda come mai Aquarius, la nave di SOS Mediterranée, abbia un costo giornaliero di 11.000 euro (mi riferisco al costo di gestione solo della nave); inoltre l'organizzazione non governativa MOAS ha speso 400.000 euro per il noleggio e l'utilizzo di due droni. Lo ripeto: 400.000 euro. Queste, peraltro, sono tutte spese riguardanti queste navi senza nemmeno considerare il costo stesso delle navi. Cui prodest ? A chi va il vantaggio di queste iniziative, di questi denari spesi che lo stesso procuratore capo ha considerato comunque delle operazioni assolutamente sospette? Si consideri poi che il 30 per cento dei salvataggi fatti nel 2016 è stato realizzato dalle ONG e nonostante questo - sono sempre le parole del procuratore capo - le morti non sono diminuite, anzi sono aumentate perché è cresciuto anche il numero dei migranti. Nel 2016 si parla di quasi 5.000 morti, quindi sono operazioni che non hanno scopo umanitario in questo senso, perché i morti ci sono. A questo punto sorgono dei dubbi su quale traffico può essere sotteso a questo tipo di viaggi che vengono fatti. Per questa ragione anche noi del Gruppo della Lega Nord abbiamo sollevato la problematica affinché si indaghi approfonditamente ed eventualmente si rinvengano i responsabili delle eventuali ipotesi di reato, che possono andare dal favoreggiamento all'immigrazione clandestina alla tratta di persone, se non anche a ipotesi più gravi. È inutile pensare che con questo singolo provvedimento si risolva un problema che è enorme. Sarebbe come svuotare un oceano con un cucchiaino: ben venga che si utilizzi il cucchiaino, ma a nostro avviso non si è affrontato il problema; anzi, si è anche cercato di dimenticare che è un problema e, con atteggiamenti buonisti di finta accoglienza, si è oberata l'Italia di un peso enorme, che non è solo economico, ma anche sociale, che l'Italia non sa e non è in grado di affrontare.
2017-03-28	LN	StefaniErika	Era una grandissima occasione di questo Governo e della sua maggioranza e l'occasione per tutto il Paese di affrontare una problematica per tanto tempo sottovalutata: sembrava che solo la Lega Nord ne parlasse; sembrava solo un manifesto, uno slogan della Lega Nord. Invece, si è compreso che quello dell'immigrazione è un problema. Invece però di approntare vere soluzioni questo provvedimento limita il problema a questioni procedurali: le procedure davanti ai tribunali, le procedure delle commissioni territoriali. Signori, forse abbiamo parlato tanto, stiamo qui a disquisire se debba decidere la camera di consiglio, o se la decisione debba essere presa in composizione collegiale invece che monocratica, quando invece ci troviamo di fronte a un problema enorme.
2017-03-28	LN	StefaniErika	Signora Presidente, mi segni per intervenire dopo sull'ordine dei lavori! STEFANI (LN-Aut). Signora Presidente, ho poca voce, ma riprendo il discorso. Si è tanto elucubrato in Commissione su come strutturare un nuovo processo per cercare di evitare un grado di giudizio, per cercare di evitare che vi sia un giudizio di appello, per cercare di accelerare tutti questi procedimenti nella loro trattazione. A tal fine si è forse forzato l'ordinamento, cercando di inserire questo procedimento in camera di consiglio e di eliminare totalmente il processo di appello per andare direttamente in Cassazione. Noi, però, abbiamo sollevato alcune perplessità in merito ad alcuni aspetti di tale procedura. Ad esempio, si è tanto parlato della possibilità di richiedere l'udienza e della possibilità di far intervenire personalmente il ricorrente. Alla fine, però, se ragioniamo su come è stata strutturata la norma, anche in fase emendativa, oggi, ogni volta che può essere avanzata una richiesta motivata di udienza e deve essere audito il ricorrente, tale udienza può essere fissata quando la videoconferenza non è disponibile in sede di commissioni territoriali. Allo stesso tempo, è stato approvato un emendamento in base al quale il richiedente può rifiutare la ripresa e, quindi, ogni qualvolta non viene fatta la ripresa audiovisiva, automaticamente verrà fatta l'udienza. Come fa, quindi, questa norma ad andare d'accordo con la tempistica che viene prevista per la chiusura del procedimento in primo grado, cioè quattro mesi? Quattro mesi per il primo grado è una scadenza praticamente impossibile da rispettare. Nulla è detto, invece, su quali possono essere le sanzioni e le conseguenze nel caso in cui il provvedimento sia emesso dopo i quattro mesi. Se il provvedimento viene emesso in ritardo si intende che si tratti di una violazione di legge e quindi, ogni volta che accade, si potrebbe andare davanti alla Corte di cassazione? Inoltre, si parla di altre problematiche relative alle tempistiche. Anche per quanto riguarda i sei mesi per il ricorso in Cassazione, dato che si parla del problema del carico pendente anche presso la Corte di cassazione, eliminando il filtro del processo d'appello, tutti i provvedimenti verranno impugnati dinanzi alla Cassazione, creando quindi una paralisi della Corte, come, tra l'altro, è già stato osservato dall'Associazione nazionale magistrati. Il problema è che sono state respinte diverse proposte che noi avevamo avanzato in Commissione e che erano del tutto ragionevoli e del tutto necessarie. Noi avevamo chiesto di aumentare il fondo per le espulsioni, i respingimenti e gli allontanamenti. Avevamo chiesto di aumentare la capienza dei nuovi centri che, alla fine, non sono sicuramente in grado di accogliere tutti i richiedenti. Avevamo anche chiesto di arrivare al punto di eliminare la protezione umanitaria, che non è un istituto universalmente riconosciuto, non ci viene imposta dall'Europa: è una nostra invenzione e apre continuamente nuovi ricorsi. Sono stati bocciati anche i nostri ordini del giorno, che noi pensiamo debbano invece costituire il principio ispiratore di tutto questo provvedimento. Avevamo chiesto un impegno da parte del Governo per garantire la capienza dei centri, per trattenere in quelle strutture i cittadini con ingresso o soggiorno irregolari e aumentare il periodo stesso di trattenimento: ordine del giorno bocciato. Avevamo chiesto l'impegno del Governo per identificare i cittadini con ingresso e soggiorno irregolari e anche questo è stato bocciato. Non si vuole arrivare a identificare tutti i cittadini; non si vuole garantire la capienza dei centri e avere la possibilità di tenere sotto controllo tutti gli immigrati che entrano nel nostro territorio. Ma sono, invece, gli ordini del giorno che sono stati accolti che fanno comprendere quale sia la vera natura del provvedimento, dove si voglia arrivare e come si affronta il problema dell'immigrazione. Vediamo approvati ordini del giorno nei quali, ad esempio, viene previsto che siano garantite, nel corso di operazioni di primo soccorso, in accertamento di situazioni di bisogno, forniture di vitto, di alloggio, di vestiti per tutti questi immigrati e che venga bloccata, addirittura, tutta la procedura di identificazione e non si possa procedere al colloquio ogni qual volta vi siano cure mediche, chiamiamole pure urgenti: fino all'esito del cosiddetto evento morboso non si potrà fare né l'identificazione, né il colloquio. Vediamo accolti altri ordini del giorno in cui si prevede, addirittura, l'opportunità di rivedere tutta la normativa della legge Bossi‑Fini «nell'ottica di un ordinato programma di regolarizzazione e inserimento dei migranti». Stiamo parlando della riduzione del ricorso all'allontanamento se non in casi estremi, nonché dell'apertura di canali regolari di ingresso, sia per lavoro (si può anche capire), sia per ricerca di lavoro, che per accedere al diritto di asilo. Si vogliono creare canali in base ai quali l'Italia sia un centro di totale accoglienza di un fenomeno che, invece di essere affrontato in questa maniera, dovrebbe essere affrontato all'origine, come abbiamo suggerito da tempo. Nel provvedimento non sono previste tempistiche nette, ad esempio nella fase di trattazione all'interno delle commissioni. Comunque, tra l'attività della commissione e i vari ricorsi, prima che si arrivi in Cassazione più o meno passeranno due anni. Vi sono situazioni che restano completamente fuori, assolutamente non regolamentate da questo provvedimento e, anzi, totalmente disattese. Si capisce quali sono stati gli ordini del giorno e qual è l'obiettivo nascosto del trattamento del fenomeno dell'immigrazione: cioè lasciamo fare. Ma se analizziamo i dati chiari e certi, vediamo che gli sbarchi, che - ricordiamo - nel 2013 erano 42.925, sono arrivati, nel 2016, a 181.436, escluse le rotte terrestri. Stiamo parlando solo di sbarchi, quindi di ingressi via mare; di tutti questi ingressi del 2016, le richieste di asilo sono state il 68 per cento, 123.000; mancano al conteggio 60.000 persone, che sono entrate e che non hanno nemmeno fatto la richiesta di asilo. Già queste sono disperse e non controllate nel nostro territorio. Se, poi, andiamo a guardare il numero stesso degli irreperibili, vediamo che nel 2016 erano più di 3.200; inoltre, delle 123.000 domande di asilo presentate, ne sono state accolte poco più di 36.000, quindi solo il 40 per cento. Signori, su 181.000 - e stiamo parlando solo di sbarchi, di quei numeri che sono stati controllati - vi sono solo 36.000 richieste di asilo accolte; siamo parlando di 150.000 persone, solo nel 2016, che sono entrate e di cui non conosciamo nome e cognome, gli obiettivi, dove vivano, cosa facciano.
2017-03-28	PD	CuccaGiuseppeLuigiSalvatore	Certo è che dal dibattito è emerso con chiarezza che le forze politiche rappresentate in quest'Assemblea hanno una differente visione sul tema dell'immigrazione. Vi sono, da una parte, coloro i quali sostengono la necessità del respingimento indiscriminato degli immigrati, fenomeno visto come un danno grave al nostro Paese e al suo sistema economico; dall'altra, vi sono coloro che invece ritengono che sia necessario accogliere gli immigrati che si trovino nelle condizioni di conseguire la tutela nel nostro Paese a causa delle condizioni soggettive ed oggettive, con riferimento alla situazione economica e politica esistente nei Paesi di provenienza. A questo riguardo, debbo dire che taluno di coloro che sono intervenuti in Assemblea - mi sembra sia stato il senatore Cociancich - ci ha fornito dei dati assolutamente rilevanti e, credo, molto meritevoli di attenzione, anche per comprendere quale sia il vero significato del fenomeno dell'immigrazione. Se non erro, il senatore Cocianchich ci ha indicato che addirittura il fenomeno dell'immigrazione porta un plusvalore anche in termini economici al nostro Paese. Lo stesso senatore Cocianchich ci ha ricordato che nella bilancia tra emigrazione e immigrazione sono più gli emigrati, quelli che vanno via, rispetto a quelli che entrano nel nostro Paese e, soprattutto, la bilancia in termini economici pende dalla parte degli immigrati. Quindi, con la regolamentazione che cerchiamo di dare al fenomeno con questo provvedimento di fatto ci impossessiamo anche di quel plusvalore di cui ci ha parlato il collega Cocianchich in quest'Aula, la qual cosa forse potrebbe indurci a cambiare anche la visione complessiva del fenomeno stesso.
2017-03-28	PD	CuccaGiuseppeLuigiSalvatore	L'accoglienza degli immigrati deve trovare fondamento sia nelle motivazioni umanitarie sia in quelle di carattere più strettamente economico. Ciò che è emerso - e che molti colleghi hanno travisato - è che la ratio del provvedimento e gli obiettivi che si intendono cogliere con la sua attuazione sono differenti rispetto a quelli che spesso sono stati prospettati nel corso della discussione. In tanti hanno voluto evidenziare che il decreto-legge in esame non risolve il problema dell'immigrazione in maniera definitiva. Ebbene, a me pare che queste argomentazioni siano strumentali a una critica politica che prescinde dal merito del provvedimento ed è fondata piuttosto sulla consueta contrapposizione che ci porta ad assumere posizioni di fatto assolutamente scollegate rispetto al merito dei provvedimenti che affrontiamo. Credo pertanto sia doveroso ribadire che questo provvedimento intende adottare strumenti operativi diretti allo snellimento delle procedure, alla velocizzazione degli interventi dello Stato, assicurando, quindi, anche una migliore efficienza dell'intero sistema preposto ad affrontare e risolvere le problematiche che si presentano di volta in volta in conseguenza del fenomeno dell'immigrazione che, come è stato ribadito da tutti coloro che sono intervenuti nel corso del dibattito, ha assunto effettivamente dimensioni straordinarie, con conseguenze anche impreviste e imprevedibili, ed è destinato a crescere ulteriormente in maniera esponenziale nell'immediato futuro. In questo senso, quindi, è innegabile che il provvedimento che stiamo esaminando contenga numerosi aspetti positivi; peraltro, anche molti degli intervenuti hanno riconosciuto la bontà del decreto-legge, pur con la consapevolezza che non è sicuramente perfetto. Difficilmente si riesce a fare uscire dalle Aule parlamentari un provvedimento perfetto, perché sappiamo che si risponde a logiche di contrapposizione, di confronto, di dialogo e spesso bisogna anche fare sintesi. Non sarà sicuramente un provvedimento perfetto, ma certamente coglie finalmente la ratio di dare una regolamentazione ai fenomeni di cui abbiamo parlato. D'altra parte, questo è stato riconosciuto anche da molti colleghi dell'opposizione, e per tutti ricordo l'intervento del senatore Malan che ha auspicato un'approvazione anche rapida del provvedimento stesso. Di contro, non mi pare corretto affermare, come taluno ha fatto, che, nel corso dei lavori in Commissione, che si sono svolti sicuramente in tempi estremamente rapidi e - se mi consentite - qualche volta anche concitati, non vi è stata possibilità di dialogo con il Governo. Questa affermazione è dettata dal fatto che la Commissione ha deciso di seguire una linea e si sono operate scelte differenti rispetto all'opinione di taluno che ha detto, appunto, che non vi è stata possibilità di dialogo. Peraltro la conferma di questo dato ci proviene dagli emendamenti approvati, che talvolta sono stati proposti dai membri di opposizione della 1ᵃ e della 2ᵃ Commissione riunite. Questo è un chiaro segno che molti dei temi affrontati sono stati risolti con l'approvazione delle proposte pervenute da parte dell'opposizione. Mi riferisco, ad esempio, alla scelta di prevedere la competenza a decidere sui ricorsi avverso i provvedimenti delle commissioni territoriali. Si tratta di un tema di cui ho già parlato in discussione generale, che è tornato prepotentemente nel dibattito in Commissione e nel corso della discussione in Aula. La Commissione ha optato per affidare la scelta sui ricorsi avverso le decisioni delle commissioni territoriali alle sezioni specializzate dei tribunali. Taluno avrebbe voluto che la competenza spettasse alle corti d'appello. Credo sia opportuno ribadire ancora una volta che la scelta fatta risponde ad una presa d'atto della situazione esistente presso le corti d'appello in Italia, che attualmente presentano una carenza importante di organico, sono oberate da un numero imponente di fascicoli pendenti, presentano carenza di personale amministrativo oltre che di giudici e, quindi, la conseguenza è che, se avessimo operato una scelta differente, certamente avremmo paralizzato l'attività delle corti d'appello e la nuova normativa non avrebbe certamente trovato una facile applicazione. Lo stesso si può dire per ciò che riguarda l'obiezione, formulata da più parti, per quanto riguarda la possibilità di ricorrere in Cassazione avverso i provvedimenti delle sezioni specializzate dei tribunali, ricordando peraltro che è stato approvato un emendamento che, in qualche maniera, ha una funzione deflativa rispetto alla proposizione gratuita - mi si passi questo termine - dei ricorsi in Cassazione. Con tale emendamento si prevede infatti che la procura debba essere rilasciata successivamente alla conoscenza dell'esito della decisione del tribunale e il difensore deve darne certificazione, attraverso l'autentica della firma e la certificazione della data. In questo modo, certamente, considerata la situazione che si verrà a creare, si otterrà quello scopo deflativo per cui l'emendamento è stato proposto ed approvato. In definitiva, possiamo quindi affermare che il provvedimento in esame, come detto, non è perfetto, ma affronta sicuramente i temi di un'emergenza che ha assunto ormai dimensioni rilevanti in maniera seria e condivisibile, con l'intento di riuscire a governare quei fenomeni, prestando particolare attenzione alla tutela, anche giudiziaria, degli immigrati e offrendo effettività e, soprattutto, tempestività - sto mutuando le parole utilizzate dal senatore Pagliari - sia per quanto riguarda la tutela, nel rispetto del dettato costituzionale, sia per quel che riguarda il rimpatrio. Signor Presidente, mi siano consentite due annotazioni. Le Commissioni riunite, nell'affidare il mandato ai relatori, avevano anche autorizzato il coordinamento del testo ed effettivamente si sono presentati dei temi su cui è stato necessario operare un coordinamento, che, però evidentemente, non svilisce il contenuto del testo stesso. Ricordo che si tratta più che altro di operazioni di drafting più che di un vero e proprio coordinamento. Per tutte, ricordo quella effettuata all'articolo 6, comma 1, lettera a), n. 3- quater, in quanto in Commissione era stato espunto l'inciso in forza del quale la notificazione degli atti e dei provvedimenti si sarebbe potuto fare a mezzo di posta elettronica certificata. Conseguentemente, ripeto, si tratta di un'operazione di drafting. Poiché avevamo dimenticato, con quell'emendamento, di aggiungere la parola «conseguentemente», diventa necessario espungere dal numero 3- sexies del medesimo articolo 6, ogni riferimento alla posta elettronica certificata, anche nel caso in cui la richiesta di notifica a mezzo PEC fosse stata inoltrata direttamente dall'interessato. Ribadisco, quindi, che sono state fatte operazioni di drafting che però non toccano in alcun modo il testo che è uscito dalla Commissione e che è stato affidato all'Aula. Ho preso atto anche delle decisioni che ha assunto la Presidenza relativamente ad una parte del disegno di legge che era stata molto contrastata, delle quali, ovviamente, prendiamo atto. Per concludere, voglio evidenziare un tema che è emerso durante i lavori della Commissione, anche con la presentazione di numerosi emendamenti da parte di tutte le forze politiche, e che è stato riproposto in Aula. Ne hanno parlato quasi tutti coloro che sono intervenuti nel corso della discussione generale, dunque credo sia doveroso riprenderlo, considerato che gli emendamenti non sono stati ritenuti ammissibili perché si trattava di norme sostanziali e quindi si è deciso di non prenderli in considerazione. Il tema, però, esiste e credo sia arrivato il momento, per il Governo, di prendere atto di una istanza che è pervenuta da tutte le parti politiche di quest'Aula. Mi riferisco al reato di immigrazione clandestina del quale è stata chiesta, in maniera trasversale e quasi all'unanimità, l'abolizione o la depenalizzazione. Come dicevo, sono stati presentati numerosi emendamenti ma a causa della loro natura sostanziale non sono stati presi in considerazione in quanto inconferenti rispetto al contenuto del decreto-legge in esame. È evidente che la necessità, esposta in maniera bipartisan, di tale abrogazione esiste, credo quindi sia necessario procedervi in tempi brevi, così da consentire anche un notevole risparmio di risorse economiche, che potrebbero essere destinate ulteriormente ai temi trattati con questo decreto-legge, e soprattutto un risparmio di risorse lavorative e umane, decongestionando moltissimo i tribunali presso i quali, come sappiamo, si accumula un numero impressionante di questi procedimenti penali il cui esito, il più delle volte, è una sentenza sostanzialmente inutile, vuoi perché le sanzioni non sono recuperabili, vuoi perché, alla fine del procedimento, le persone sottoposte a procedimento penale per il reato di immigrazione clandestina sono diventate nel frattempo irreperibili. Un intervento normativo in questo senso è ormai improcrastinabile. È stata approvata una legge delega, ormai annosa: penso che sia arrivato il momento di dare attuazione a quella delega da parte del Governo.
2017-03-29	LN	ArrigoniPaolo	Signora Presidente, onorevoli colleghi, signor Ministro, nell'affrontare il complesso problema dell'immigrazione irregolare in una situazione di crescente emergenza, esiste un problema di fondo. In questo Parlamento, c'è un'ampia maggioranza di forze politiche - il Partito Democratico, il Nuovo Centrodestra, Sinistra Italiana e il Movimento 5 Stelle - permeate dal buonismo e dall'accoglienza a tutti i costi. È grave mettere in discussione un punto fermo: il diritto internazionale all'asilo, stabilito dalla Convenzione delle Nazioni Unite relativa allo status dei rifugiati adottata a Ginevra nel 1951, che riconosce la protezione internazionale esclusivamente a coloro che scappano da guerre o vengono perseguitati per vari motivi. Ebbene, invece di cancellare - come avremmo dovuto fare - la protezione umanitaria, presente solo nel nostro Paese, molti in quest'Assemblea vorrebbero concedere la protezione persino ai migranti economici e a quelli climatici. Il collega Cociancich del Partito Democratico è uno di quelli che ha detto che vuole includere e non respingere gli irregolari anche per rimediare alla drammatica denatalità del nostro Paese: una teoria suicida totalmente da respingere. Si sostengano invece le famiglie italiane nel fare figli. Cociancich cita poi l'articolo 10 della nostra Costituzione, sostenendo che tutti coloro, cui a casa propria sono impedite le libertà democratiche, hanno diritto di asilo in Italia, ma ciò è inesatto, visto che non dice in primo luogo che il dettato costituzionale sul diritto di asilo non è stato attuato, perché manca ancora la legge organica, e, in secondo luogo, che il riconoscimento del rifugiato è entrato nel nostro ordinamento proprio con l'adesione alla Convenzione di Ginevra. Con numeri alla mano, in fase di discussione generale, ho cercato di descrivere il fenomeno in Italia. Sono numeri impietosi: troppi ingressi, troppe morti nel Mediterraneo, tante richieste di asilo. Sono già 33.000 al 17 marzo, con liste di attesa dell'esito che si allungano e tanti ricorsi. Nel fallimentare sistema di accoglienza le presenze crescono esponenzialmente e sono troppe. L'80 per cento dei posti occupati è fornito da strutture temporanee: case, condomini e privati, alberghi gestiti da cooperative in affari e albergatori falliti, spesso individuati da prefetti scavalcando i sindaci, con spese sostenute per l'emergenza salite nel 2016 a 4 miliardi, cifra maggiore a quella della manovrina correttiva, con un contributo UE di soli 112 milioni, meno del 3 per cento: altro che costi dell'accoglienza che non pagano gli italiani. L'Europa non solo ci scarica il problema, ma ci dà briciole: è una follia. Degli immigrati irregolari che entrano nel Paese un terzo non chiede asilo: scompaiono, non sappiamo dove sono e che cosa fanno. Solo il 20 per cento dei due terzi che invece chiedono protezione e assistiamo per due, tre o anche quattro anni ottiene la protezione internazionale: la gran parte di coloro che chiedono asilo e che vengono assistiti con vitto, alloggio, mediatore culturale, wi-fi, tablet, sono migranti economici, dunque irregolari e dunque clandestini. Riflessioni. Il suo decreto-legge, Ministro, è un timido cambio di passo rispetto al disastroso triennio Renzi-Alfano. Tardivamente, ma si prende atto dei lunghissimi tempi di esame delle richieste di asilo e dei ricorsi. Si assumono 250 funzionari per le commissioni, voluti dalla Lega per velocizzare i colloqui. Nel procedimento giudiziario si sostituiscono le sezioni specializzate per l'asilo e si elimina l'appello e, dopo averli chiusi, si riaprono i CIE, anche se con altro nome, i Centri di permanenza per il rimpatrio; misura, questa, introdotta più per rispondere alle censure UE del Consiglio d'Europa sulle debolezze del sistema italiano rispetto al trattenimento degli irregolari in attesa dei rimpatri. Ma questo non basta, perché con le poche risorse stanziate (8 milioni per quest'anno, 26 nel prossimo) e con lo stesso numero di magistrati, è probabile che i processi di valutazione delle domande non subiranno velocizzazioni. A tal proposito, abbiamo ancora una volta ragionato applicando l'articolo 81 della Costituzione per contenere la spesa e poi con questa malagestione dell'immigrazione ci siamo dimenticati che il costo degli immigrati aumenta di anno in anno di circa 600, 700, 800 milioni: questa è la verità. Ma il decreto non basta, soprattutto perché in Commissione è stato annacquato e svuotato. Si è ragionato troppo per rafforzare garanzie e tutele degli immigrati. Sono stati accolti emendamenti, come ha detto Buccarella del Movimento 5 Stelle, volti a riaffermare principi di civiltà giuridica. Gli esponenti di Grillo avrebbero voluto ancora più garanzie per gli immigrati, come i colloqui in commissione con due intervistatori e persino con la presenza del difensore; come l'abrogazione del reato di clandestinità, loro vecchio cavallo di battaglia. Incredibile, ma voi grillini vi siete opposti al nostro emendamento, approvato e voluto dai sindaci, che prevede la cancellazione automatica e immediata dall'anagrafe comunale di un richiedente asilo irreperibile dal centro di accoglienza. No, non ci siamo. La Lega è per una diversa politica sull'immigrazione che attueremo quando andremo al Governo, basata sul rigore, sulla legalità e sulla deterrenza che disincentivi le partenze e, per conseguenza, anche le morti in mare. Dobbiamo diminuire i fattori di attrazione nel nostro Paese, i cosiddetti pull factor. Anche Frontex, con il suo rapporto annuale, Risk Analysis 2017, puntando il dito contro le ONG che stanno suscitando tanto clamore, afferma che le operazioni H24 di ricerca e soccorso in mare svolte dalle 13 navi al limite delle coste libiche agiscono da pull factor, incoraggiando i migranti a intraprendere la traversata del Mar Mediterraneo, dove tanti perdono la vita a bordo di natanti inadeguati. La Lega Nord ha tentato di migliorare il testo con la presentazione di diversi emendamenti e ordini del giorno, che sono stati per lo più respinti. Penso, ad esempio, all'emendamento per l'eliminazione della protezione umanitaria, che non è prevista dalla Convenzione di Ginevra, e a quello volto a introdurre maggiori controlli alle frontiere. Abbiamo dei confini terrestri colabrodo, come dimostrato dagli oltre 10.000 pakistani che lo scorso anno sono entrati dall'Austria e dalla Slovenia e hanno poi chiesto asilo. Bisogna bloccare questi ingressi irregolari con controlli efficaci alle frontiere di Francia, Svizzera, Austria e Slovenia, Paesi tutti aderenti allo spazio Schengen, pretendendo l'applicazione del Regolamento di Dublino sul principio del Paese di primo approdo e, dunque, operando le cosiddette riammissioni attive. Penso anche agli altri emendamenti sui Centri di permanenza per il rimpatrio, visto che la capienza che lei, signor Ministro, ha previsto è decisamente insufficiente per trattenere l'enorme numero di irregolari in attesa di essere espulsi o respinti. Anche i tempi di trattenimento sono insufficienti, in quanto dovevano essere in linea con la direttiva del 2008 in tema di rimpatri. La bocciatura dei nostri emendamenti conferma la volontà di maggioranza e Governo di vanificare le procedure di espulsione e consentire agli irregolari di sottrarsi ai rimpatri, che bisogna invece necessariamente incrementare. Quelli effettuati sono infatti troppo pochi. Nell'ultimo triennio quelli attuati sono stati, mediamente, tra i 7.000 e gli 8.000. Troppi non ottemperano all'ordine del questore. Servono dunque accordi bilaterali con i Paesi terzi d'origine e soprattutto occorre dotare di maggiore risorse il fondo rimpatri. Anche in questo caso, con la bocciatura di un nostro ordine del giorno avete snidato le reali intenzioni del Governo. Servono inoltre accordi seri per bloccare il flusso di sedicenti profughi proveniente dalla Libia - Paese di transito e non di partenza - che rappresenta ormai l'85 per cento degli ingressi in Europa dopo la chiusura della rotta dei Balcani. Basta subire passivamente gli effetti dell'accordo tra Unione europea e Turchia, finanziata con 6 miliardi di euro (soldi anche nostri), che ha interrotto i flussi soprattutto verso la furba Germania. Siamo seri. Quello sottoscritto recentemente a Roma con Serraj vale poco più di zero. Lo dimostrano gli sbarchi, in aumento di oltre il 50 per cento nel 2016, e che renderanno ancora più nero il 2017. Inutile fare intese con Serraj, a capo di un Governo non riconosciuto dal Parlamento di Tobruk. Molto più di lui, chi controlla il Paese è il generale Haftar. Se uno dei 4 obiettivi per i prossimi dieci anni sottoscritti sabato scorso a Roma dai 27 Paesi interessati è un'Europa sicura, con una politica migratoria efficace, responsabile e sostenibile, allora Gentiloni Silveri pretenda che l'Unione europea metta a disposizione della Libia risorse paragonabili a quelle concesse alla Turchia, affinché si agisca per bloccare gli afflussi migratori illegali diretti verso l'Europa. Dopo l'attentato di Londra lei, ministro Minniti, parlando in generale del terrorismo di matrice islamica, ha detto che c'è legame non con i migranti, ma con la mancata integrazione. Ma signor Ministro, con i migranti regolari che vogliono imporre le proprie culture che divergono dai nostri valori scolpiti nella Costituzione, che integrazione ci può essere? Con le centinaia di migliaia di migranti irregolari, cioè clandestini, presenti nel nostro Paese (vuoi perché non hanno chiesto asilo, vuoi perché è stata respinta loro la domanda di protezione e non sono stati rimpatriati) che integrazione ci può essere? Questa maggioranza e questo Governo non perseguono la legalità! Lo avete certificato respingendo un nostro ordine del giorno che invitava l'Esecutivo ad intensificare il rintraccio degli irregolari e lo avete ribadito approvando un ordine del giorno folle della senatrice De Petris che prevede la riduzione del ricorso all'allontanamento dei migranti. Per tutti questi motivi, ringraziando i relatori Cucca e Mancuso, il Gruppo della Lega Nord voterà contro la fiducia e contro il provvedimento!
2017-03-29	PD	RussoFrancesco	Signora Presidente, colleghi senatori, rappresentanti del Governo, Ministri, quello che stiamo per votare è un provvedimento ambizioso. Il tempo dirà se tutte le soluzioni scelte saranno le più adeguate. Ma certamente in esso troviamo la dimostrazione che c'è ancora spazio e bisogno di una politica che guarda lontano, seria e coraggiosa; che non si rassegna al respiro corto e al consenso facile, perché sappiamo che sul tema dell'immigrazione il nostro continente si gioca oggi forse la sfida più decisiva, quella che definirà la sua stessa composizione sociale, la qualità del nostro continuare a vivere in comunità aperte e coese, il nostro ruolo nel mondo. Credo allora che, per capire fino in fondo la qualità e il livello della scommessa di ciò che stiamo per approvare e delle politiche che il Governo sta promuovendo in queste settimane, sia necessario provare a cambiare prospettiva. Vorrei davvero, cari colleghi, che oggi votassimo guardando ad Agadez e a Berlino. Agadez è una città del Niger sconosciuta alla stragrande maggioranza dei cittadini italiani, è la mecca dei trafficanti di donne e di uomini; un girone infernale attraverso il quale ogni anno passano almeno 150.000 disperati che sognano di raggiungere le coste libiche e poi il nostro Paese, non senza esser vittime di violenze, rapimenti, torture e schiavitù. È l'emblema di un fenomeno migratorio che riguarderà centinaia di milioni di persone nei prossimi anni in tutto il mondo e che ci costringe a elaborare strategie di lungo periodo, come provano ad esserlo quelle previste in questo provvedimento. E poi c'è Berlino, perché l'accordo diplomatico fra Italia e Germania siglato la settimana scorsa, che coinvolgerà fortunatamente anche Austria e Svizzera (e, in prospettiva, Francia e Slovenia), vede finalmente alcuni dei principali Paesi europei affiancare l'Italia nella gestione dell'emergenza immigrazione. Rivendichiamolo, per cortesia, tutti insieme: non si tratta di concessioni generose nei confronti del nostro Paese, ma dei primi frutti di un proficuo lavoro diplomatico che vedrà come primo risultato l'accoglienza di 500 rifugiati al mese da parte tedesca nell'ambito del piano europeo di ricollocamento. Ma soprattutto è il riconoscimento del ruolo che l'Italia si è assunta negli ultimi anni come Paese di primo arrivo dei migranti e, al tempo stesso, degli errori che molti partner hanno compiuto nel lasciar solo il nostro Paese, trincerandosi dietro i meccanismi europei, Dublino in primis, ritardando per troppo tempo la ricerca di una soluzione condivisa.
2017-03-30	LN	ArrigoniPaolo	Signor Presidente, vorrei ritornare sul problema dell'immigrazione, con riferimento al sistema di accoglienza nel nostro Paese, perché noi del Gruppo della Lega Nord stiamo rilevando una sorta di anomalia: da tre anni stiamo monitorando i numeri del sistema di accoglienza, che - voglio ricordarlo - si attestavano sulle 22.000 persone alla fine del 2013, sulle 66.000 alla fine del 2014, sulle 103.000 alla fine del 2015 e sulle 176.000 alla fine dello scorso anno. In questi giorni, nelle prime settimane del corrente anno, questi numeri sono lievemente diminuiti: fino a due giorni fa, avevamo 174.000 persone, 2.000 in meno nel sistema di accoglienza. Cos'è successo? Sono stati bloccati gli ingressi nel nostro Paese? Assolutamente no, tant'è vero che in questi tre mesi, fino al 27 marzo, gli ingressi sono stati di 21.000 unità, con un aumento del 51 per cento rispetto allo scorso anno. Soprattutto, le persone che hanno fatto richiesta di asilo dal 1° gennaio al 20 marzo sono state 33.000. Queste, per diritto, devono essere collocate nel sistema di accoglienza. Fino a due giorni fa avremmo cioè dovuto registrare il numero di ben 209.000 persone nel sistema di accoglienza. Qualcuno ne è uscito e si potrebbe pensare che, andato via Alfano e arrivato Minniti, si è attivato con efficacia il sistema di ricollocamento. No, perché da inizio anno sono state ricollocate verso gli altri Paesi europei poco meno di 2.000 persone. Noi ci aspettavamo quindi fino all'altro ieri un numero di presenze nel sistema di accoglienza di 207.000 persone, anziché 174.000. Pertanto, come Gruppo della Lega Nord, ci domandiamo cosa sia successo, cosa sia cambiato. Ci sono, per caso, 33.000 immigrati già titolari del permesso di protezione internazionale che dopo sei mesi non hanno più avuto il rinnovo e, quindi, sono stati immessi fuori dal sistema di accoglienza? Oppure nei centri di accoglienza ci sono 33.000 irregolari irreperibili (persone cioè che si sono allontanate senza giustificare il loro allontanamento)? Questi dubbi ci hanno portato, come Gruppo della Lega Nord, a presentare questa mattina l'interrogazione parlamentare con risposta scritta 4-07299 al ministro Minniti, che speriamo possa rispondere celermente e chiarire questi numeri che a noi francamente non tornano.
2017-04-12	FI	BerniniAnnaMaria	Signor Presidente, io vorrei utilizzare questi pochi minuti a conclusione degli interventi che hanno caratterizzato la posizione del Gruppo che rappresentiamo, per fare una sorta di resumé dei motivi per cui non possiamo votare a favore del presente decreto-legge, naturalmente al netto della gratitudine per l'ottimo lavoro svolto dal relatore Pagliari e per la sua giocoforza limitata disponibilità: devo dire però che c'è stata sugli ordini del giorno da parte del vice ministro Bubbico, che forse avrebbe voluto ma non ha potuto, perché i tempi erano caratterizzati dal contingentamento e i modi dalla fiducia. Giustamente il senatore Malan ha affermato che non si comprendono bene la necessità e l'urgenza del provvedimento in discussione. Ricordava, ad esempio, il collega Zuffada, intervenuto dopo il senatore Malan, che si tratta di una norma che evoca molto da vicino e addirittura riporta interi spezzoni di frasi del decreto Maroni del 2008. Ed ha ragione la collega De Petris nel sostenere che alcuni aspetti del decreto Maroni del 2008 sono stati oggetto di scrutinio e censura della Corte costituzionale e purtroppo, anziché prendere gli aspetti buoni, quelli che sono sopravvissuti e hanno dato buona prova di sé in questi anni, il decreto-legge in esame prende esattamente quelli che sono stati censurati e cassati dalla Suprema corte. Questo è quanto ci risulta assolutamente incomprensibile ed è ciò che evocava il senatore Mario Mauro nel suo intervento. Non comprendiamo inoltre se, nell'ambito di un contesto che si assume di necessità ed urgenza, si possono utilizzare delle espressioni manifesto e propagandistiche, come quelle indicate negli articoli 4 e 5 del decreto-legge, che addirittura danno una definizione del concetto di sicurezza urbana come se la si inventasse, mentre è presente nel decreto Maroni, nei patti per la sicurezza e, colleghi, vi do una notizia, c'era già nel 1997 quando è stato inventato il concetto di sicurezza integrata, tanto che esso, più che un'innovazione, diventa una sorta di oggetto di modernariato. Ancora una volta, quindi, non si comprende - e anche in questo caso ha ragione il collega Floris - come i sindaci possano giovarsi di questi strumenti che già esistevano e che, a seconda delle diverse sensibilità delle varie amministrazioni, hanno dato a tratti buona, discreta, mediocre o cattiva prova di sé stessi, come tutti gli strumenti che non vanno oltre la capacità o l'incapacità dei loro utilizzatori. Tuttavia, ciò che veramente non funziona, al netto della norma manifesto, è l'effetto a scaricabarile. Si tratta di una norma che attribuisce potenti competenze e responsabilità ai Comuni (e quindi ai sindaci) e alle Forze dell'ordine, senza però dare garanzie, come abbiamo sottolineato più volte al Governo e anche relatore, ma ugualmente impossibilitati ad approvare qualsiasi emendamento sul provvedimento, che deve essere approvato così come uscito dalla Camera. Ci stupisce il fatto che si danno deleghe con la formula del combinato disposto degli articoli 117 e 118 della Costituzione, secondo i quali lo Stato ha la competenza per l'ordine e la sicurezza pubblica, salvo possibili deleghe agli enti locali territoriali, come ad esempio i Comuni, quando la delega non è in bianco, ma è ben definita nella filiera delle attribuzioni e delle responsabilità e soprattutto è ben finanziata. In questo caso, colleghi, i finanziamenti non esistono. Non a caso i colleghi Piccoli e Malan evocavano l'articolo 81 della Costituzione. In questo caso sono definanziati e, addirittura, si prevede un finanziamento possibile, potenziale, virtuale io direi addirittura quasi onirico attraverso i proventi di sanzioni amministrative previste in questo provvedimento. Colleghi, stiamo esagerando. Siamo oltre lo scaricabarile e le norme manifesto; siamo nel mondo dei sogni e francamente non ce lo possiamo permettere. Sappiamo che in questo momento le Forze dell'ordine e i Comuni stanno subendo l'impatto drammatico, non solo della mancanza di sicurezza e di decoro urbano, ma dell'immigrazione. Abbiamo avuto 186.000 arrivi, sbarchi di persone fisiche, migranti (siano essi economici e quindi clandestini, o legittimati a chiedere la protezione internazionale e l'asilo), che hanno comunque dovuto essere gestiti da qualcuno, cioè dai sindaci. Sindaci che hanno subìto cospicui tagli di spesa sia per i Comuni, sia per gli enti superiori, ad esempio la Regione, che in parte li alimentano, in questi anni di Governo Renzi e probabilmente anche Gentiloni, visto che questo provvedimento è sottofinanziato. Questo dato ci inquieta, perché ai sindaci, che sono coloro che svolgono le funzioni di prima accoglienza e devono garantire il welfare agli immigrati e nel contesto anche a quei cittadini che pagano le tasse e che si sentono sempre più abbandonati dall'amministrazione di prossimità (il sindaco, appunto), non credo che questo provvedimento - che si occupa per definizione di sicurezza urbana - consenta di acquisire, oltre alle attribuzioni di responsabilità, anche nuovi strumenti e nuovi fondi per esercitarli. Ancora una volta, quindi, questo Governo invita a pranzo gli italiani e presenta il conto ai sindaci e questo non è più possibile. Per non parlare delle Forze dell'ordine, cui viene nuovamente richiesta una over-performance non sufficientemente finanziata.
2017-04-12	LN	ConsiglioNunziante	In questo Paese il tempo necessario per progettare un furto è superiore a quello che si passerebbe in carcere se si venisse arrestati. Chi ha subìto una violazione di domicilio sa bene che, se il ladro viene arrestato, in meno di quarantotto ore è libero e per chi è stato violentato in casa, considerando il suo domicilio, le sue particolari questioni personali, quarantotto ore non servono nemmeno a smaltire lo shock : per il malcapitato derubato due mesi non sono nemmeno sufficienti a mettere in ordine la casa e intanto il ladro è sicuramente altrove. Sono 200.000 le proprietà svaligiate in un anno, un colpo ogni due minuti signor Presidente; solo 6.000 soggetti vengono arrestati, mentre il 97 per cento dei furti resta impunito e ciò significa che nel 97 per cento dei casi non viene beccato il furfante ladro che sconta comunque zero giorni di carcere. La società italiana, questo Paese è già oppresso da mafia, camorra e 'ndrangheta e i ladri e ladruncoli domestici di cui siamo già pieni ci bastano e ci avanzano; di certo non abbiamo bisogno di forze fresche provenienti da altri Paesi o perlomeno in parte direttamente legate a quella scellerata politica dell'immigrazione dei due o tre Governi precedenti, che non hanno portato indicazioni politiche buone. Ricordate poi quel provvedimento di modifica al codice di procedura penale in tema di misure cautelari? Non è stato approvato in quest'Aula da molto tempo. Ebbene, anche quello fu un modo, a cui fu dato un nome diverso, per occuparsi in modo poco serio dello svuotamento delle carceri. Quanti ne abbiamo fatti di questi provvedimenti prima? Già nel 2006 l'indulto di Prodi mise in libertà 26.000 detenuti e nei cinque anni successivi un terzo di questi detenuti sono tornati a delinquere, tornando ad occupare le patrie galere. Quante volte, signor Presidente, ci siamo alzati in quest'Aula per chiedere interventi efficaci ed urgenti, interventi non più procrastinabili soprattutto dal punto di vista dei cittadini, che hanno legittime aspettative di essere tutelati da parte del soggetto che istituzionalmente ne ha il compito, cioè lo Stato? Quante volte a questa legittima richiesta da parte nostra ci siamo sentiti rispondere che era puro populismo, che si voleva solo lucrare a scopi elettorali, che soffiavamo sul fuoco della paura e che cavalcavamo queste paure per imbonirci i cittadini, soprattutto quelli aventi diritto al voto? Anche una buona parte della politica ci ha accusati di amplificare in modo eccessivo, se non irresponsabile questi fenomeni. Qualcuno continua a chiamarli piccoli fenomeni: rapine in casa, molte volte con violenza, vengono considerate piccoli fenomeni. Si parla di sicurezza percepita come se si parlasse del tempo, di un caldo o di un freddo percepito, come se i cittadini avessero una percezione del problema e della paura in modo amplificato rispetto alla realtà. Secondo noi è vero esattamente l'opposto e non avete ancora compreso appieno la gravità di questo problema. Ebbene, arriva in Aula questo provvedimento, già vagliato dalla Camera dei deputati, che nel titolo altisonante prevede disposizioni urgenti in materia di sicurezza delle città. Il decreto-legge è composto da alcuni articoli su cui noi della minoranza abbiamo sicuramente ben lavorato, un lavoro che sia alla Camera che al Senato ci ha visti protagonisti nel tentativo di modificarlo, sicuramente di migliorarlo, ma chiaramente senza successo. Alla Camera qualcosa si è fatto; qui in Senato sarà posta l'ennesima fiducia, ma ne parleremo tra un momento. La fiducia strangola i tempi della discussione, per non parlare del fatto che tutti gli emendamenti sono stati respinti, anche se è positivo che abbiate accolto alcuni dei nostri ordini del giorno; del resto un ordine del giorno non si nega a nessuno. In questo provvedimento si parla di una filiera di collaborazione che parte dal sindaco, passa per la Provincia, alle Regioni ed arriva allo Stato. Anzi parte dallo Stato, con questo provvedimento, l'idea che tutto va a finire al sindaco, il nuovo parafulmine. Signor Presidente chi ha fatto il sindaco - l'ho già detto nella discussione in Commissione - sa benissimo che da sempre, anche senza questa legge, il sindaco è il primo baluardo che ha come mission proprio la sicurezza. Quale sindaco non ha avuto cura di tutte queste problematiche indicate in alcuni articoli, dall'arredo urbano all'illuminazione alla videosorveglianza? Alcuni sindaci si sono inventati una sorta di volontariato per far sì che il territorio venisse controllato, ma anche questo non vi è piaciuto. Lo stesso Maroni - è vero - ne aveva valorizzato il ruolo, ma ricordate quando eravate in minoranza, quante urla gli avete indirizzato dai vostri banchi e parlavate già all'epoca dei sindaci sceriffo? E cosa sono diventati adesso per legge questi sindaci? E la questione economica? I progetti e la promozione della sicurezza, come senza soldi, senza uno spicciolo, fare sicurezza. Il recupero dei centri, la riqualificazione urbana: ma qual è quel sindaco che non ha voglia di fare tutto questo? Li avete affamati, li avete ridotti a meri esattori di tasse, veri e propri gabellieri. Altro che fare opere di riqualificazione urbana. E le Province? Adesso vi ricordate della loro esistenza, dopo che le avete bistrattate, affamate e considerate enti inutili. Non hanno nemmeno i soldi per tappare le buche, altro che sicurezza urbana: non riescono nemmeno a garantire la sicurezza di chi percorre la strada. Soprattutto - cerchiamo di essere seri - non è da loro che ci si aspetta un processo di sicurezza legato ad una filiera che troviamo quantomeno scarna nelle motivazioni. Senza soldi non va: la sicurezza - bisogna avere il coraggio di dirlo - costa, non è gratis, perché è un bene, come la salute, e nessuno si scandalizza quando si dice che la salute costa e in essa bisogna investire; così è anche per la sicurezza. E invece cosa si fa? Si scarica su Comuni e Province, che sono già alla canna del gas per quanto riguarda i bilanci. Ebbene, dopo quattro anni di torpore, ora avevamo avuto la sensazione che qualcosa si muovesse seriamente, invece i primi sei o sette articoli sono solo dichiarazioni di principio e danno definizioni che già c'erano. Vi siete inventati un clamoroso doppione del Comitato provinciale per l'ordine e la sicurezza pubblica con un nuovo comitato metropolitano che non avrà mai alcuna finalità. Il Daspo - vivaddio! - ci era piaciuto e sembrava un'ottima soluzione, per cui questi soggetti che ormai fanno parte integrante del nostro arredo urbano si potevano allontanare con un'ordinanza del sindaco. Invece, se si va a leggere il testo, ci si rende conto che si può applicare il Daspo nei confronti di coloro che impediscono l'accesso ad aree portuali o ferroviarie e agli aeroporti o la libera di fruizione di plessi scolastici, musei o altro. Signor Presidente, ma dove si vive? Chi è che non fa entrare in un museo o in una chiesa o non fa prendere un treno? Cos'avete scritto in questo provvedimento? In treno e sui bus, c'è chi frega il cellulare o il portafogli; negli aeroporti e nelle zone portuali si ruba il rubabile.
2017-04-12	PD	MirabelliFranco	(ore 13,38) ( Segue MIRABELLI). Da sempre, in questo Paese, quando ci si presenta alla porta di una casa dove bisogna fare uno sgombero, se ci sono bambini o disabili, l'ufficiale giudiziario si ferma. Non è una novità introdotta da quella notarella presente nella legge: da sempre è così. La norma introdotta, dunque, è una norma che prende atto della sperimentazione che abbiamo fatto finora del lavoro previsto dal decreto sull'emergenza abitativa e che interviene su due fronti. Da una parte, dice che c'è una difficoltà ad eseguire provvedimenti; quindi, diamo ai prefetti più ruolo per utilizzare le Forze dell'ordine per fare gli sgomberi, sapendo che i Comuni, se ci sono minori o persone che hanno bisogno di assistenza, devono intervenire per garantire a quelle persone, non di restare lì, ma di avere un luogo diverso in cui stare. A Milano è stata aperta una residenza, creata apposta per ospitare le famiglie con bambini che vengono sfrattate. L'altro intervento è di agire su un eccesso che è stato compiuto utilizzando la legge sull'emergenza abitativa. L'eccesso è quello di chi ha applicato retroattivamente la norma e ha tagliato le forniture a persone e famiglie che vivevano già da tempo in quelle case. Questo decreto afferma che si continua a non poter dare le forniture a chi occupa, ma non si possono togliere a chi vive in quelle case, soprattutto se ci sono bambini. So che è facile cavalcare la questione della sicurezza ed è più facile dire che non basta mai. Penso però che questo sia un provvedimento importante che, come i precedenti, è guidato dall'idea che la sicurezza dei cittadini sia una questione che certamente riguarda il controllo del territorio e il governo del fenomeno dell'immigrazione, ma anche la prevenzione, la lotta al degrado, l'educazione alla legalità e, per questo, occorre intervenire su più piani, come si sta facendo con questo decreto-legge. È un provvedimento fatto con la consapevolezza che le vittime dei reati, ma soprattutto le persone che vivono con più sofferenza e paura la percezione di insicurezza sono i cittadini più deboli, quelli più poveri, quelli più soli e più anziani. Ha ragione il ministro Minniti: altro che provvedimenti classisti fatti per i ricchi. Ci occupiamo di sicurezza. Abbiamo il dovere di farlo e lo Stato ha il dovere di farlo proprio perché dobbiamo garantire un diritto fondamentale a chi è più debole e più solo e non può garantirselo da sé.
2017-04-12	PD	MirabelliFranco	Signor Presidente, contrariamente a molti colleghi intervenuti in discussione generale, considero questo decreto un provvedimento importante, che non doveva e non poteva affrontare tutte le politiche che possono concorrere a costruire una maggiore sicurezza per i cittadini in questo Paese, anche se voglio sottolineare che questo provvedimento arriva dopo altri provvedimenti ed altri interventi fatti da questo Governo, cui poi farò riferimento, e dopo il decreto recente sull'immigrazione che abbiamo approvato la settimana scorsa.
2017-04-20	LN	ArrigoniPaolo	Signor Presidente, il mio è un intervento rivolto al ministro dell'interno Minniti, che era in Aula fino a pochi minuti fa, ma che non vedo più. Il Gruppo della Lega Nord ieri ha presentato una nuova interrogazione sul tema del sistema di accoglienza, dopo quella del 30 marzo scorso, sempre indirizzata al Ministro dell'interno, che è rimasta inevasa. Perché l'abbiamo presentata? Nei numeri del sistema di accoglienza degli immigrati rileviamo alcune anomalie. Mentre nell'ultimo quadriennio il numero dei richiedenti asilo e rifugiati accolti nel sistema di accoglienza è aumentato esponenzialmente (22.000 alla fine del 2013, 66.000 alla fine del 2014, 103.000 alla fine del 2015, 176.000 alla fine dello scorso anno), dal 1º gennaio a oggi i numeri sono rimasti sostanzialmente inalterati, per cui essi sono circa 177.000. Cosa è successo? Si sono bloccati e azzerati gli ingressi? Assolutamente no, perché i dati di ieri del Ministero dell'interno dicono che dal 1° gennaio sono arrivate 37.000 persone, più 45 per cento rispetto allo stesso periodo dello scorso anno. Parimenti, dall'inizio dell'anno, quasi 38.000 persone hanno richiesto asilo. Ricordo che nel momento in cui una persona richiede asilo, entra automaticamente nel sistema di accoglienza, che quindi dovrebbe registrare 210.000 persone. Il numero dei ricollocamenti verso gli altri Paesi dell'Unione europea è equivalente? No, perché ad inizio anno sono state ricollocate solamente 2.500 persone. In sostanza, Presidente, cari Colleghi, a nostro avviso oggi avremmo dovuto registrare 210.000 persone nel sistema di accoglienza e, invece, ne ritroviamo solo 177.000. Ci domandiamo cosa sia successo. Ci sono circa 35.000 persone che sono uscite senza giustificarlo dal sistema di accoglienza? Noi poniamo delle domande ben precise al Ministero dell'Interno e pretendiamo, per trasparenza, delle risposte, anche perché da ieri nei report, quasi giornalieri del Ministero dell'interno, oltre al numero degli ingressi e al numero dei ricollocamenti, è sparito - guarda caso - anche il numero di coloro che sono collocati nel sistema di accoglienza. Dare un numero costante rispetto alla fine dello scorso anno non significa assolutamente che è stato risolto il problema dell'immigrazione, ma, anzi, indica che qualcosa non quadra. Rinnoviamo pertanto l'invito al Ministero dell'interno a rispondere all'interrogazione 4-07375 .
2017-04-27	PD	FattoriniEmma	Come diceva bene il nostro Presidente del Consiglio, l'Europa non è solo un fatto economico, ma si lega a temi fondamentali, come la solidarietà sull'immigrazione e la difesa comune. L'immigrazione richiama i concetti di confronto, dialogo interreligioso e dimensione di apertura.
2017-05-03	LN	ArrigoniPaolo	Signora Presidente, intervengo sulla questione del sistema di accoglienza dei richiedenti asilo, che anche oggi in Commissione difesa è stata oggetto di una affermazione da parte del procuratore Zuccaro. Egli ha detto che il sistema di accoglienza dei richiedenti asilo crea appetito per la criminalità organizzata, che aggredisce le enormi risorse che lo Stato italiano stanzia per il sistema di accoglienza: oltre 2.200 milioni. Bene, noi non abbiamo ancora avuto soddisfazione da parte del ministro Minniti rispetto a due interrogazioni parlamentari: la prima del 30 marzo 2017, la 4-07299 , e la successiva, di analogo tenore, del 19 aprile 2017, la 4-07375 Noi confermiamo una anomalia presente nei numeri dati dal Ministero dell'interno. Non è possibile ad oggi, a quattro mesi dall'inizio dell'anno, che il numero dei migranti e dei richiedenti asilo all'interno del sistema sia analogo a quello del 31 dicembre dello scorso anno: solo 1.000 in più, 177.000 contro 176.000, quando negli ultimi quattro anni abbiamo registrato un aumento esponenziale delle presenze, e quando nei primi quattro mesi di quest'anno gli sbarchi sono aumentati del 35 per cento. Non solo, ma dal primo dell'anno fino a pochi giorni fa oltre 46.000 persone hanno richiesto asilo e quindi, ai sensi del decreto legislativo n. 142 del 2015, esse devono entrare nel sistema di accoglienza. Ovverossia, per la Lega Nord, mancano circa 45.000 persone da annoverare come presenti nel sistema di accoglienza. Che cosa sta succedendo? Noi abbiamo chiesto con due interrogazioni trasparenza nei numeri. E questo è stato anche messo nero su bianco nel recente decreto sull'immigrazione. In cambio il Ministro dell'interno cosa fa? Da oltre venti giorni, nel cruscotto giornaliero che ogni due o tre giorni è aggiornato in ordine al numero degli sbarchi e dei ricollocamenti, e che è ancora fermo, il numero dei richiedenti asilo nel sistema di accoglienza è sparito. Questo è vergognoso. Noi chiediamo trasparenza e chiarezza, perché vi sono di mezzo enormi numeri ed enormi risorse economiche finanziate dagli italiani. E c'è di mezzo la criminalità organizzata. Quindi, preannunciamo una ulteriore interrogazione nelle prossime ore sullo stesso tema.
2017-05-03	LN	ConsiglioNunziante	Signora Presidente, il disegno di legge concorrenza su cui è stata posta la questione di fiducia - come abbiamo già detto negli interventi precedenti - è un provvedimento ispirato dall'idea di sistemare alcuni comparti e attività dei nostri cittadini, con la convinzione di stare un po' dalla parte dei consumatori e un po' da quella dei produttori e dei fornitori di servizi. È un obiettivo piuttosto ambizioso e positivo quello di risolvere finalmente alcuni problemi seri. Le liberalizzazioni sono molto spesso considerate necessarie - probabilmente lo ha fatto anche questo Governo - come strategie utili per uscire dalla recessione. Quindi, oltre ad aver seguito le indicazioni dell' Antitrust e le direttive europee, con questo provvedimento oggi si vende una ricetta per uscire dalla crisi. Poco importa, però, se l'articolato del disegno di legge non sempre ha basi solide, determinate da questioni tecniche, ed è spesso legato alle grandi lobby, ai grandi gruppi e a quella immemorabile ideologia politica che ogni tanto ci pervade. Verrebbe da pensare allora che, in base al colore politico che connota il Governo, si stiracchia la legge n. 99 del 2009 in modo tale da farla combaciare, come un vestito, su chi governa in quel momento. L'introduzione di una maggiore concorrenza all'interno di un sistema può scardinare le varie lobby e trust, il tutto per far sì che i produttori unici di un dato servizio stiano sul mercato per confrontarsi con i diritti dei consumatori: questo probabilmente sarebbe l'obiettivo. Un regime concorrenziale è favorevole per tutti, per i consumatori e i produttori, che avrebbero tutto da guadagnare da un adeguamento della loro offerta e della competitività. Ebbene, signora Presidente, penso che abbiamo sbagliato comunicazione; o meglio, tutti quelli che hanno manifestato a vario titolo nell'ultimo mese nella Capitale e hanno scioperato in questi giorni l'hanno fatto senza sapere che perdere il proprio lavoro o quello che hanno costruito negli anni sarebbe stato solo l'inizio del loro nuovo star bene e di un nuovo benessere. Abbiamo sbagliato comunicazione. Chiediamo scusa se non siamo stati capaci di trasmettere queste sensazioni. Molti cattivi samaritani consigliano oggi il libero scambio e le politiche di libero mercato come la panacea di tutti i mali. Proprio a proposito di ciò che dovrebbe risolvere questa panacea, la Banca mondiale, in occasione del suo studio sulla facilità di fare business, ha fatto qualche conteggio sul nostro Paese. Su 183 Paesi, signora Presidente, siamo ottantasettesimi quanto a capacità di fare business; siamo novantaseiesimi nella velocità di rilascio dei permessi edilizi; siamo centonovesimi nell'allacciamento delle reti elettriche; siamo al novantottesimo posto quanto all'accesso al credito e non brilliamo sicuramente per i tempi di apertura delle attività o delle imprese - ci mancherebbe altro - e siamo al centotrentaquattresimo posto quanto alla facilità nel pagare le tasse; spendiamo duecentottantacinque ore all'anno in adempimenti fiscali. Liberalizziamo sì, ma liberalizziamo la burocrazia e, prima ancora di portare le Assemblee parlamentari a parlare di liberalizzazioni, forse si sarebbe dovuta prestare maggiore attenzione alla sburocratizzazione del Paese. Ci siamo stracciati un po' le vesti negli ultimi mesi e in Commissione c'è stato un confronto, per la verità mai duro ma franco, sia con il Governo che con i relatori. Si è parlato di liberalizzazioni e sono stati toccati i notai, gli avvocati, le farmacie, i fondi pensione, le poste, gli hotel, le assicurazioni per le automobili, i distributori del carburante, la fine del mercato tutelato per l'energia, la telefonia, il registro delle opposizioni, la carta unica per il rimborso dei servizi di trasporto, gli ingegneri, i risciò, eccetera. Abbiamo avuto anche la pazienza - e mi rivolgo al rappresentante del Governo - di leggere tutto quanto e di mettere il nostro Gruppo nella condizione di adoperarsi per il bene di un provvedimento, che aveva forse delle potenzialità, che non siamo però riusciti a esprimere negli ultimi due anni: i nostri emendamenti e i nostri ordini del giorno andavano tutti nella direzione di migliorare un testo che, forse, era nato con le idee buone, ma che è arrivato azzoppato da una serie di considerazioni, che probabilmente vanno oltre l'idea politica di mettere il cittadino nella condizione di usufruire di servizi e beni a proprio vantaggio. Nel mio intervento in discussione generale avevo invitato il Governo e la maggioranza a stare dall'altra parte del tavolo quando si redige una normativa: forse in questo modo si potrebbe mettere il legislatore nella condizione di essere assolutamente sereno nel giudicare quello che viene fatto. Forse il mancato abbinamento di responsabilità e potere non sempre ci fa fare le cose al meglio. Se dovessimo rispondere degli oltre 70 articoli contenuti nel provvedimento sulle liberalizzazioni, andando a vedere quale sarà il risultato finale tra un anno e dovendo pagare di tasca nostra i danni che il provvedimento probabilmente cagionerà, credo che, prima dell'approvazione e di utilizzare ancora la questione di fiducia per approvarlo, saremmo sicuramente molto attenti. Credo dunque che il mio Gruppo abbia veramente effettuato un lavoro certosino nel valutare molto attentamente diversi lati del disegno di legge in esame, che non sempre è stato lungimirante e che a volte, anzi, ci è sembrato addirittura antiliberale. Abbiamo fatto riferimento allo scempio della direttiva Bolkestein rispetto a tante attività che hanno caratterizzato e costituito una spina dorsale davvero importante all'interno del Paese. Ci siamo occupati dei tassisti, della questione legata al loro lavoro, dei balneari e di attività che sembrano assolutamente marginali rispetto a un complesso industriale del nostro Paese. Non abbiamo avuto altre capacità, se non quelle di voler chiedere come mai in questi anni non siamo stati capaci di gestire rifiuti o di fare una riforma della scuola seria oppure di mettere i nostri cittadini in condizione di essere concorrenziali in Europa. Continuiamo a imbarcare tutti - non mi riferisco all'immigrazione, ma all'aspetto economico - ma non abbiamo avuto la capacità di essere incisivi all'interno di un panorama europeo che continua a strangolare la nostra economia. Con il ministro Calenda si è parlato addirittura di economia 4.0. Sono rimasto ancora alla 2.0. Ho saltato a piè pari la 3.0 e mi ritrovo alla 4.0 senza aver capito quali siano i benefici. La prossima volta, se il ministro Calenda sarà presente in Assemblea, proverò a chiedere come mai si arriverà all'economia 5.0 senza aver alcun tipo di beneficio. Resta ferma la questione di cui parlavo prima, la panacea di tutti i mali, che è benvenuta. Sono sempre stato contrario alla fiducia, ma questa volta l'avete posta e va benissimo, perché almeno non avremo la responsabilità di non essere riusciti a incidere su un disegno di legge che, sinceramente, ci vede assolutamente contrari.
2017-05-17	LN	StefaniErika	Signor Presidente, trattiamo ancora, per l'ennesima volta, in quest'Aula la problematica riguardante l'introduzione nel nostro ordinamento del reato di tortura. Tale questione, sulla carta, potrebbe forse apparire come la più semplice del mondo agli occhi dei nostri concittadini. Si è visto invece come il percorso, per certi versi, sia stato pieno di insidie. La storia di questo provvedimento nasce al Senato con il varo di una norma approvata quasi all'unanimità o, comunque, a larghissima maggioranza. Alla Camera dei deputati si è poi stravolto il testo. Oggi parliamo di un provvedimento parzialmente modificato. Ricordiamo però che le maggioranze sono sempre le stesse ed erano quelle che alla Camera dei deputati avevano previsto un'ipotesi di reato che l'allora capo della Polizia, dottor Pansa, ascoltato in audizione, definì una norma contro la polizia. La sua argomentazione fu talmente lapidaria e stentorea che, nonostante ciò, si è arrivati comunque a mantenere l'impianto della struttura normativa. Ricordo che si disse che era una norma contro la polizia perché - come si può leggere dal testo varato dalla Camera dei deputati - la configurazione del reato passava attraverso violenze e minacce, eseguite al fine di ottenere informazioni o di vincere una resistenza; classica ipotesi in cui si esegue un arresto nei confronti magari di un delinquente recalcitrante. Si arrivava addirittura alla punizione di un agente o pubblico ufficiale da cinque a quindici anni. Ne nacque una grande querelle mediatica, al punto che - lo ricordo ai colleghi - quando in quest'Assemblea si iniziarono a votare gli emendamenti vi fu una grande partecipazione delle rappresentanze delle Forze dell'ordine, che da queste tribune videro cosa si stava facendo. Mi riferisco all'eliminazione dell'inciso «reiterate condotte», a significare che è sufficiente una sola violenza o minaccia che provochi acute sofferenze fisiche o un verificabile trauma psichico. Ora, signori, chi lavora nel mondo del diritto sa come possono venire valutate certe fattispecie concrete davanti a un magistrato e dunque può ben comprendere come l'aggettivo «acute» implichi una valutazione difficilmente ponderabile e come anche il trauma psichico «verificabile» - che è diverso da «verificato» - sia di difficile e labile configurazione, presentandosi pertanto come una rete a maglie molto larghe. Si arrivò così ad una sospensione del provvedimento: proprio per le considerazioni delle forze di Polizia e per l'attività che portammo avanti noi della Lega Nord in quest'Assemblea, l'esame del provvedimento venne sospeso, per arrivare oggi a questi due emendamenti dei relatori, che cercano di mitigare gli effetti considerati perniciosi nei confronti delle Forze dell'ordine. Sebbene siano state approvate queste due modifiche, ad ogni buon conto riteniamo che l'impianto normativo non possa essere ancora accettato; questo ovviamente senza voler ribattere né avanzare alcun tipo di considerazione sul fatto che nel nostro ordinamento debba essere previsto un reato di tortura, perché in effetti si tratta di un'ipotesi delittuosa non prevista dal nostro ordinamento. Il fatto che non sia prevista non significa che si tratti di un reato appartenente al mondo medievale, perché purtroppo episodi di tortura possono esserci e vanno assolutamente puniti. Dalla formulazione uscita dall'esame della Commissione e dalle dichiarazioni di voto sugli emendamenti, però, è emersa una fattispecie che a nostro avviso può essere variamente e latamente interpretata, lasciando adito a denunce puramente pretestuose nei confronti degli operatori delle Forze dell'ordine. Ci troviamo di fronte alla configurazione di un reato che, per certi versi, sembra quasi psicotico, mi si passi il termine: da un lato si dice che, se i fatti sono commessi da un pubblico ufficiale nell'esecuzione del servizio, si prevede la reclusione da cinque a dodici anni; allo stesso tempo, nel caso in cui vengano eseguite legittime misure privative o limitative di diritti (come gli arresti), questo non si applica. Sembra quasi che si voglia prevedere qualcosa, salvo poi toglierlo, quindi una mano dà e l'altra toglie. Se ci soffermiamo solo su questa prima parte del testo e sull'articolo 1, ne dimentichiamo altre fondamentali, sulle quali nutriamo una perplessità profonda e continua, che, in alcuni casi, diventa ferma contrarietà. Passiamo ad esempio alla previsione dell'articolo 613- ter, l'istigazione del pubblico ufficiale a commettere tortura. Su questo testo non è stata accolta alcuna proposta emendativa, pertanto non è stato in alcuna maniera modificato: eppure ricordiamo bene che, in base al nostro ordinamento, per l'istigazione in sé, se non accolta e se il delitto non è commesso, non è prevista in alcun caso la reclusione. Qui, invece, nell'ipotesi di un pubblico ufficiale incaricato di pubblico servizio che istiga (e neanche è scritto "pubblicamente") a commettere un delitto di tortura, anche se non è accolta l'istigazione e anche se il delitto comunque non è commesso, è prevista la reclusione da sei mesi a tre anni. Questa è una norma fatta appositamente per le Forze dell'ordine, quasi a voler dire che prevediamo una fattispecie di reato perché le Forze dell'ordine fanno questo. Cosa che non è vera. Le Forze dell'ordine in Italia operano con grande spirito di abnegazione. Pur avendo una grave limitatezza di mezzi, risorse e uomini, esse dedicano il loro lavoro alla tutela della legalità e alla tutela dei cittadini. E non si possono prevedere fattispecie come queste, ad hoc, quasi a dire che le prevediamo perché può accadere (accade) che vi siano delle istigazioni alla tortura. Stiamo parlando del nostro Stato, della nostra nazione, del nostro ordinamento e di una civiltà che deve essere di legalità. Per questa ragione, continuiamo fermamente a dire che questa norma doveva essere totalmente espunta dal testo, eliminata. Poi, però, si tace e si soprassiede continuamente sulla portata dell'articolo 3, che noi ricordiamo e leggiamo, perché tutti i cittadini devono conoscerlo. In esso è previsto che: «Non sono ammessi il respingimento o l'espulsione o l'estradizione di una persona verso uno Stato» - e sappiamo benissimo qual è il problema qui in Italia relativamente all'immigrazione - «qualora esistano fondati motivi di ritenere che essa rischi di essere sottoposta a tortura. Nella valutazione di tali motivi si tiene conto anche dell'esistenza, in tale Stato, di violazioni sistematiche e gravi di diritti umani». Signori, stiamo facendo una valutazione puramente eventuale e puramente probabilistica. Ovviamente, chiunque entrerà in territorio italiano per chiedere asilo, protezione umanitaria e sussidiaria, il riconoscimento dello status di rifugiato e tutto quanto l'ordinamento italiano mette a disposizione, lo farà sulla base di una eventualità: l'esistenza di un rischio. È ovvio che basta una mera dichiarazione e si arriverà a bloccare immediatamente qualsiasi espulsione o respingimento. Per questa ragione, noi non possiamo formulare un giudizio positivo sul provvedimento in esame e per questo insistiamo ed esprimiamo, come abbiamo già fatto, un nostro voto contrario su di esso.
2017-06-14	LN	ArrigoniPaolo	Dopo la sciagurata riforma Delrio delle Province, con la quale avete non solo privato del voto i cittadini, ma soprattutto ridotto in povertà questi enti e dunque annullato i servizi sul territorio, date quest'anno 110 milioni di euro alle Province per l'espletamento delle funzioni fondamentali. Sono briciole rispetto alle necessità -come ha dichiarato il Presidente dell'Unione delle Province d'Italia (UPI) - con cui prolungate solo 1'agonia di tali enti, visto che sono sulla soglia del default. È interessante poi sapere dove prendete parte di questi soldi: dal taglio alle Regioni delle risorse per il trasporto pubblico locale. È una vergogna. Lo ripeto ancora: andate dicendo che con questa manovra si rilancerà l'economia. Per favore: non prendete in giro gli italiani! Di fatto, il debito pubblico continua a salire. E lo segnalo dal febbraio 2014: da quando si è insediato il Governo Renzi ad oggi, esso è salito di 150 miliardi. Di fatto, la pressione fiscale continua a rimanere alle stelle. Di fatto, con questa manovra non ridurrete il numero di cittadini in povertà assoluta, che oggi tocca quasi 7,2 milioni di persone. Di fatto, con questa manovra non invertirete il drammatico trend del tasso di denatalità (il più basso d'Europa). Di fatto, con questa manovra, soffocando l'autonomia, limitate gli enti locali, impedendo di fare investimenti anche a quei Comuni virtuosi che godono dell'avanzo di bilancio, e quindi impedite di promuovere sui territori la crescita. È inutile che Gentiloni Silveri si lanci nello spazio dopo le correzioni in rialzo del PIL fatte dal Fondo monetario internazionale. Diciamo agli italiani le cose come stanno: in una congiuntura economica favorevole, l'Italia è terz'ultima per crescita tra i ventotto Paesi dell'Unione europea. E poi - cosa gravissima che sta mantenendo in apprensione le imprese - non disinnescate le clausole di salvaguardia firmate dal Partito Democratico, che dal prossimo 1° gennaio, se non si troveranno 15 miliardi, faranno aumentare l'IVA e le accise sui carburanti. Rinviate ancora tutto non avendo più un euro, perché avete sostanzialmente svuotato qualsiasi fondo del bilancio dello Stato. Sui voucher : avete sfruttato la manovrina anche per porre rimedio al pasticcio dei voucher che avete eliminato con decreto-legge, per evitare il referendum e dunque evitare di prendere un altro schiaffone dagli italiani, come quello che avete preso lo scorso 4 dicembre, quando è stata bocciata la pessima riforma costituzionale. Dimostrando di essere politicanti, avete però assunto una decisione irresponsabile, lasciando dalla sera alla mattina famiglie, piccole e medie imprese totalmente allo sbando rispetto a una programmazione - la loro - che avevano fatto. E avete pure lasciato i lavoratori occasionali senza guadagno. La reintroduzione dei nuovi voucher va sicuramente incontro alle esigenze delle piccole e medie imprese e delle famiglie, e come Lega l'abbiamo sostenuta, ma l'avete fatta male. La misura è insufficiente, come al solito: ne date la possibilità di utilizzo a pochissimi, certificando la totale inaffidabilità di un Governo e di una maggioranza che, ancora una volta, pensano di poter risolvere con un decreto-legge di mancette le reali esigenze del nostro Paese, peraltro innescando un problema politico al vostro interno. Vedremo se MDP voterà la fiducia oppure si assenterà, dovendo digerire i voucher dopo aver minacciato degli sfracelli. Mi avvio alle conclusioni dicendo che avete imposto nuovi tagli e sacrifici al Paese. Eppure, 3,1 miliardi - lo sottolineo - rappresentano i due terzi dei costi che sosteniamo per gestire in modo pessimo, scellerato e sciagurato l'immigrazione, in gran parte clandestina. Quest'anno spendiamo 4,7 miliardi: non lo diciamo noi della Lega, ma lo dice il ministro Padoan. Era qui che bisognava risparmiare, facendo cessare il business, troppo spesso illegale, dell'accoglienza. È una follia spendere 4,7 miliardi per tenere nel sistema di accoglienza l'80 per cento di persone, prevalentemente giovanotti in buona salute, tra i diciotto e i trentaquattro anni, che non scappano da guerre e persecuzioni, e li manteniamo per un tempo medio che supera i due anni. L'immigrazione è totalmente fuori controllo. E non solo non rintracciate e non rimpatriate gli irregolari, lasciandoli scorrazzare nel territorio italiano in preda alla criminalità e a fenomeni comprovati di radicalizzazione. Ma addirittura, vista la continua saturazione dei centri di accoglienza straordinari e dei centri SPRAR, che stanno proliferando ma con enormi problemi sociali e di sicurezza, da un po' di tempo a questa parte il Ministero dell'interno è arrivato a escludere subito dal sistema di accoglienza, buttandoli fuori, coloro che ottengono lo status di rifugiato, cioè coloro che scappano da guerre, perché in strutture, appartamenti e alberghi continuate ad accogliere nuovi clandestini e ad assisterli per anni. Questa è una follia. Questa è una vergogna. Rispetto a questa politica totalmente inadeguata alle necessità dei cittadini, diremo "no" al provvedimento. I cittadini meritano di essere governati, e subito, da ben altre forze politiche, che hanno sicuramente molto più a cuore l'interesse comune degli italiani e non l'interesse del mondo intero, delle lobby, dei poteri forti, della propria poltrona, del proprio potere personale o di quello del partito (leggasi il Partito Democratico). È per questo che - come si augurano gli italiani - dobbiamo andare presto al voto, in modo tale che i cittadini possano scegliere finalmente, dopo troppi anni, il proprio Governo.
2017-06-27	LN	ArrigoniPaolo	Signora Presidente, intervengo per annunciare che oggi pomeriggio il Gruppo della Lega Nord ha presentato un'interrogazione parlamentare al ministro Minniti analoga a due precedenti, la 4-07299 , presentata il 30 marzo, e la 4-07375 , presentata il 19 aprile. Il tema è quello dell'immigrazione e non si tratta semplicemente dei nuovi arrivi (negli ultimi quattro giorni sono giunti sulle nostre coste circa 10.000 richiedenti asilo/clandestini). Con questa interrogazione vogliamo avere lumi sulle presenze dei richiedenti asilo e dei rifugiati nel sistema di accoglienza, sulle presenze di coloro che rimangono nei centri di accoglienza straordinaria, nei centri di prima accoglienza, negli hot spot e negli SPRAR. I numeri non ci convincono, signora Presidente, non ci convincono la mancanza dei dati numerici e la mancanza di trasparenza di questo Governo. Sottolineo che da oltre due mesi il Ministero non fornisce più i dati sulle presenze nel sistema di accoglienza nel cruscotto giornaliero. Abbiamo dei dati sommari che sono però importanti. Alla fine del mese di dicembre nel sistema di accoglienza si registravano poco più di 176.000 presenze. Ebbene, al 18 aprile, ultimo dato disponibile, di presenze ce n'erano poco più di 180.000, 3.000 o 4.000 unità in più e ci domandiamo come sia possibile questo minimo incremento, tenuto conto che dall'inizio dell'anno sono quasi 70.000 le richieste di asilo pervenute e che i ricollocamenti, quindi i numeri da sottrarre a quelli relativi a coloro che vengono mantenuti nel sistema di accoglienza, sono poco più di 2.500. Insomma, noi dovremmo registrare 220.000-230.000 presenze nel sistema di accoglienza. Ci domandiamo dunque perché viene comunicato un numero così basso e ci domandiamo se sono migliaia gli allontanamenti non giustificati dei richiedenti asilo. Ci sta venendo il dubbio che una persona che magari è scappata dalla guerra o da persecuzione, una volta che ha ottenuto lo status di rifugiato, di protezione sussidiaria, venga sbattuta immediatamente fuori dal sistema di accoglienza e non venga più tenuta per mesi come veniva fatto in precedenza. Insomma sarebbe grave che chi scappa da guerre e ottiene lo stato di rifugiato, venga sbattuto fuori dal sistema di accoglienza e che invece, nello stesso sistema di accoglienza, vengano mantenuti decine di migliaia di richiedenti asilo che poi si riveleranno dei clandestini. Stiamo ponendo un problema molta serio, signora Presidente, tenuto conto che l'immigrazione fuori controllo da parte di questo Governo comporta dei costi sociali, anche dal punto di vista della sicurezza, e soprattutto dei costi in termini economici. Il ministro Padoan dice che quest'anno la gestione dell'immigrazione cuba 4,7 miliardi di euro e oltre la metà di questi vengono spesi per l'accoglienza. Quindi, sollecitiamo nuovamente il Ministro dell'interno perché dia risposta alla nostra interrogazione. Lo prometto qui: d'ora in avanti ogni settimana interverrò sulla mancata risposta alle nostre interrogazioni e ogni due settimane depositeremo una nuova interrogazione, perché venga data risposta non tanto al Gruppo della Lega Nord, ma ai cittadini italiani che meritano da questo Governo la trasparenza che voi state facendo mancare.
2017-07-05	FI	RomaniPaolo	Vorrei poi dire ai colleghi che non so se si sono accorti di un'altra cosa che lei ha detto tra le righe, nel modo elegante e un po' calligrafico che la contraddistingue. Il ministro Minniti ha detto a tutti noi: attenzione, è cambiato il mondo dell'immigrazione non regolata. Fino a due anni fa, sulla rotta balcanica vi era una immigrazione di rifugiati e richiedenti asilo che venivano dalle zone di guerra; oggi, siamo di fronte a migranti economici. Il push factor che sta nascendo, che è nato nei Paesi della fascia subsahariana si è totalmente e completamente sostituito a quello dei rifugiati, delle famiglie e di coloro che scappano dalle guerre della Siria, dell'Iraq e dell'Afghanistan. Quel fenomeno non esiste più. La rotta balcanica si è prosciugata e non solamente perché la Turchia tiene tre milioni di rifugiati siriani. Peraltro, di quei tre milioni, signor Ministro, forse lei sa che 500.000 sono già tornati in Siria. Sono tre milioni di persone che non hanno voglia di venire in Europa, se non per scappare dalla guerra, ma hanno solo voglia di tornare nei loro Paesi: perché quello è il loro Paese, quella è la loro storia, quelle sono le loro tradizioni. L'Europa ha stanziato 3 miliardi e ha consentito alla Turchia di tenerli e di farli sopravvivere in campi che sono sicuramente più decorosi di quelli che ci sono in Libia. Ma quello è stato un fenomeno, mentre oggi siamo di fronte a un fenomeno totalmente diverso: c'è il Sud del mondo che vuole venire in Europa, che sta cercando di spingersi verso di noi, e c'è purtroppo - questo l'abbiamo detto con il senatore Latorre nell'indagine che abbiamo svolto - un pull factor, un fattore di attrazione. Signor Ministro, lei oggi, in esordio di intervento, ha parlato di ventiquattro navi al limite delle acque territoriali a raccogliere coloro che andavano sì salvati, ma per il fatto stesso che erano lì, quello era comunque un fattore di attrazione per coloro che fuggono dalle spiagge libiche. Signor Ministro, lei oggi nel suo intervento, proprio nella distinzione che ha voluto fare, ha anche detto che c'è un problema di ricollocazione, che però è inesatta come definizione per quanto riguarda i migranti economici. Nel 2015, il Consiglio europeo ha parlato sì di ricollocazione, ma lo ha fatto con un documento nel quale alla fine si era detto che la ricollocazione poteva avvenire, secondo certe quantità, sulla base di una soglia definita del 75 per cento, che era la media statistica dell'accoglimento delle richieste di asilo rispetto ai Paesi da cui si fuggiva; e se non si superava quella soglia, le ricollocazioni non erano consentite. Ma si parlava con esattezza solo di rifugiati, solo di richiedenti asilo. Il fenomeno con il quale oggi abbiamo a che fare è totalmente diverso: parliamo di migranti economici. E Macron cosa ci ha detto? Se si parla di richiedenti asilo, siamo disponibili anche ad ampliare le quote, ma voi avete i migranti economici; voi avete un altro fenomeno e noi non siamo disponibili ad accoglierli. Quindi, ribadisco, è cambiato il mondo e con questo drammatico cambiamento abbiamo a che fare. Qual è allora la terapia? Signor Ministro, io oggi - mi perdoni se sono stato un po' meticoloso - l'ho ascoltata anche alla Camera oltre che al Senato, e mi ha fatto piacere sentire una frase che non ha pronunciato alla Camera, ma forse era più giusto farlo qui: lei ha detto anche che potrebbero essere riportate in Libia le persone che vengono salvate. Ciò vuol dire che anche il nostro Governo comincia a pensare che ci possa essere la possibilità di intercettare coloro che salpano - mi perdoni: potremmo anche evitare che salpassero, ma ammettiamo pure che possano salpare - e, in collaborazione con le autorità locali (non meglio definite, perché tutti sappiamo che non abbiamo un'unica guardia costiera libica, bensì tre), potremmo riaccompagnare, come in diecimila casi è avvenuto, coloro che sono partiti, senza che affondino, senza che anneghino, senza che muoiano a poche centinaia di metri dalle coste libiche. Ciò vuol dire che per questo Governo - e questa è anche una domanda, ma avremo tempo per parlarne e discuterne - l'unico piano B - non c'è più il presidente Casini, ma a questo immagino alludesse - possibile e immaginabile per risolvere il problema dei migranti economici è che non partano. Non si può più partire dalle coste libiche. Se è vero quello che dice Cochetel, ossia che ci sono 295.000 persone in Libia che attendono di imbarcarsi nelle prossime settimane, non nei prossimi anni, secondo voi è mai ammissibile che nel nostro Paese possano arrivare, in un modo o nell'altro, 295.000 persone che vengono in Italia e in Europa solo per un problema di carattere economico, solo perché il Sud del mondo sta premendo sul Nord del mondo? Vuol dire che noi dobbiamo attivare un meccanismo diverso. E qui il Governo italiano deve avere il coraggio - i Governi italiani non sono abituati ad avere coraggio in politica estera e non sono abituati ad utilizzare lo strumento militare, che pur costa 30 miliardi all'anno e che forse varrebbe anche la pena di utilizzare laddove ce ne fosse la necessità - di utilizzare lo strumento militare, quella pressione militare che noi conosciamo. Non c'è bisogno di sparare, ma di collaborare, di coordinare e di - posso usare una parola mettendola tra virgolette? - "respingere" coloro che vorrebbero venire nel nostro Paese. Un'ultima notazione sui i campi dei rifugiati. In Libia, dice Cochetel, sembra che ve ne siano trentacinque - io non lo sapevo, è una notizia che ho appreso in questi giorni, ma forse il Governo lo sapeva - e ventisette di tali campi hanno consentito l'accesso all'UNHCR. Vuol dire che non vengono controllati dalle organizzazioni internazionali, bensì sono nella possibilità di ricevere le visite di organizzazioni internazionali. Allora, vuol dire che ci sono dei campi che si potrebbero rafforzare, alcuni addirittura sono sotto il controllo del Governo Serraj che, a quanto mi constava, era rifugiato nel porticciolo di Tripoli. Forse, invece, riesce ad avere anche un minimo di apertura. Forse quel MOU (Memorandum of undestanding) che lei, Ministro, ha fatto con il Governo Serraj può comprendere anche il controllo, l'accesso, l'informazione più precisa e puntuale su quello che accade. Allora, ci sono anche i campi di rifugiati. PRESIDENTE. Senatore, lei ha il doppio del tempo; sono dieci minuti. ROMANI Paolo (FI-PdL XVII). Concludo subito. Allora vuol dire che quelle 295.000 persone che rischiano di venire in Italia possono essere messe nelle condizioni di rimanere là dove si trovano adesso, in condizioni migliori grazie alle organizzazioni internazionali, grazie anche alla nostra collaborazione. Concludo davvero dicendo forse una cosa che non tutti sanno. A Mosul, come sapete, stanno conquistando la cittadella antica: sono poche centinaia di metri quadri ormai. Sapete che intorno alle mura di quella cittadella ci sono i corpi speciali francesi e inglesi? Secondo voi che cosa fanno? Intercettano i foreign fighter. Il termine «intercettare» comprende qualsiasi tipo di significato in una guerra moderna: significa che questi due grandi Paesi - come è grande il nostro - si mettono nelle condizioni di evitare che questi criminali tornino nei Paesi d'origine. Bene, Ministro, forse qualche pensiero al riguardo, per evitare che qualche criminale di troppo giri, si agiti e faccia i suoi sporchi affari sul territorio libico, varrebbe la pena.
2017-07-05	LN	ArrigoniPaolo	(ore 19,15) ( Segue ARRIGONI). A Tallin discuterete di un piano d'azione frutto di alcune conclusioni dell'indagine sulle ONG fatta in Senato, realizzata dopo che la Lega Nord a febbraio ha chiamato il procuratore Zuccaro in Comitato Schengen, da dove è partito tutto. Se non fosse stato per noi è probabile che di ONG e di aree SAR in Parlamento non se ne sarebbe parlato ancora a lungo. E anche il Movimento 5 Stelle non avrebbe virato la propria rotta di 180 gradi sulla politica dell'immigrazione. Discuterete a Tallinn di centro di coordinamento in Libia (ci vorranno mesi, se non anni), di creazione di aree di salvataggio in Tunisia e in Libia, di codici di condotta per le ONG. Porterà a casa qualche altro milioncino, dimenticando che noi spendiamo quest'anno quasi cinque miliardi di euro. Ma le domando: perché su Malta nessuna pressione per rimediare finalmente al loro mancato recepimento della direttiva IMO in materia di porto sicuro? È l'unico Paese europeo a non avervi proceduto, eppure Malta, fino a poche ore fa, aveva la Presidenza del semestre europeo. Così noi continueremo ad essere l'unico porto sicuro del Mediterraneo. Dal vertice per l'ennesima volta il Governo porterà a casa poco, come avvenuto nei Consigli europei degli ultimi tre anni; come è accaduto con i tre pilastri fissati nei Consigli europei del 2015. Ricordo ancora Alfano che, tronfio, parlava di hotspot, rimpatri e ricollocamento. Gli hotspot li abbiamo subiti; sui rimpatri c'è stato un fallimento, perché avete azzerato il Fondo rimpatri; è fallito anche il ricollocamento, ma qui le cause che voi attribuite all'egoismo di alcuni Paesi dell'Europa in realtà erano chiare da subito e la Lega vi aveva avvertito. Noi abbiamo pochi migranti che hanno effettivamente bisogno di protezione internazionale: l'80 per cento è costituito da migranti economici, dunque clandestini; e oggi lo dice anche l'Ufficio europeo per l'asilo. Eppure voi, per giustificare i vostri fallimenti, siete sempre alla ricerca di un capro espiatorio: l'Europa o la comunità internazionale. Da loro non otterrete risultati; magari da taluni Paesi per egoismo, ma soprattutto perché la gran parte non si fida dell'Italia per la sua politica permissiva, senza rigore, senza deterrenza, ammalata di buonismo e dunque di ipocrisia.
2017-07-05	LN	ArrigoniPaolo	In Italia ci sono troppi fattori di attrazione che voi, nel tempo, avete irresponsabilmente accresciuto, e che attraggono migranti economici, dunque clandestini. Ricordo ancora il sistema di accoglienza, che elargisce servizi per tutti, quando abbiamo 7,7 milioni di italiani in stato di deprivazione. Ci sono tempi lunghi per l'esame delle richieste d'asilo e pochi rimpatri; ci sono poi gli interessi economici di cooperative e private, ma anche della criminalità organizzata, che vogliono alimentarsi con l'industria dell'accoglienza. Ci sono le ONG, ma c'è soprattutto la volontà politica: una maggioranza trasversale in Parlamento pro immigrazione, che punta all'accoglienza a tutti e a tutti i costi. Ministro Minniti, vada a Tallinn e tratti di questioni con l'Europa e con la comunità internazionale ma - si ricordi - faccia subito azioni di politica interna; lavori per diminuire i fattori di attrazione del nostro Paese; attui rigore e legalità. Più rintracci; più controlli alle frontiere terrestri; più riammissioni attive, non subisca solo quelle passive; più rimpatri; più capienza nei centri di permanenza per il rimpatrio. Aumenti i tempi di trattenimento, come previsto dalla direttiva sui rimpatri; elimini la protezione umanitaria; non ammetta richieste d'asilo per manifesta infondatezza per coloro che vengono da Paesi sicuri. Signor Ministro, applichi queste proposte; diversamente proseguirà ancora di più l'invasione; diminuisca i fattori di attrazione interni per governare e ridurre l'immigrazione clandestina: questa è un'immigrazione incontrollata che non va bene, che va a scapito non solo degli italiani, ma anche degli extracomunitari regolari e dei pochi rifugiati. Signor Ministro, diminuisca i fattori di attrazione. Invece, la sua maggioranza e il suo Governo cosa fanno? Vogliono introdurre lo ius soli, pensando di fare integrazione e dunque di diminuire il rischio di terrorismo.
2017-07-05	LN	ArrigoniPaolo	Signor Ministro, con il decreto-legge da lei proposto si è persa un'occasione, ma comprendiamo: lei è prigioniero della sua stessa maggioranza. Si poteva e doveva, ad esempio, eliminare la protezione umanitaria (siamo l'unico Paese a riconoscerla); aumentare il Fondo rimpatri; potenziare le operazioni di rintraccio di immigrati irregolari nel nostro Paese: tutte proposte della Lega che sono state bocciate. In compenso, la maggioranza ha approvato ancora l'abrogazione del reato di immigrazione clandestina; ha detto di sì ad un gravissimo ordine del giorno che prevede la riduzione del ricorso all'allontanamento dei migranti. Questa è la verità.
2017-07-05	LN	StefaniErika	Signor Presidente, arriviamo alla conclusione di un dibattito veramente molto animato e, oserei dire, anche confuso, su un provvedimento che invece avrebbe dovuto trovare un ampio consenso ed un'ampia condivisione e sicuramente una volontà unitaria di adottare norme serie per combattere un fenomeno così difficile e pericoloso quale quello mafioso. Quella che si doveva emanare era una norma certa, non aggredibile ed anche di facile applicazione ed invece ci siamo trovati di fronte ad un percorso come quello che è stato fatto in Commissione ed in Aula in queste ore, in cui si è assistito alla riformulazione di emendamenti, alla presentazione di emendamenti da parte dei relatori, alla fissazione del termine per la presentazione dei subemendamenti, ad una forma di dibattito forse anche un po' caotica, che certamente crea dubbi e perplessità sull'impianto generale del provvedimento. Forse questo provvedimento sarebbe dovuto nascere in maniera più lineare o forse - mi permetto di sollevare la questione - Governo e maggioranza dovevano essere più chiari fin dall'inizio su quale dovesse essere l'obiettivo. Si è invece portato avanti il lavoro quasi a voler mettere delle toppe continue rispetto a rilievi e a perplessità che sono state considerati anche in Commissione e che fortunatamente alcuni membri della Commissione hanno sollevato, altrimenti ci sarebbero stati anche degli errori macroscopici. Purtroppo, però, per affrontare la mafia occorrono decisione ed assoluta determinazione, nonché unità da parte delle forze politiche, perché occorrono, per combattere questo fenomeno, degli strumenti particolari, ed uso questo termine per definire strumenti che potrebbero essere anche considerati eccezionali, così come quelli per la lotta contro il terrorismo. Ci sono stati momenti gravissimi e tesissimi nella storia della Repubblica italiana, come gli anni di piombo, quando il terrorismo fu un fenomeno pericolosissimo che fu combattuto con armi pesanti, che sono leggi e che devono essere delle leggi particolari. Questa modifica del codice antimafia, che dovevamo elaborare ed approvare, avrebbe dovuto essere uno strumento veramente efficace e non opinabile. Quello che è dispiaciuto è che in questo dibattito siano intervenute delle considerazioni che provengono dall'esterno di quest'Aula, che arrivano però sicuramente da delle fonti autorevoli, che hanno sollevato dubbi, considerazioni e valutazioni gravissime sul provvedimento che stiamo oggi esaminando e che dovremo adesso votare. Questa è una delle grandi problematicità che sono emerse, che è apparsa chiara a tutti i colleghi: è vero che il Parlamento deve essere principe nell'elaborazione e nell'emanazione di una legge e che deve essere il più possibile non influenzabile, ma non possiamo non tenere in considerazione i rilievi che sono stati sollevati. E pensare che le norme per la lotta contro il fenomeno mafioso sono norme che dovrebbero essere sicuramente modificate nel tempo. Qualcuno di cui non condividiamo di certo le idee totalitarie, quando parlando di chi operò effettivamente nella lotta contro la mafia con armi a volte forse al limite, si sentì dire che doveva essere ristabilita l'autorità dello Stato e che se le leggi fossero state un ostacolo, le si sarebbero cambiate. Le leggi devono essere non un ostacolo alla lotta alla mafia, ma il vero strumento a disposizione per agire. Il fenomeno mafioso è molto articolato e mentre un tempo sembrava appartenere ad alcune Regioni della nostra Italia, oggi non è più così. Ormai il fenomeno mafioso è tutto ciò che si insinua in maniera criminale all'interno della società, dell'imprenditoria e della finanza, con modi sempre più subdoli e insidiosi. A volte la lotta alla mafia sembra quasi un argomento retorico, mentre si deve pensare alla gravità effettiva del fenomeno e di come esso si è evoluto nel tempo. Ormai non si pensa più all'immagine del mafioso con la coppola e la lupara, che è stata sostituita da contratti, appalti, mondo della finanza e - non dimentichiamolo - anche dell'immigrazione. Infatti, si sta parlando di infiltrazioni mafiose anche nel mondo dell'immigrazione e riporto le parole che il dottor Roberti pronunciò in sede di Comitato parlamentare di controllo sull'attuazione dell'accordo di Schengen pochi giorni fa, il 31 maggio scorso. Nel rispondere alla domanda sull'esistenza o meno di infiltrazioni di tipo mafioso, il procuratore disse: «Come le ha detto sicuramente il collega Gratteri, procuratore di Catanzaro, abbiamo evidenze probatorie ben precise sull'accoglienza e sulla gestione degli appalti per quanto riguarda il sistema di accoglienza». Ripeto, si hanno risultanze probatorie di infiltrazioni mafiose nel sistema dell'accoglienza questo è un fenomeno grave ed è su questo che dobbiamo concentrarci e non dimenticarci di quanto può essere pericoloso. Infatti, nel momento in cui vi sono somme di denaro come quelle che vengono messe a disposizione delle cooperative per la gestione degli immigrati all'interno dei centri di accoglienza, questi denari non possono che essere appetibili per la mafia e altre associazioni similari. Dobbiamo prestare attenzione a questo e prevedere tutti gli strumenti per combattere, ricordando che si può combattere anche a monte, contrastando la possibilità di aprire dei varchi dove questi fenomeni si possono ulteriormente insidiare. Come si diceva, già c'è un apparato di finanza e appalti sicuramente appetibile. Cerchiamo di non mettere dentro anche il fenomeno dell'immigrazione, che tra l'altro è fuori da ogni controllo. Ci troviamo di fronte a un provvedimento che, lo ripeto, voleva essere un'arma efficace e funzionale, mentre ha finito per sollevare più che altro perplessità. E, signori, che cosa penseranno i nostri concittadini che, là fuori, vedono il nostro lavoro e si domandano come mai, per un verso, viene previsto un codice antimafia decantato come la soluzione a tantissime problematiche, mentre, per un altro verso, voci autorevoli lo smentiscono completamente. Il panorama è estremamente confuso e lascia decise perplessità e confusione, che adesso anche noi stiamo raccogliendo.
2017-07-05	M5S	CappellettiEnrico	Ministro Minniti, lei oggi è venuto a raccontarci un'emergenza immigrazione che gli italiani conoscono molto bene, perché ci fanno i conti tutti i giorni. Però ne parla come se lei e il suo Governo vi foste insediati oggi. Ma, Ministro, il suo tentativo non funziona perché i responsabili di questa emergenza hanno un nome e un cognome. Negli anni in cui la pressione migratoria sull'Italia si è fatta insostenibile, al Governo c'era il PD di Matteo Renzi e adesso quello di Gentiloni Silveri. Al Ministero dell'interno c'era l'ineffabile Angelino Alfano, oggi al Ministero degli affari esteri, e ora c'è lei. Per mesi lei ha fatto credere al Paese che il Governo stesse facendo fronte a questa emergenza, ma i numeri la smentiscono clamorosamente: nel 2016 sulle coste italiane è arrivato un numero record di immigrati irregolari (oltre 181.000), con un aumento del 18 per cento rispetto al 2015. In due giorni sono arrivate 12.000 persone. Il commissario dell'Unione europea Dimitris Avramopoulos ha dichiarato, come Macron, che l'80 per cento di coloro che giungono in Italia sono irregolari cioè immigrati da rimpatriare e non profughi di guerra o perseguitati che fuggono da dittature. Questi dati certificano il fallimento del Governo Renzi, del PD che l'ha sostenuto e del suo Governo, ministro Minniti, soprattutto, il fallimento di un'idea di un'Europa solidale, che si è miseramente infranta sulle barriere che hanno alzato Paesi come la Francia, la Spagna, l'Austria, i nostri vicini. Per mesi avete accusato il Movimento 5 Stelle di populismo, addirittura in taluni casi di razzismo, solo perché abbiamo osato proporre soluzioni di buonsenso, che avete tentato di ascrivere a un'ideologia, a volte di sinistra, a volte di destra, per poi dover riconoscere che le nostre proposte erano evidentemente sensate, al punto tale che oggi le avete fatte vostre e andate addirittura a presentarle in Europa. Vediamo queste proposte. Il Movimento 5 Stelle, sin dal 2014, ha chiesto di rivedere gli accordi di Dublino III e di ridistribuire le quote di migranti negli altri Paesi, sanzionando gli Stati membri che non collaborano. Oggi lo chiedete anche voi. Ma io mi chiedo: chi ha siglato, Ministro, gli accordi di Dublino III? In secondo luogo, abbiamo chiesto di rivedere Triton, l'operazione che autorizza le navi di 15 Stati europei a raccogliere e portare i migranti solo in Italia. Ora scopriamo che lei stesso, Ministro, avrebbe addirittura scritto una lettera a Frontex per chiedere la revisione di Triton. Ma, Ministro, l'accordo di cui state chiedendo la modifica lo avete firmato voi. Inoltre, nei giorni scorsi l'ex ministro Emma Bonino ha dichiarato che è stata l'Italia, con il PD al Governo, a decidere di accogliere tutti gli immigrati. Le chiediamo: in base a quali accordi, visto che una cosa del genere non è mai stata ratificata dal Parlamento italiano? Il Movimento 5 Stelle per primo ha lanciato l'allarme sulle operazioni di salvataggio dei migranti ad opera di alcune organizzazioni non governative internazionali. Lo abbiamo fatto dando voce all'allarme lanciato da un procuratore della Repubblica. Abbiamo proposto di chiudere i nostri porti a quelle ONG che non hanno bilanci trasparenti e che spesso battono bandiera di Paesi paradisi fiscali. Ci avete accusato di incompetenza e poi, a distanza di qualche mese, voi stessi avete minacciato l'Europa dicendo che avreste chiuso i porti alle ONG e alle imbarcazioni che non rispettano le regole, invocando una regolamentazione per queste organizzazioni.
2017-07-05	PD	MinnitiMarco	Abbiamo inviato l'ambasciatore a Bruxelles presso la Commissione europea, per dire con grande chiarezza che, di fronte a quello che stava avvenendo nel Mediterraneo centrale e poi in Italia, l'Europa doveva assumersi maggiori responsabilità. Nelle ore successive, abbiamo chiesto un incontro con i principali Ministri dell'interno dell'Europa (il francese e il tedesco), al quale ha partecipato anche il commissario europeo Avramopoulos. È stato un incontro importante, molto impegnativo e - dobbiamo dirci la verità tra di noi - in alcuni momenti anche difficile. Tuttavia, era ed è molto importante che da quell'incontro sia venuta una posizione comune tra i principali Paesi europei e la Commissione, che potesse consentire di far arrivare chiaro un messaggio al vertice che domani si terrà a Tallin. Abbiamo fatto, quella domenica, un primo passo, ma comunque un passo, confermato poi dalla Commissione europea attraverso la predisposizione dell' action plan. Considero veramente importante che la Francia, la Germania e la Commissione abbiano in qualche modo avuto una convergenza su una serie di nostre proposte. La prima è quella di un codice di comportamento per le organizzazioni non governative che operano nel Mediterraneo centrale. Non si tratta di una iniziativa estemporanea del Governo. C'è stato un intenso lavoro parlamentare di varie Commissioni, tra cui la Commissione difesa del Senato, che si è pronunciata con un documento approvato all'unanimità. Ed io che conosco le dinamiche parlamentari so perfettamente quanto sia impegnativo e soprattutto quanto sia forte il messaggio di un documento approvato all'unanimità. Il Governo aveva e ha il dovere di ascoltare il Parlamento e di prendere su questi temi un'iniziativa. È evidente e chiaro che non ci sono alcun pregiudizio e alcuna generalizzazione. Tuttavia, dal lavoro parlamentare emerge con evidenza che vanno poste due grandi questioni. La prima questione è quella relativa alla necessità di avere un coordinamento tra le attività delle organizzazioni non governative, tra le numerose navi che agiscono nel Mediterraneo centrale, nelle acque costiere libiche, con la Guardia costiera libica. E quello è un punto cruciale, perché è del tutto evidente che nelle acque territoriali la Guardia costiera libica deve operare secondo il principio di piena responsabilità. Tra mille difficoltà e con tantissimi problemi, negli ultimi mesi la Guardia costiera libica ha operato 10.000 salvataggi in mare. E queste cose le dice non il Governo italiano, ma l'Organizzazione mondiale per le migrazioni, la quale proprio ieri, nel riconoscere gli sforzi e i passi in avanti fatti sul terreno dell'iniziativa di salvataggio in mare - search and rescue - ha anche detto che la Guardia costiera libica ha salvato dalla morte sicura moltissime persone. Voi comprendete che, nel momento in cui una Guardia costiera agisce, è fondamentale stabilire che ci deve essere un'azione della Guardia costiera nelle acque territoriali e tutte le altre attività, ivi comprese quelle delle navi delle organizzazioni non governative, devono svolgersi fuori dalle acque territoriali. La seconda questione che sarà posta nel codice di regolamentazione riguarda il coordinamento con l'attività di polizia giudiziaria nei confronti dei trafficanti di esseri umani. Faccio rilevare che le altre navi presenti nel Mediterraneo sono militari. Nel momento in cui operano numerose navi civili, un Paese serio prende tutte le misure per coniugare la salvezza della vita con le esigenze della propria sicurezza e l'assoluta necessità di essere inflessibili nel contrasto ai trafficanti di esseri umani. Allora, come voi comprenderete - lo capirete ancora meglio quando leggerò dei dati - ci troviamo di fronte a una questione non di piccolissimo conto. Nei primi sei mesi di quest'anno, di fronte a 85.000 persone salvate, i numeri sono i seguenti: il 34 per cento è stato salvato dalle organizzazioni non governative; il 28 per cento dalla nostra Guardia costiera; il 9 per cento nell'ambito della missione Sophia; l'11 per cento nell'ambito della missione Frontex; il 7 per cento da navi mercantili che operavano nel Mediterraneo centrale. Di fronte a questa iniziativa del Governo, che oggi è diventata della Commissione europea e dei principali Paesi europei, una volta si sarebbe parlato di una bella pagina di cooperazione tra Parlamento e Governo. Il Parlamento fa un'indagine e propone; il Governo si muove in sintonia e la presenta in Europa, diventando così quella una posizione europea. Spero che sia così anche oggi, in questo Parlamento. Se non così fosse mi taccio, un po' stupito, ma mi taccio. È importante che, accanto a questa misura, l'Unione europea abbia impegnato la Commissione e due importanti Paesi europei siano impegnati a un rafforzamento dell'attività e dell'impegno finanziario dell'Unione europea in Libia. E la Libia è un Paese chiave in questa partita; lì si gioca una partita cruciale: il 97 per cento delle persone arrivate nei primi sei mesi di quest'anno viene dalla Libia - lo sottolineo - e la cosa più singolare è che non c'è nessun libico. Comprenderete allora che è lì che si gioca una partita cruciale. La Libia non è la Turchia, con la quale l'Europa ha fatto un negoziato per chiudere di fatto o, in ogni caso, tenere fortissimamente sotto controllo la rotta balcanica. I dati del 2016 sono chiarissimi: rotta balcanica, -72 per cento; rotta balcanica occidentale, -84 per cento; rotta del Mediterraneo centrale, +18 per cento. In questi dati sta un problema gigantesco, che non ha soltanto l'Italia - sarebbe sbagliato crederlo - ma l'Europa intera. In Libia dobbiamo misurarci con la fragilità e l'instabilità del Paese, ed è tutto molto più difficile. Tuttavia, c'è un nesso evidente - vorrei non sfuggisse a nessuno - tra la stabilizzazione della Libia e la lotta senza quartiere ai trafficanti di esseri umani, perché questi, per poter fare quello che fanno, hanno bisogno di istituzioni fragili e deboli e di controllare il territorio. Combattere il traffico di esseri umani significa di fatto aiutare la stabilizzazione della Libia. Naturalmente non è solo questo il problema - ci sono altre questioni che riguardano iniziative di carattere internazionale e diplomatico - ma è uno dei punti, il cuore dell'accordo che l'Italia ha firmato con la Libia, fondato su tre capisaldi di cui più volte abbiamo e ho ampiamente parlato in Parlamento, per cui mi consentirete di non ritornarci, per ragioni di tempo. Consentitemi però di trasmettervene lo stato d'avanzamento. Il suo primo caposaldo, il controllo delle acque territoriali libiche, passa attraverso il rafforzamento, l'addestramento e l'accresciuta capacità d'iniziativa della Guardia costiera. Abbiamo formato gli equipaggi nei mesi scorsi; abbiamo consegnato quattro motovedette alla Guardia costiera libica e altre ne consegneremo nelle prossime settimane e mesi. Nei prossimi giorni, andrà a Tripoli per supporto logistico un pattugliatore della Guardia di finanza. Comprenderete, quindi, che vi sono un investimento e una cooperazione veri: i numeri dell'OIM, che vi ho dato prima, testimoniano che c'è un'attività. È molto importante che ci sia stato e ci sia l'impegno da parte della Commissione europea di finanziare e costruire - cosa che dev'essere fatta al più presto - un centro di coordinamento del soccorso marittimo a Tripoli. L'obiettivo è farlo entro la fine dell'anno, al massimo entro l'inizio dell'anno prossimo. Un centro di coordinamento per l'attività di soccorso a Tripoli costituisce un elemento importante, perché in questo momento, nel Mediterraneo centrale, agisce soltanto il centro di coordinamento e soccorso marittimo italiano. Avere un centro di soccorso marittimo a Tripoli, che quindi consenta alla Guardia costiera di poter operare nelle acque territoriali e, contemporaneamente, di riportare in Libia le persone che vengono salvate nelle acque territoriali, è un punto cruciale. Il secondo caposaldo è il seguente: poiché l'obiettivo è avere una Guardia costiera che controlli i flussi che partono dalla costa settentrionale della Libia per riportarli in Libia, è fondamentale non aprire nuovi centri di accoglienza, perché in Libia ce ne sono tantissimi, ma garantire il rispetto dei diritti umani, e su questo io penso che il Parlamento italiano non possa che essere profondamente intransigente. A tale proposito, però, facciamo fra di noi un discorso di verità: in questi mesi l'Organizzazione internazionale per le migrazioni è tornata a Tripoli e l'UNHCR, che gestisce dette questioni per le Nazioni Unite, è andata per la prima volta a Tripoli. Ora, naturalmente si tratta di implementare tutto questo lavoro. Si tratta di trovare un più forte e significativo sostegno e il fatto che l'Europa investa di più al riguardo - voi comprendete - significa affrontare un altro piccolo tassello del progetto Mediterraneo centrale. Il terzo caposaldo è relativo al tema del controllo dei confini sud della Libia. Si tratta di una questione cruciale. Il confine subsahariano è un elemento fondamentale per il controllo del traffico di esseri umani e l'attività antiterrorismo. Il confine Sud della Libia è il confine Sud del Mediterraneo centrale e, quindi, è il confine Sud dell'Europa. Non è il confine Sud dell'Italia. Se qualcuno pensa che il Sub-Sahara sia il confine Sud dell'Italia, fa un drammatico errore. Il Sub-Sahara è il confine dell'Europa. Sulla sua sicurezza si gioca una partita fondamentale per il futuro dell'intero continente europeo. Nelle settimane scorse sono venute a Roma le tribù principali, i cosiddetti guardiani del deserto - i Tebu, i Tuareg, i Suleiman - che erano in guerra tra di loro e hanno firmato la pace di fronte al Governo italiano. E l'hanno fatto al Ministero dell'interno, al Viminale, esprimendo una fiducia molto forte nei confronti del rapporto con il nostro Paese. Quelle tribù potranno costituire, domani, la spina dorsale di una moderna guardia di frontiera libica per tutelare i confini meridionali della Libia, insieme con altri due Paesi chiave con i quali abbiamo chiuso un accordo di cooperazione, il Niger e il Ciad. Voi comprendete, quindi, che incomincia a vedersi una prospettiva di intervento organico dall'altra parte del Mediterraneo. Nei prossimi giorni andrò a Tripoli per incontrare i sindaci libici e discutere con loro di progetti concreti di sviluppo e cooperazione. Nel momento in cui ci poniamo l'obiettivo di stroncare il traffico di esseri umani - cosa assolutamente indispensabile e immediata, perché si tratta di una guerra senza quartiere e poiché in questo momento il traffico di esseri umani è forse l'unica industria che funziona in Libia, forse l'unica realtà che produce, in modo criminale e nella maniera più distorta possibile, una redistribuzione del reddito - si deve costruire, insieme con le comunità, un circuito economico alternativo. Il consenso delle comunità locali è fondamentale nella lotta contro i trafficanti di esseri umani, per l'accoglienza in Libia e nella lotta contro il terrorismo. Il 24 luglio a Tunisi faremo la seconda riunione - la prima si è fatta a Roma - del gruppo di contatto tra Europa e Africa settentrionale. Sarà un momento importante per fare il bilancio di questa complessa strategia. La Commissione europea ha messo a bilancio 153 milioni per quest'anno e 200 milioni per l'anno prossimo, ma non bastano. C'è bisogno di un impegno diretto dal punto di vista finanziario dei singoli Stati membri. C'è una sproporzione evidente tra quello che si è investito sulla rotta balcanica e quello che si sta investendo nel Mediterraneo centrale. Per me non è comprensibile e accettabile. È importante che vi sia una strategia comune dell'Europa sui rimpatri. I rimpatri sono un punto cruciale e fondamentale per ogni politica di immigrazione. In questo momento l'Italia ha prodotto un più 26 per cento per quanto riguarda gli allontanati e un più 16 per cento per quanto riguarda i rimpatri. Se mi chiedeste se sono contento, risponderei di no. Ma so perfettamente che, nel momento in cui l'Europa decide di adottare una strategia comune per quanto riguarda i rimpatri, accoglie una richiesta storica che l'Italia ha sempre avanzato. Soprattutto c'è un'altra questione: accanto ai rimpatri l'Europa è disponibile - vedremo domani a Tallin - ad applicare una politica comune dei visti. È una questione cruciale, perché riguarda un problema evidentissimo che viviamo nelle ultime ore e in questi giorni. Noi abbiamo flussi notevoli e significativi da Paesi che vengono considerati assolutamente sicuri. Le persone che vengono da Paesi sicuri vanno rimpatriate. C'è bisogno di accordi di riammissione e di disponibilità nella riammissione. Se un Paese non ferma i flussi e poi non accetta i rimpatri di coloro che sono entrati illegalmente in Italia e in Europa, ciò comporta il blocco immediato dei visti legali di quei Paesi. Vi posso garantire che questa è una spinta straordinaria affinché i rimpatri si facciano. È chiara la questione? Infine, per quanto riguarda la relocation, alla fine del 2016 avevamo ricollocato 2.600 persone; adesso sono 2.500, a cui si aggiungono altre 400 che sono nella fase conclusiva della relocation. Anche a tal proposito si è fatto un passo avanti, ma è decisamente insufficiente. Il fatto che Francia e Germania, domenica scorsa, abbiano inteso comunicare la loro intenzione di aumentare le relocation verso i propri Paesi non lo considero assolutamente risolutivo, ma è un piccolo passo in avanti. Si tratta di piccoli passi, che reputo però decisamente in avanti. Dalla Commissione europea sono state fatte, poi, delle sollecitazioni e, in qualche modo, anche delle raccomandazioni, di cui terremo buon conto, di cui terrò buon conto. D'altro canto, se si dice a uno che si chiama Minniti che deve fare di più per implementare le riforme di Minniti - così c'è scritto nel documento - comprenderete che per Minniti non è una mission impossible. Tuttavia, in questi giorni si è posta un'altra questione di assoluto rilievo, che è giusto affrontare apertamente in Parlamento. Negli ultimi anni l'Italia ha dato una straordinaria prova di accoglienza: lo ha fatto, lo sta facendo e lo farà. L'accoglienza è scritta nel DNA del popolo italiano e del Paese. Tuttavia, mi chiedo e vi chiedo se si può separare la salvezza in mare dalla terra che accoglie. Se non ci sono la terra e l'approdo, la salvezza è soltanto provvisoria. Separare la salvezza e l'accoglienza rischia di apparire una gigantesca ipocrisia. È difficile pensare che ci possano essere una missione internazionale di salvataggio e un solo Paese che accoglie le persone che sono salvate: questo è il cuore della questione che abbiamo posto.
2017-07-05	PD	MinnitiMarco	L'Europa che non comprende questo è un' Europa che rischia di perdere se stessa. Per queste ragioni ho chiesto un'esplicita discussione e ho dato mandato al prefetto Pinto, che è il capo della Direzione centrale dell'immigrazione del Dipartimento di pubblica sicurezza, di inviare una lettera a Frontex, per chiedere un'immediata e urgente riunione, per ridefinire le regole della missione Triton, affrontando il tema della regionalizzazione dei soccorsi, con pazienza, con capacità di ascolto delle ragioni altrui, e con la fortissima convinzione delle nostre ragioni, così come abbiamo fatto ieri, quando a un certo punto è apparso sulle agenzie di stampa che il Ministro della difesa austriaco aveva minacciato di schierare truppe ai confini con il nostro Paese. Di fronte a quelle dichiarazioni abbiamo risposto dicendo fondamentalmente tre cose. La prima è che non c'era alcuna emergenza al Brennero. La seconda è che la cooperazione tra le forze di polizia italo-austriache era ottima. La terza è che Italia e Austria avevano una lunga tradizione di amicizia e di cooperazione.
2017-07-05	PD	MinnitiMarco	Ma per me, proprio perché dico questo, c'è un punto cruciale che è il seguente. Ho detto più volte, in varie sedi parlamentari, che ritengo sbagliata l'equazione tra terrorismo e immigrazione. Tuttavia, se guardiamo l'Europa degli attacchi terroristici, da «Charlie Hebdo» in poi, noi abbiamo squadernato di fronte ai nostri occhi un evidente rapporto tra terrorismo e mancata integrazione
2017-07-25	LN	ConsiglioNunziante	Il rilancio per il Sud non può passare se non attraverso una riduzione delle tasse, ma questo deve valere per tutto il Paese e non può essere semplicemente limitato ad alcune zone, come previsto dagli articoli 4 e 5 del decreto-legge, con cui si prevede l'istituzione di Zone economiche speciali: un tentativo nobile di mettere queste zone in condizione di potersi rilanciare economicamente. Le Zone economiche speciali sono volte a favorire l'insediamento di imprese o le imprese di nuova istituzione, ma una flat tax al 15 per cento sarebbe auspicabile in tutto il Paese. Come dicevamo, non è previsto alcun piano industriale, ma l'ex presidente Renzi aveva presentato un masterplan per il Sud. Lo stesso leader dei giovani industriali chiedeva di coinvolgere nel progetto che riguardava il Sud chi effettivamente al Sud lavorava e faceva impresa. Gli stessi imprenditori auspicavano di essere coinvolti per poter portare la propria esperienza in un territorio che conoscevano molto bene e chiedevano un progetto di impatto forte e di shock positivo. Nulla di tutto questo. E che dire dell'articolo 11, recante «Interventi urgenti per il contrasto della povertà educativa minorile e della dispersione scolastica nel Mezzogiorno»? È un bellissimo titolo. L'articolo è molto ben scritto, ma è poca cosa individuare aree di esclusione sociale per prevedere e promuovere progetti, altri tavoli e altre concertazioni che non servono a nulla e che probabilmente non porteranno da nessuna parte. Tutto questo senza nessuna risorsa. Signor Presidente, ero rimasto a Industria 2.0. Abbiamo saltato a piè pari Industria 3.0, di cui non ho avuto notizia, probabilmente per colpa mia, e siamo ora alla versione 4.0. Ho capito che, probabilmente, usiamo solo i numeri pari: la prossima versione sarà la 6.0. Probabilmente mi sono perso qualche passaggio, per colpa mia. Il ministro Calenda l'ha raccontata bene in Commissione e anche in tutte le riunioni che ha fatto con gli industriali: certo è che non abbiamo risolto grandi problemi. Signor Presidente, mai avrei pensato che la crescita economica del Mezzogiorno potesse passare per l'azzeramento, attraverso un emendamento, dei rifiuti pericolosi. Tutto questo lo troviamo infilato nell'articolo 9 del provvedimento in esame, che magicamente fa uscire violette e margherite dai rifiuti, che solo poco prima erano considerati pericolosi. Forse in tale articolo si cerca di bypassare tutte quelle promesse, che negli ultimi vent'anni sono state fatte sul risanamento del territorio, soprattutto al Sud e in particolare nella cosiddetta terra dei fuochi. Forse è il caso di ricordare il rapporto annuale sulle mafie e sui crimini ambientali. Forse lo sviluppo del Sud passa, invece, da una seria attenzione a queste enormi problematiche, che nuocciono sicuramente all'agricoltura, alla salute e al turismo, in piena contrapposizione, in termini di risultati, con gli articoli 2 e 3 del decreto-legge in esame. Come dicevo in precedenza, probabilmente mi sono perso qualcosa per ciò che riguarda la questione industriale, ma forse il Sud dovrebbe concentrarsi su altre questioni, legate magari alla capacità di fare agricoltura e turismo. La proroga di un mese della misura agevolata, introdotta dalla legge di stabilità per il 2017, in materia di investimenti in beni materiali e strumentali ad alto contenuto tecnologico, potrebbe essere a tutti gli effetti una buona cosa, se non fosse che poi la gran parte di questi investimenti non viene fatta certamente al Sud. Non potevano certo mancare alcuni articoli sull'ILVA, eterno problema irrisolto, che ormai conta più commissari che operai. Speriamo che i soldi sequestrati alla famiglia Riva vengano effettivamente utilizzati per pagare i creditori e per la bonifica ambientale. Signor Presidente, si figuri poi se poteva mancare, nel provvedimento in esame, un articolo sugli immigrati e l'immigrazione. L'articolo 16 riguarda infatti alcune aree degradate, con la massima concentrazione di stranieri. Si prevedono uno o più commissari straordinari del Governo, nominati tra i prefetti: si aggiunge però che svolgeranno tale attività in modo gratuito. Il loro compito - udite udite- sarà quello di favorire la graduale integrazione dei cittadini stranieri regolarmente presenti nei territori interessati. Potrei fare anche qualche nome della provincia di Bergamo, come la zona di Castione della Presolana e quello di altri Comuni, come Botta di Sedrina, dove ne è arrivato qualche centinaio anche in questi giorni. Poi però, signor Presidente, diversamente dall'articolo di cui ho parlato in precedenza, per tale misura sono stati trovati 150 milioni di euro solo per il 2018: potere dell'accoglienza. Signor Presidente, mettiamoci anche la questione della valorizzazione dei terreni incolti e degli immobili inutilizzati e mettiamoci pure la creazione di Zone economiche speciali, per aumentare l'occupazione al Sud. Credo però, in cuor mio, che l'idea del posto di lavoro pubblico debba essere un po' abbandonata e debba diventare meno attrattiva e che la società debba essere ben orientata a comprendere che il problema principale resta il lavoro, seriamente, soprattutto quello femminile e giovanile. La soluzione è la compattezza e ci vuole serietà: non ci può essere responsabilità senza potere e non ci può essere potere senza responsabilità. Credo che di questo i nostri parlamentari del Sud dovranno sicuramente farne tesoro. L'approccio positivo verso la libera imprenditoria e verso la produzione deve essere estremamente serio. Signor Presidente, a volte ci dimentichiamo della produzione e pensiamo di poterla importare da altre parti del mondo. La partenza o la ripartenza non possono non inglobare l'idea che bisogna passare dalle parole ai fatti, da strumenti spot, tipo questo decreto-legge, a interventi strutturali. Basta con la Terra dei fuochi, con le crisi idriche e con tutto ciò che fa del Sud una caricatura di se stesso. Signor Presidente, non si fanno mai certi esempi, ma si parla sempre di una Lombardia che è la locomotiva del resto Paese. È una tesi probabilmente inconfutabile, ma penso che non possa più funzionare come metafora: una locomotiva guida un treno in cui tutti i vagoni procedono alla stessa velocità. È vero, si fanno trainare, ma hanno la stessa velocità della locomotiva. Questo non succede perché, comunque, se non c'è un'inversione di tendenza in questo Paese si rischia che i vagoni rimangano sganciati. Rivolgo, allora, un appello al Sud perché sono veri i detti «aiutati che Dio ti aiuta» e «largo agli uomini di buona volontà» che mettono in condizione il Sud di avere una locomotiva propria che faccia dei giovani i veri attori protagonisti, che aiuti loro a pensare che si può fare impresa nell'assoluta legalità, stando fuori da questioni legate a rapporti con mafia e via dicendo. Questo decreto-legge, probabilmente, scontenta un po' tutti: quelli del Nord si lamentano perché non hanno avuto qualche attenzione; quelli del Centro già si lamentavano prima e, pertanto, è cambiato poco, e si lamentano sicuramente anche quelli del Sud, che forse si aspettavano qualcosa di più sotto l'aspetto economico, che non è stato proprio soddisfatto. Presidente, chiudo con una chiosa. È bellissimo vedere scritto che l'obiettivo è rimanere al Sud perché la vera fortuna è stare a casa propria e vivere nella terra in cui si è nati senza dover giocoforza emigrare per il lavoro e per necessità. Se questo decreto-legge pensava di arrivare a un risultato del genere, credo che sia un pannicello caldo. Se l'idea è che possa innescare un meccanismo per cui il Sud faccia una sorta di autocritica e prenda d'esempio alcuni territori del Paese che ben funzionano, allora può raggiungere un risultato che va dal cinque al cinque e mezzo, come forma di incoraggiamento. Presidente, noi siamo stati critici sul provvedimento. I 17 articoli non hanno sempre compreso appieno i bisogni del Sud e mettono in condizione questo Gruppo di non essere positivo non sull'attenzione al Sud, ma sul provvedimento che consideriamo addirittura insufficiente per risolvere problematiche estremamente serie.
2017-07-26	LN	CalderoliRoberto	Signora Presidente, concordo con il collega Di Maggio e chiedo al Presidente del Consiglio di venire a riferire, ma non tanto e non solo sulla questione libica, bensì sull'operazione Sophia dato che sembra vi sia in essere una sua proroga che, per quanto ne sappiamo, invece che contrastare l'immigrazione clandestina l'ha favorita. Rispetto alla questione libica, invece, più che il presidente Gentiloni Silveri, che è stato tagliato fuori da tutto, inviterei in Aula il presidente Macron, che sicuramente ne sa qualcosa in più.
2017-07-27	M5S	SerraManuela	Ma basta! SERRA (M5S). E così, questo decreto-legge passa senza modifiche per non dare un disturbo al padrone. E passa senza nemmeno le migliorie che voi stessi avreste voluto apportare, come - per esempio - l'allargamento della platea degli obbligazionisti da risarcire perché, quando la finanza-padrona chiama, la politica-maggiordomo-complice risponde con prontezza: "Sì, padrone". Così regalate subito cinque miliardi a Intesa e altri dodici miliardi di garanzie sono messi a rischio di una bad bank che ha preso in carico i crediti deteriorati delle banche venete a un valore arbitrario. Vergognoso! Votate i trattati sull'immigrazione, come Dublino 2 e Dublino 3, e poi dite (solo quando sentite il fiato sul collo del Movimento 5 Stelle) che vanno rivisti. Votate in favore dello sciagurato bail-in e poi fate di tutto per evitarlo. Si possono allora fare solo tre ipotesi: o siete politicamente bipolari, o siete complici quando vi passano le peggiori schifezze sotto il naso o siete in malafede e schiavi dei poteri forti. Nessuno, nessun cittadino può ancora darvi fiducia!
2017-08-02	FI	RomaniPaolo	ROMANI Paolo (FI-PdL XVII). Signor Presidente, arriviamo a questo voto con un'Assemblea forse leggermente distratta rispetto a queste risoluzioni, che a mio avviso sono una delle decisioni e delle votazioni più importanti e significative di questa legislatura. La decisione che stiamo assumendo oggi e l'autorizzazione che stiamo dando oggi al Governo impegnano il nostro Paese in un'attività e in un'iniziativa che non hanno precedenti, perché si tratta di un'iniziativa unilaterale. È fallito il multilateralismo dell'accoglienza ed è fallito il multilateralismo del contrasto. Il Governo italiano ha fatto in modo che arrivasse una lettera da parte del premier libico riconosciuto dall'autorità internazionale al-Sarraj, con cui ci invita a collaborare con la guardia costiera libica nel pattugliamento in acque territoriali libiche, ci consente - lo dice il Ministro degli affari esteri in una lettera che ha mandato al Governo italiano - di essere anche nel porto di Tripoli e quindi consente al nostro Paese di fare finalmente quello che abbiamo sempre chiesto. A questo punto della discussione, signor Presidente, voglio rivendicare però il ruolo che ha svolto il nostro partito. Abbiamo chiesto e richiesto in sede di Commissioni affari esteri e difesa che ci fosse un approfondimento sulla possibilità dell'utilizzo di quel multilateralismo previsto dall'operazione Sophia EUNAVFOR MED, in quel famoso passaggio alla fase 2b e alla fase 3, che però aveva bisogno non solo della lettera del Paese che "subisce" l'iniziativa italiana, ma anche della risoluzione del Consiglio di sicurezza, che non è mai intervenuta. L'isolamento internazionale a cui prima faceva riferimento il collega Marton, purtroppo, esiste in parte. Noi siamo presenti nel Consiglio di sicurezza dall'inizio di quest'anno e la nostra presenza si esaurirà alla fine di quest'anno, per via di quell'accordo con l'Olanda per cui saremo sostituiti e non c'è traccia di iniziative diplomatiche in quella sede perché in quella sede si parlasse di questo argomento. Quindi finalmente il Governo italiano riconosce la necessità di un'iniziativa nazionale che consenta al nostro Paese di risolvere il problema. Ma a quest'Assemblea leggermente distratta vorrei leggere un secondo passaggio, fondamentale nella definizione del ruolo guida che ha il nostro Paese in questa iniziativa. Si tratta del primo punto di quegli impegni che, lo ribadisco, grazie a Forza Italia, sono stati scritti sia nella nostra risoluzione, che mi auguro verrà approvata in questa sede, sia soprattutto nell'unica risoluzione della Camera; i nostri punti sono stati integralmente recepiti nel dispositivo della Camera. Ebbene, al primo punto c'è scritto (e forse non tutti l'hanno letto con attenzione) che si impegna il Governo «a operare a livello diplomatico nelle opportune sedi internazionali e nell'ambito delle relazioni bilaterali affinché nessuna iniziativa unilaterale non coordinata possa pregiudicare l'efficacia della missione». Non so se vi rendete conto di quello che c'è scritto: è una cosa molto importante. Mi fa sorridere il fatto che ieri il ministro Alfano abbia giudicato un piccolo passo in avanti - come dice «The Economist» (beato lui) - l'incontro di Parigi. L'incontro di Parigi è stato un disastro diplomatico del nostro Paese, tant'è vero che questo ha autorizzato Haftar, qualche giorno dopo, a dire che al-Sarraj non vale nulla, che è rinchiuso nel porto di Tripoli e che non controlla niente (dopo aver partecipato, poche ore prima, alla photo opportunity con il presidente Macron). Ma questo impegno, contenuto nel dispositivo di questa nostra risoluzione e in quella unica della Camera, dice una cosa importante: attenzione, fallito il multilateralismo dell'accoglienza e del contrasto, non è possibile che ci possano essere iniziative unilaterali di altri Paesi che possono creare problemi alla nostra iniziativa nazionale. Questo è un punto fondante. Ci assumiamo il compito di contrastare l'immigrazione che viene dalle coste libiche, ci assumiamo una responsabilità internazionale importante, ce la prendiamo di fronte al nostro Paese e ai nostri cittadini, ma anche nei confronti del Governo libico, dei Governi libici, delle milizie libiche. Non sappiamo quello che accade. Noi voteremo a favore, signor Presidente, delle due risoluzioni, sia la nostra che quella del Governo, perché riteniamo che sia corretto e giusto, al punto in cui siamo arrivati, autorizzare il Governo ad attivare queste iniziative. Le nostre unità nelle acque libiche costituiscono sostanzialmente una presenza di deterrenza; il profilo lungo la linea dell'orizzonte non sarà solo quello delle ONG - e poi ci arrivo - ma sarà anche e soprattutto quello della Guardia costiera libica e delle nostre navi. Forse non sarà più così facile per quei barconi, che non sono più barconi ma canotti, pensare, immaginare di partire e di essere immediatamente salvati. Un passaggio velocissimo sulle ONG. Non mi convince il dispositivo che è stato accettato dalla maggioranza di Governo per quanto riguarda le ONG. Mi convince molto di più il comunicato del Viminale, che dice - lo voglio dire affinché rimanga agli atti - che «L'aver rifiutato l'accettazione e la firma del codice di condotta pone quelle organizzazioni non governative fuori dal sistema organizzato per il salvataggio in mare,» - lo dice il Viminale, non Forza Italia.
2017-08-02	LN	ArrigoniPaolo	Signor Presidente in tarda mattinata, durante la discussione sulla risoluzione relativa alla missione navale in Libia, abbiamo colto, da parte di diversi esponenti della maggioranza, toni entusiastici per il fatto che, soprattutto nel mese di luglio, sarebbero diminuiti gli sbarchi. Ebbene, io vorrei riportare questi colleghi con i piedi per terra perché, ad oggi, sono oltre 95.000 le persone che dall'inizio dell'anno sono arrivate nel nostro Paese e dal 2014 ad oggi sono oltre 600.000. Ricordo che di queste oltre il 50 per cento ha fatto perdere le proprie tracce, sono irregolari e non sappiamo che cosa stiano facendo. Probabilmente stanno realizzando dei ghetti o stanno ingrossando le fila della criminalità organizzata. Il restante 50 per cento ha richiesto asilo, ma la gran parte dei richiedenti sono migranti economici e, dunque, clandestini. Il mio intervento di fine seduta - come ho promesso qualche settimana fa - vuole ricordare ancora al ministro Minniti di rispondere alle nostre interrogazioni parlamentari, l'ultima del 28 giugno, la 4-07717 , che ne richiama altre analoghe, e cioè la 4-07299 del 30 marzo e la 4-07357 del 19 aprile, per il fatto che da oltre tre mesi e mezzo, Presidente, il Ministero dell'interno non inserisce più nel Cruscotto statistico giornaliero le presenze nel sistema di accoglienza, che è totalmente fuori controllo. L'anomalia sta nel fatto che a fine anno 2016 c'erano 176.000 persone nel sistema di accoglienza e da allora al 7 luglio - ultimo dato disponibile - altre 77.000 persone circa hanno avanzato richiesta di asilo e per legge hanno diritto all'assistenza. Quindi, ci domandiamo come mai il Ministro dell'interno non inserisca i numeri relativi alle presenze nel sistema di accoglienza che - lo ricordo - cuba, in termini economici, i due terzi dei famosi 4,7 miliardi che Padoan dice quest'anno che lo Stato italiano, ovvero gli italiani, spenderà per la gestione dell'immigrazione, che è totalmente fuori controllo. Il sistema di accoglienza, Presidente, è fuori controllo perché - glielo dico io - alcuni perfetti stanno incaricando le cooperative, che da diversi mesi si sono buttate nel blitz dell'accoglienza, a fare da agenti immobiliari. Vanno in giro per i territori a cercare edifici privati e posti dove realizzare container e campi profughi, anzi campi per clandestini. Quindi, di fronte a questa situazione totalmente fuori controllo, invito il ministro Minniti - capisco che adesso iniziamo le vacanze - a dedicare parte del proprio tempo - se non può lui, chiami qualche dirigente del suo Ministero - a dare non alla Lega Nord ma al Paese, agli italiani, i numeri precisi del sistema di accoglienza. E smentisca, se del caso, il fatto che molti che ottengono lo status di rifugiato o la protezione sussidiaria - a differenza di quanto avveniva qualche mese fa - vengono immediatamente buttati fuori dal sistema di accoglienza, visto che è così saturo, pieno di clandestini. Se fosse confermato, sarebbe una vera e propria vergogna.
2017-08-02	LN	ConsiglioNunziante	Signora Presidente, siamo di fronte all'ennesima fiducia - ormai abbiamo perso il conto - che svilisce ulteriormente il ruolo del Senato e ci fa arrabbiare inutilmente, perché il rapporto franco e onesto, certamente mai accomodante, che ci ha contraddistinto in Commissione, non meritava questo ulteriore epilogo. Sono stati presentati pochissimi emendamenti, neppure uno ostruzionistico, tutti insistenti nel merito. Eppure il Governo manca di rispetto soprattutto ai cittadini, umiliandoli, perché priva la loro rappresentanza politica della possibilità di esprimersi. Se dovessimo prestare attenzione ai lavori parlamentari, non si può non costatare la presenza di un ricorso alla questione di fiducia, che è a dir poco astuto. Tale atteggiamento è talmente frequente, che ormai la posizione della questione di fiducia è percepita come un'effettiva e costante procedura legislativa nazionale. Questo massiccio abuso della fiducia parlamentare fa cessare quel carattere positivo e nobile di garanzia dell'azione governativa, sostituendosi con una forma negativa e sprezzante, tanto da sfociare in atteggiamenti di arroganza e superbia del potere esecutivo nei confronti di quello legislativo. Viene da pensare che ci sia un imbarazzante ricatto politico nei confronti dell'Assemblea parlamentare, perché dal voto sul provvedimento in esame dipende la vita dell'intero Esecutivo. Questo è estremamente chiaro ed è altrettanto chiaro che negli ultimi mesi non ci siano stati rapporti sereni, all'interno della maggioranza, per ciò che riguarda tale provvedimento. Il provvedimento è all'esame del Parlamento ormai da due anni e mezzo. Si sarebbe potuto fare sicuramente meglio e prima. Di sicuro questa farraginosità e questa lungaggine dovrebbero fare scuola per le prossime leggi sulla concorrenza. Un esame parlamentare durato quasi due anni e mezzo ha portato a far perdere l'idea che quella in esame sia una legge annuale sulla concorrenza, perché è diventata biennale, quasi triennale. Il provvedimento in esame non è più una legge organica, frutto delle segnalazioni dell'Autorità garante della concorrenza e del mercato e quella che nel testo originale sarebbe dovuta essere una sorta di legge di manutenzione annuale, in effetti è diventata un contenitore in cui è stato infilato di tutto. Signora Presidente, se la concorrenza è quella condizione nella quale più imprese competono nello stesso mercato, producendo gli stessi beni o servizi, per soddisfare una pluralità di acquirenti in concorrenza e nella quale nessuno degli operatori è in grado di influenzare, con le proprie decisioni, l'andamento delle contrattazioni, ciò pare forse l'obiettivo che ci si era prefissati, ma certamente, guardando il risultato della legge che ci apprestiamo a votare, tale obiettivo non è stato né rispettato né raggiunto. Le liberalizzazioni sono molto spesso considerate necessarie, strategiche e utili per uscire dalla recessione. Oltre alle indicazioni provenienti dall'Autorità antitrust e dalle direttive europee, nel provvedimento in esame si vende una ricetta per uscire dalla crisi e non fa nulla se l'articolato del disegno di legge non sempre abbia basi solide e determinate da considerazioni tecniche, ma sia legato alle grandi lobby, ai grandi gruppi e alle immancabili ideologie politiche di cui le due Camere non sembrano poter fare a meno. Verrebbe allora da pensare che, in base al colore politico del Governo in carica in un dato momento, si tira e si stiracchia la legge n. 99 del 2009 alla bisogna e come meglio si crede. L'introduzione di una maggiore concorrenza all'interno di un sistema può scardinare le varie lobby e i trust, per fare in modo che si obblighino i produttori unici di un dato servizio a stare sul mercato e a confrontarsi con i diritti dei consumatori. Un regime concorrenziale è favorevole a tutti, ai consumatori e ai produttori, che avrebbero tutto da guadagnare da un adeguamento della loro offerta e della loro competitività: questa è la base del ragionamento. Dunque, signora Presidente, abbiamo sbagliato comunicazione; o meglio, tutti coloro che hanno manifestato e scioperato in questi mesi lo hanno fatto senza sapere che perdere il lavoro o quello che hanno costruito negli anni sarebbe stato solo l'inizio del loro nuovo benessere. Chiediamo scusa per non essere stati capaci di trasmettere questa sensazione bellissima. Molto cattivi samaritani considerano oggi il libero scambio e le politiche di libero mercato come la panacea di tutti i mali. La Banca mondiale, secondo i suoi studi sulla facilità di fare business, colloca il nostro Paese all'87º posto su 183: l'Italia ha dunque perso quasi quattro posizioni rispetto all'anno scorso. Nella velocità dei permessi edilizi siamo al 96º posto, nell'allacciamento alle reti elettriche al 109º posto, per l'accesso al credito al 98º posto. Non brilliamo per nulla per i tempi di apertura delle imprese. Siamo al 134º posto per facilità di pagare le tasse, anche se sembra un po' troppo. Si impiegano duecentottantacinque ore all'anno per adempimenti fiscali. Non siamo in grado di gestire i nostri rifiuti, le nostre carceri, il nostro approvvigionamento energetico e abbiamo visto anche cosa succede con l'acqua dopo soli due mesi che non piove. Non siamo in grado di gestire i conflitti con le grandi opere e non siamo neppure capaci di fare una politica industriale. Siamo alla politica industriale 4.0 e non ho visto la fine della 2.0; mi sono perso probabilmente per strada la 3.0. L'abbiamo saltata a piè pari. Non abbiamo voluto o saputo cambiare la scuola. Le privatizzazioni sono state fatte male e le liberalizzazioni le stiamo facendo anche peggio. Si è parlato di presenza di barriera alla competizione, di insufficienza di trasparenza, di raccomandazione della Commissione europea per quanto riguarda ciò che dovevamo fare. Per la verità, questo provvedimento interviene in merito solo a qualche punto segnalato dall'Autorità. Si tratta di punti certamente importanti come la RC Auto, i fondi pensioni, i servizi postali e le questioni legate alle comunicazioni. Per quanto ci riguarda, forse le cose potevano essere fatte un pochino meglio, ascoltando anche le minoranze, che non è una bruttissima cosa. Voi della maggioranza avreste dovuto cercare di mettervi davvero dall'altra parte del tavolo, dove si siedono i cittadini, che notoriamente sono anche i consumatori e i fruitori di servizi. Aboliamo questa benedetta Bolkestein e rivediamo tutto il Trattato. L'Italia ha le sue tradizioni, la sua economia e la sua cultura nazionale ed è il Paese dove il piccolo è bello; è anche - occorre dirlo - il Paese dei campanili e delle corporazioni, che non è sempre un termine negativo se si fa riferimento alla trasmissione di un lavoro dal padre al figlio. Si è, infatti, notato che certe categorie in Italia erano particolarmente in affanno ad aprirsi all'Europa. Ciò è avvenuto perché le piccole dimensioni dell'azienda familiare la rendono inadatta a competere perché, per natura, molto venerabile. I tassisti, i balneari e gli ambulanti e tanti altri sono spaventati dal dover competere sulle licenze con aziende più grandi. Sono certamente più grandi per dimensioni, ma non so se dotate di competenze e capacità. La grandezza, però, li ha sicuramente spaventati. Questo disegno di legge quale effetto avrà sull'economia, sui cittadini, sui contribuenti, sui consumatori e produttori? Quanti punti di PIL pensate di recuperare? Quanti nuovi assunti? L'apertura dei mercati ci sarà per gli altri, probabilmente. La Bolkestein ha creato solamente uno sfacelo sotto questo aspetto. Ci sono aziende che chiudono e delocalizzano e poi smettetela di parlare del cuneo fiscale. Ci venite ancora a raccontare che lo 0,1-0,2 per cento sono qualcosa di positivo. Su questo disegno di legge è intervenuto a vario titolo il sottosegretario allo sviluppo economico Antonio Gentile, che è qua ad ascoltarci e di questo lo ringraziamo. Gli ha fatto eco il primo ministro Gentiloni Silveri. Entrambi hanno chiesto un'approvazione rapida e non sono stati, forse, grandi profeti: pensiamo di dover e poter chiudere con un passaggio rapidissimo in Commissione. In Commissione abbiamo svolto circa due anni di discussione ed abbiamo perso il conto delle audizioni. Pensavamo che, dopo otto o nove mesi dalla sua approvazione in 10ᵃ Commissione, il provvedimento fosse maturo, ma magari non lo è, e allora lo farete maturare come le banane nella cella della fiducia. E così è stato. L'articolo 47 della legge n. 99 del 2009 prevede che annualmente ci sia un provvedimento per il mercato e la concorrenza: si tratta di una finalità che pare sicuramente ottima e dovrebbe risolvere e rimuovere i tanti ostacoli, i freni che restano nei mercati dei prodotti e dei servizi. Ma questa legge di annuale ha ben poco. È un provvedimento che ha palesato molte contraddizioni nell'approccio che la maggioranza ha avuto nel venire a capo di un testo condiviso. L'esame svolto ha chiaramente messo a nudo i vari portatori di interesse e soprattutto le grandi lobby. Come dicevamo, c'è stata una serie infinita di audizioni, certamente necessarie, ma a volte in limpida divergenza, in base agli interessati e agli auditi che venivano in Commissione. Si è detto che questo disegno di legge sulla concorrenza è stato rimesso sui binari: è come dire che era abbondantemente deragliato e quindi aveva perso quella linea guida che la legge n. 99 aveva fissato. Nei quattro passaggi presso le due Aule parlamentari abbiamo espresso voto contrario e faremo lo stesso anche in questo passaggio. Concludo con una chiosa. Visto che mancano alcuni mesi alla fine di questa legislatura, chiediamo che, finito l' iter di questo disegno di legge, si riprendano i temi principali: la disoccupazione è al 13-14 per cento mentre quella giovanile è al 42-43 per cento; vi sono i problemi del lavoro e dell'immigrazione. Inoltre, vi chiedo di farmi un favore: cercate di dire a Boeri di stare zitto, perché quando parla fa solamente casino. Con questo, ho terminato il mio intervento.
2017-08-02	LN	DivinaSergio	Oggi si ripete questo gioco, questa finzione: collaboriamo con la Guardia costiera libica ed entriamo persino nelle loro acque territoriali per stroncare il traffico di esseri umani. Ma se noi entriamo nelle loro acque territoriali per sconfiggere questo tipo di migrazione, la prima cosa che dovremmo fare, nel caso riuscissimo ad intercettarli, sarebbe bloccarli e rimpatriarli. Questo è stato previsto? Assolutamente no: è tutto ambiguo. Addirittura il ministro Pinotti si è premurata di dire che questo non sarà un blocco navale. Sì, è vero, non può essere un blocco navale perché con due navi facciamo ridere: vogliamo sconfiggere il fenomeno dell'immigrazione illegale, dell'importazione e dello sfruttamento di esseri umani e schieriamo due navi. Tra lo Stretto di Messina, Tripoli e tutto il Sud del Mediterraneo a cosa possono servire due imbarcazioni? Ci prendiamo in giro?
2017-08-02	LN	DivinaSergio	Per quanto riguarda le ONG, continueranno a fare quello che stanno facendo? Quel buon funzionario dello Stato, il procuratore della Repubblica di Catania, che ha sollevato un problema giudiziario, è stato tanto criticato. Ha soltanto detto che non tutte le ONG lavorano con scopi umanitari. Per questo il dottor Zuccaro è stato bistrattato dai giornali e dal dibattito dell'Assemblea, e tutto quello che aveva evidenziato in realtà si è verificato. Ci sono segnalazioni da terra, le ONG entrano nelle acque territoriali - cosa che non potrebbero fare - e spengono i trasponditori radar. I trafficanti che si trovano a terra hanno i loro numeri cellulari e non si sa come mai conoscano addirittura i recapiti telefonici delle ONG. Zuccaro ha detto che tutto questo non torna: c'è qualcosa che non funziona e noi, cattivi, abbiamo detto che i business sono diventati tre. In primo luogo, i trafficanti si fanno pagare da questi disperati, li imbarcano e fanno un piccolo tragitto via mare. Il secondo business parte con le ONG, che non si capisce perché non abbiano voluto firmare per rendere trasparenti le fonti dei propri finanziamenti, e infine il terzo business è l'accoglienza. Lo Stato italiano spende 4,2 miliardi di euro per l'accoglienza, per gestire i flussi migratori. Se vogliamo fare questo patto con i libici e l'obiettivo è quello dichiarato, la prima cosa che dovremmo scrivere - e non è stata né detta, né scritta - è che bisogna operare respingimenti. In secondo luogo bisogna catturare gli scafisti e sconfiggere effettivamente il traffico di esseri umani. Noi riconosciamo che sia un bene aiutare questo Paese ancora del tutto destabilizzato. Avere un interlocutore efficiente ed affidabile in Libia sicuramente sarebbe anche interesse italiano. Stiamo votando per risoluzioni che non fanno altro che approvare una delibera del Consiglio dei ministri che nasce da una lettera di invito del Governo di Tripoli, riconosciuto dalla comunità internazionale, di cui non abbiamo assolutamente cognizione. Sarebbe stato così strano, dato che ci vengono chiesti aiuti per un interesse reciproco, sconfiggere questi reati e il traffico ingestibile a livello italiano ed europeo, conoscere gli estremi di questa lettera? La lettera è stata secretata. Per deliberare il Parlamento dovrà pur avere cognizione dell'oggetto effettivo della richiesta. In Commissione abbiamo proposto di segretare la seduta per una mezz'ora per poter leggere cosa effettivamente ci chiedono i libici, al fine di deliberare. Anche noi commissari siamo rappresentanti istituzionali e abbiamo l'obbligo della riservatezza rispetto a un documento riservato e segretato; anche noi ne prendiamo atto senza darne alcun tipo di pubblicità. Perché non abbiamo potuto verificare e leggere questo documento? Non è certo un bel modo di agire. Chiediamo che si facciano le cose in maniera seria, perché con due navi stiamo facendo finta di fare quello che diciamo di voler fare. Con due navi nel Mediterraneo non si fa assolutamente nulla; ne servono molte di più, forse anche più piccole, più efficienti, più veloci. Gli immigrati che definiamo irregolari devono essere riportati nel luogo da cui sono partiti; devono, cioè, ritornare nei porti libici. Cosa succede se li intercettiamo dentro o fuori le acque libiche? In questo senso c'è un'ambiguità incredibile nelle risoluzioni, ma anche nella delibera del Governo: non si dice che cosa deve accadere. Proviamo a intuire: sembra che se li intercettiamo in acque libiche possiamo riportarli a terra; ma se questi fossero a qualche centinaio di metri fuori dalle acque libiche dovremmo - sembra, ripeto - riportarceli in Italia. No, non funziona così. Il traffico è illegale. L'immigrazione è illegale e il reato di tratta di essere umani è sempre lo stesso - concludo, Presidente - sia dentro che fuori le acque libiche. Bisogna scrivere che li rimpatriamo e li riportiamo nel luogo da dove sono venuti. Faccio un'ultima osservazione. Noi potremmo agire soltanto in acque libiche, ovvero prospicienti i territori libici controllati dal Governo di accordo nazionale. La nostra Marina è dotata di strumentazioni efficientissime: impostiamo delle coordinate in modo che entro quelle coordinate si possa o si debba agire, ma non possiamo dire che si può agire in acque controllate dal Governo di Tripoli e non da altre milizie. Ci sono 150 milizie indipendenti che operano in Libia, oltre ai due Governi di Tobruk e Tripoli. PRESIDENTE. Concluda, senatore. DIVINA (LN-Aut). Dobbiamo essere un po' più precisi. Non possiamo mandare i militari in acque dove non sappiamo se c'è o no il controllo del Governo libico nazionale attuale. Ci sono troppi fattori che non tornano. Stanti così le cose non possiamo votare le risoluzioni all'esame. Se le richieste che abbiamo fatto con il nostro ordine del giorno - che sono quelle che ho elencato e che fanno chiarezza su questi punti - venissero approvate, ci riserviamo fino alla fine un altro giudizio sulla risoluzione.
2017-08-02	M5S	MartonBruno	Signor Presidente, è doveroso fare una premessa: la situazione in Libia è sicuramente complessa e complicata. Siamo anche consapevoli che qualsiasi intervento si vada a proporre o a fare in suolo libico può scatenare una serie di eventi che non sono prevedibili. Non mi soffermerò sulle responsabilità di chi, anche in questo Parlamento, ha contribuito a creare il caos che c'è ora in Libia, nel tentativo di inseguire la Francia e le sue bombe sganciate su suolo libico e che ancora oggi continua a seguire Macron in una serie di ripicche che non hanno né testa, né coda. Non è un gioco; qui c'è in ballo la sicurezza nazionale. Avremmo voluto esprimere un voto favorevole, Ministro. L'altra mattina abbiamo fatto una riunione congiunta dei Gruppi parlamentari del nostro Movimento e le posso assicurare che gli obiettivi che lei aveva indicato nel documento erano e sono tuttora condivisibili, uno per uno e personalmente li condivido fortemente. Ma poi cosa succede? Succede che sentiamo le sue dichiarazioni e arrivano le risoluzioni della maggioranza. Tutto quello che è stato inserito nelle premesse e nelle comunicazioni in realtà è un bluff. Vorrei ricordare all'Assemblea che non si sta votando alcun intervento in Libia, ma la proposta di risoluzione del PD con gli impegni relativi a tale intervento, che in questo momento sono i seguenti: l'intervento è unicamente finalizzato al conseguimento degli obiettivi di supporto alle autorità di quel Paese, rilevato che la missione non può considerarsi un blocco navale; noi non stiamo facendo niente, stiamo esclusivamente dando supporto al Governo Sarraj. Quando negli obiettivi si parla di supporto concreto «nell'attività di controllo e contrasto dell'immigrazione illegale e del traffico di esseri umani», con questo impegno cosa si fa esattamente? Il Parlamento cosa sta dicendo? Che paletti sta mettendo? Noi abbiamo chiesto delle regole d'ingaggio non per un vezzo, ma perché ci preoccupavamo, per un semplice motivo. Formulo un'ipotesi e magari poi il relatore o chi per lui mi darà una risposta: laddove il nostro pattugliatore a supporto della marina e della guardia costiera libica dovesse assistere a un attacco alla guardia costiera da parte di qualche soggetto libico ( ergo Haftar), noi come ci comporteremmo in quel caso? Cosa faremmo? Da nessuna parte è scritto che tipo di comportamento avremmo. Difenderemmo Sarraj e attaccheremmo le milizie di Haftar? Signora Ministro, lei sa che l'altro giorno le milizie di Haftar hanno "conquistato" Sabrata, hanno smantellato il clan di Abashi e quindi messo in un angolo sempre più piccolo il Presidente libico. Passando al secondo obiettivo, mi si accende una lampadina. Si parla di «protezione e difesa dei mezzi del Consiglio presidenziale/Governo di accordo nazionale che operano per il controllo/contrasto dell'immigrazione illegale»: qui si dice che in realtà noi stiamo proteggendo esclusivamente Sarraj. Abbiamo forse qualche indicazione che il Presidente sia in pericolo? Temiamo forse che la sua incolumità fisica sia in pericolo? Qui, dei flussi migratori non c'è niente. Dopo l'operazione che ha fatto Macron - e il mio collega Petrocelli nel suo intervento ha specificato la nostra posizione sulla vicenda - noi riteniamo che siamo in una situazione di isolamento: stiamo difendendo una persona che non ha alcun potere, anche se è quella riconosciuta dall'ONU. A nostro avviso, come abbiamo scritto nella nostra proposta, è necessario uscire dall'isolamento, coinvolgere tutti gli attori internazionali e mettere al tavolo quanti più interlocutori libici possibile. Come ha detto anche il presidente Casini, solo Haftar e solo Sarraj, insieme, non potranno portare la pace in Libia. Stiamo facendo in modo che il caos permanga e non fermeremo assolutamente il flusso migratorio, perché non una parola è stata scritta su quello che intende fare il Governo per fermarlo. Abbiamo provato a presentare degli impegni per il Governo volti a intraprendere interlocuzioni con il Niger e con tutti i Paesi del Golfo di Guinea, perché i flussi migratori arrivano da lì e passano quasi esclusivamente per il Niger. Noi dobbiamo andare a trattare con il Niger, bloccare quel tipo di supporto, e dare la certezza che tutti i migranti siano tolti dalle grinfie dei trafficanti e vengano messi in sicurezza, dando loro una possibilità di vita migliore. Non dobbiamo fare nient'altro. Il nostro voto sarà quindi convintamente contrario.
2017-08-02	M5S	PetrocelliVitoRosario	E allora qual è il motivo dell'accordo con un altro fantoccio riconosciuto da tutti i governi internazionali, come è effettivamente al-Serraj, che non ha credibilità e che è un pupazzo messo lì soltanto per poter continuare a operare da parte delle fazioni veramente forti e importanti dell'area della Tripolitania senza incontrare grandi ostacoli? È un accordo, mi pare di capire, supportato da due governi fantoccio. Purtroppo, uno dei due governi fantoccio è il Governo italiano. E come possiamo pensare allora di poter controllare e contrastare l'immigrazione illegale e il traffico di esseri umani, se ci rivolgiamo a una parte che non rappresenta nulla e che non ha la forza né militare, né politica, né di rappresentanza popolare, come effettivamente è il Governo al-Serraj? Come pensiamo di poter andare in Libia e consentire che sia una missione che abbia tutti i crismi della sicurezza per i nostri militari e soprattutto per gli obiettivi che si prefigge sulla carta, cioè contrastare il traffico di esseri umani? C'è una differenza enorme, signor Presidente e colleghi, tra le parole e la sostanza. Le parole sono quelle contenute in tre foglietti; tanto è il volume di carta della deliberazione del Consiglio dei ministri approvata in fretta e furia, sui cui obiettivi eravamo pure d'accordo (e l'abbiamo detto in Commissione), ma che aveva necessità di modifiche, che abbiamo proposto e che sono state bocciate. Abbiamo parlato del codice di condotta: è su questo che chiedevamo una modifica. Un codice di condotta che non preveda formalmente sanzioni, perché è un codice di condotta, è esattamente il contrario di quello che chiediamo da mesi, rifacendoci a una proposta di legge presentata alla Camera, a prima firma Bonafede, nella quale si dice chiaramente che dovremmo chiudere i nostri porti alle ONG che non rispettano le regole. Se c'è un dispositivo di legge, puoi avere delle sanzioni; se ti basi invece su un codice di condotta, le sanzioni vanno a farsi benedire.
2017-08-02	PD	VattuoneVito	Infine, ricordo che un altro fondamento giuridico è rinvenibile nel precedente memorandum d'intesa firmato dal presidente al-Serraj e dal presidente Gentiloni in data 2 febbraio 2017, nonché nella precedente deliberazione del Consiglio dei ministri del 14 gennaio 2017, relativa alla proroga del dispositivo aeronavale Mare sicuro, già autorizzato da entrambi i rami del Parlamento con le risoluzioni dell'8 marzo 2017, dal quale saranno prelevate le unità destinate alla presente missione. In base all'insieme di questi elementi, la missione di oggi si pone perfettamente in continuità con la linea, condivisa a livello internazionale, di sostegno al Consiglio presidenziale-Governo di accordo nazionale libico e con l'impegno del nostro Paese nel quadro del processo di stabilizzazione della Libia. Possiamo ricordare a titolo di esempio le attività addestrative a favore della Guardia costiera, che già sono in atto; l'avvio dell'operazione Ippocrate, con la realizzazione di un ospedale da campo a Misurata, che ha già curato circa 3.000 persone; il fatto che ad aprile abbiamo fornito alla Libia quattro guardiacoste. Per quanto attiene agli assetti destinati alla missione oggi all'esame dell'Aula, essi consistono in due mezzi navali (una unità per il supporto tecnico e logistico e un pattugliatore), con possibilità di integrazione - qualora lo si ritenesse necessario - con ulteriori assetti provenienti dalla medesima missione. Anche il personale impiegato sarà tratto dal contingente già autorizzato dal Parlamento (sempre con riferimento a Mare sicuro). La durata programmata è prevista dal 1° agosto al 31 dicembre dell'anno in corso. Infine, per quanto attiene ai profili finanziari, la deliberazione specifica è che non ci saranno variazioni rispetto al fabbisogno già approvato per l'anno in corso per l'operazione Mare sicuro. Questi sono i presupposti formali. Ovviamente ci sono anche presupposti non formali, ma sostanziali e di merito, per realizzare un intervento efficace: e qui l'analisi è estremamente complessa in ragione della complessità delle cause che originano il fenomeno migratorio e del contesto geopolitico che ne rende difficile una soluzione immediata. È chiaro che un intervento militare non è sufficiente a risolvere crisi complesse come quella in esame; sono necessari una risposta multidimensionale e strumenti politici e di integrazione condivisi. Le relazioni dei ministri Alfano e Pinotti di ieri e quella svolta dal ministro Minniti pochi giorni fa alle Commissioni affari esteri e difesa del Senato danno ragione del quadro complessivo di interventi, iniziative e misure in cui la missione di oggi si inserisce e che rappresentano l'attuazione di una politica multidimensionale dell'Italia. Solo per portare all'attenzione dell'Assemblea alcuni dati informo che negli ultimi giorni, per la prima volta (lo dicono le statistiche di luglio), c'è stata un'inversione di tendenza sostanziale nel numero di sbarchi. Pochi giorni fa, la Commissione europea ha comunicato, nella relazione periodica sui trasferimenti dei richiedenti asilo all'interno dell'Unione europea e sul reinsediamento dei rifugiati, che giugno è stato un mese record per i ricollocamenti di migranti dall'Italia e dalla Grecia. L'Unione europea ha seguito una nostra indicazione nel subordinare la concessione dei visti legali a una effettiva collaborazione dei Paesi di maggiore provenienza dei migranti nel rimpatrio dei migranti illegali. Il risultato è stato che un Paese come il Bangladesh, che è il secondo per numero di migranti nel nostro Paese, oggi collabora fattivamente. Lunedì scorso, Juncker ha comunicato a Gentiloni, con una lettera che inviterei quanti si stanno esprimendo criticamente sulla nostra politica estera a leggere, che la Commissione europea ha deciso di appoggiare con un impegno straordinario lo sforzo italiano, stanziando 100 milioni e fornendo esperti per accelerare i processi di asilo e rimpatrio e assistere comunità e autorità locali che ospitano i migranti e sostenere l'integrazione. Sempre pochi giorni c'è stato un positivo incontro a Tunisi del gruppo di contatto Europa-Africa, con sette Paesi europei (Italia, Austria, Francia, Germania, Malta, Slovenia e Svizzera), assieme a Tunisia, Ciad, Niger, Algeria, e Libia, con l'obiettivo di intervenire sui Paesi d'origine per fermare le partenze dei migranti che raggiungono la Libia e da lì l'Italia e contrastare le organizzazioni criminali che gestiscono i traffici del deserto. Venerdì c'è stato un incontro a Roma con il Ministro dell'amministrazione interna del Mali, che ha inserito questo Paese nel tavolo di concertazione istituito a maggio scorso con Ciad, Libia e Niger, per la cooperazione nella gestione delle frontiere. Ieri il ministro Alfano ci ha informato delle cospicue risorse che investiamo nel sostenere la capacità di gestione delle frontiere di Paesi come il Mali. Vi è inoltre il coinvolgimento dei sindaci della Libia - come ci ha reso noto il ministro Minniti - e altro ancora. Ma non voglio dilungarmi. Si può dire che tutto ciò è insufficiente e certamente la crisi è ancora ampia. Resta comunque il fatto che questi sono tutti segmenti che concorrono a delineare e articolare una politica multidimensionale e condivisa, che rappresenta l'unica possibilità che abbiamo per affrontare crisi sistemiche e complesse come quella dei flussi migratori. L'attivazione di questi distinti canali ha il duplice effetto, in primo luogo, di costruire una politica che abbia qualche efficacia e, in secondo luogo, di rendere le istituzioni multilaterali credibili nella loro capacità di rispondere alle necessità di oggi; il che rappresenta un valore aggiuntivo di importanza enorme. L'insieme di questi fattori dimostra chiaramente come la strategia adottata dall'Italia, senza scorciatoie o fughe in avanti, per la questione dei flussi migratori stia portando a risultati positivi. È in questo quadro che va contestualizzato l'impegno di oggi, che mira a rafforzare la capacità libiche di controllo delle proprie acque territoriali libiche e ci consente di fare un passo in avanti nel contrasto dell'immigrazione illegale e del traffico di esseri umani, con l'obiettivo di ridurre il flusso dei migranti nel nostro Paese. È un impegno che andrà implementato, allargando gli strumenti, al fine di affrontare le cause remote del fenomeno e di migliorare capacità di gestione nei Paesi di origine e di transito. In conclusione, con la nostra risoluzione esprimiamo parere favorevole all'autorizzazione per l'anno in corso della missione di supporto alla Guardia costiera libica. Il Parlamento intende monitorare l'andamento di queste missioni e, quindi, la risoluzione impegna il Governo a riferire alle Camere entro il 15 ottobre. Più in generale abbiamo cercato di raccogliere le osservazioni emerse dal dibattito in Commissione, convinti del fatto che siamo di fronte a un obiettivo comune e condiviso da tutti. Riteniamo infatti che con questo intervento sul dossier Libia, il nostro Paese faccia un ulteriore e importante passo avanti.
2017-08-02	PD	VattuoneVito	Lo scopo del nuovo impegno, che affidiamo alle nostre forze armate, è di supportare le capacità del Governo libico nel gestire le proprie frontiere e, nello specifico, supportare le forze di sicurezza libica nelle attività di controllo e contrasto dell'immigrazione illegale e del traffico di esseri umani secondo i seguenti compiti: protezione e supporto dei mezzi del legittimo Governo libico impegnati nel controllo e nel contrasto dell'immigrazione illegale tramite il distacco di una o più unità nelle acque territoriali libiche; ricognizione in territorio libico per la determinazione delle attività di supporto da svolgere; attività di collegamento a favore della Marina e della Guardia costiera e collaborazione per la costituzione di un centro operativo marittimo di sorveglianza e coordinamento in territorio libico.
2017-09-13	PD	GuerrieriPaleottiPaolo	Vi è infine un aumento di oltre 550 milioni (competenza e cassa) relativi alla voce «Immigrazione, accoglienza e garanzia dei diritti» dovuto al maggior fabbisogno determinato dall'aumento dei flussi migratori.
2017-09-26	LN	CentinaioGianMarco	Signor Presidente, noi riteniamo che uno Stato moderno qual è il nostro Paese debba essere capace di guardare al futuro, ma contemporaneamente deve avere la consapevolezza che siamo quello che siamo perché c'è chi è arrivato prima di noi e ci ha lasciato quell'altissimo livello culturale che ci permette di vivere e di essere la Nazione che siamo. Dovremmo quindi essere un grande Paese. Signor Presidente, ben vengano iniziative come queste e come quella che tratteremo dopo; siamo favorevoli all'idea che debbano essere realizzate, tuttavia stiamo parlando di un provvedimento da 700.000 euro in due anni su una spesa totale dello Stato di 800 miliardi di euro. Siamo in un momento storico in cui cinque milioni di italiani sono al di sotto della soglia di povertà, in cui ci sono problemi di ordine sociale ed economico. Siamo in un momento in cui ci sono problemi di ordine sociale ed economico: abbiamo problemi per quanto riguarda l'immigrazione e abbiamo problemi per quanto riguarda i nostri giovani che se ne vanno all'estero perché non trovano lavoro. Siamo in un momento in cui l'Italia è sotto gli occhi di tutti. Se andassimo a vedere gli atti parlamentari e le proposte di legge che sono ferme nelle Commissioni e non sono ancora state trattate vedremmo che vanno a toccare emergenze importanti. In questo momento, Presidente, noi blocchiamo l'Aula del Senato con un provvedimento che poteva essere tranquillamente trattato in Commissione in sede deliberante.
2017-10-04	LN	CentinaioGianMarco	Signora Presidente, sulla dichiarazione d'urgenza chiesta dal Gruppo Movimento 5 Stelle dichiariamo subito la nostra contrarietà sia sul metodo che sul merito. Quanto al merito, come Gruppo Lega, se dovessimo trattare questo argomento, lasceremo libertà di voto: ogni senatore del Gruppo avrà libertà di decidere secondo coscienza cosa votare, così almeno tutti avranno la possibilità di scegliere. Ma, visto e considerato che l'utilizzo della cannabis per uso terapeutico esiste già, riteniamo inutile questo provvedimento. Non ci piace il fatto che venga utilizzato un provvedimento di questo tipo semplicemente per permettere a qualcuno di farsi la piccola piantagione domestica per chissà che cosa. La nostra contrarietà è quindi soprattutto sul metodo: non ci interessa trattarlo in questo momento semplicemente perché riteniamo che non sia un provvedimento da trattare con urgenza. Il nostro Paese ha altre urgenze, colleghi: il nostro Paese ha l'urgenza dell'occupazione, delle aziende che se ne vanno e chiudono, dei 170.000 giovani che dal nostro Paese ogni anno emigrano, dell'immigrazione clandestina, e sicuramente c'è un problema di sicurezza nel nostro Paese. Ma non abbiamo visto...
2017-10-05	PD	GuerrieriPaleottiPaolo	Vi è poi una considerazione che riguarda il fatto che, approvando questo provvedimento, credo si contribuisca alla credibilità e all'autorevolezza del nostro Paese in ambito europeo. Ciò ovviamente è importante in generale, ma lo è soprattutto in questa fase, dove si è aperto un periodo di confronto negoziale che si profila come decisivo per un rilancio e un approfondimento del processo di integrazione europea. Ci sono temi fondamentali al centro dell'agenda di questo negoziato, quali la difesa comune, le politiche comuni per l'immigrazione e la riforma della governance dell'area dell'euro . Credo che il nostro Paese abbia tutti i titoli per partecipare da protagonista e per svolgere un ruolo importante in questo negoziato. Credo che si possa affermare che, con l'approvazione del disegno di legge in esame, possiamo offrire un ulteriore contributo positivo in questa direzione.
2017-10-18	LN	CandianiStefano	Signor Presidente, il tempo limitato ma soprattutto la circostanza rendono quasi vacuo questo intervento in dichiarazione di voto. Già, perché avremmo voluto interloquire con il Governo ma purtroppo abbiamo visto che, da ormai più di due ore, sia il Presidente del Consiglio dei ministri che tutti gli altri Ministri se ne sono andati, lasciando due Sottosegretari. È una questione di rispetto nei confronti delle tematiche e degli argomenti posti. Io vorrei parlare e vorrei che fosse riportata in Europa la voce delle imprese italiane che non riescono più ad operare sul mercato e non solo quelle grandi ma quelle più piccole, le piccole e medie imprese, come dico tutte le volte che ce n'è occasione in Commissione: da quelle agricole per passare a quelle industriali e a quelle artigiane. Io avrei voluto interloquire su questi aspetti con il Governo, perché abbiamo imprese che non hanno più capacità di competere all'interno dello stesso sistema europeo per dumping, in quanto ci sono Paesi - e penso alla Repubblica Ceca, alla Slovacchia e agli altri Paesi dell'est Europa entrati negli ultimi anni a far parte dell'Unione - che hanno livelli salariali, livelli contributivi e livelli di costo dell'energia elettrica più bassi fino al 25-30 per cento, condizioni che rendono impossibile per le nostre imprese poter operare in regime di concorrenza - ahimè - in un'Europa che voi, invece, declinate come la soluzione di tutti i problemi. Di queste cose avremmo voluto parlare con Ministri che qui non ci sono. Sottosegretario Gozi, dove sono i Ministri del suo Governo? Li abbiamo visti, certo, sul treno con Renzi. Allora la loro attenzione sta nel girare in treno, peraltro facendo anche figure di palta in Regioni nelle quali le ferrovie neppure ci sono più (penso all'Umbria, dove le ferrovie sono state addirittura chiuse), a destra e sinistra per fare propaganda elettorale insieme al segretario del partito, disertando la seduta del Senato dove ci si deve relazionare con il Parlamento per le priorità che il Governo deve portare in Europa per il nostro Paese. Non siete seri. Non siete seri, mancate di serietà! E capisco che arrivando alla fine di questa legislatura, ormai vi manchi anche il senso del ridicolo, ma - accidenti - in una circostanza come questa, lasciare tutti quei banchi deserti, che serietà dimostra nei confronti del Paese? Questa è la stessa serietà che vi porta oggi a dire che la priorità del vostro Governo è lo ius soli, non l'interesse dei cittadini italiani. Andate in Europa a dire che la vostra priorità e quello "0,0 e qualcosa" sul PIL e che le prossime azioni che il Governo intraprenderà e con le quali impegnerà la maggioranza in Parlamento riguardano lo ius soli. Fantastico! In Europa vi ridono dietro, ma gli stessi cittadini italiani vi chiedono: ma cosa fate? Ma come fate, nei confronti di un Paese che, invece, vi indica in tutti i modi le proprie priorità? Sottosegretario Gozi, in queste stesse ore, in questi giorni, abbiamo potuto vedere ancora una volta che cosa accade quando i nostri cittadini, non tutelati, si trovano a doversi difendere da soli. E la legge sulla legittima difesa dove l'avete dimenticata? Avete lasciato i nostri concittadini in balìa di quegli stessi ladri che voi avete liberato con tutti i provvedimenti cosiddetti svuota carceri, parandovi sempre le spalle dicendo che è l'Europa che chiede di liberare le carceri. Dopo lasciate i nostri concittadini a difendersi a mani nude o come possono, con un sistema che non li tutela neppure. Le priorità si chiamano legge sulla legittima difesa, abbassare il costo del lavoro, si chiamano diritti, gli stessi diritti di un lavoratore che, dopo aver lavorato tutta la vita, non ha la pensione e ha bisogno di andare a chiedere l'Ape social, dopodiché si trova respinta pure la domanda. Siete ridicoli! È su queste cose che dovete essere credibili quando vi confrontate in Europa. Il problema è che non avete la consapevolezza del ruolo che dovete rivestire nei confronti degli altri Paesi europei. I cittadini sono molto più maturi di voi. Vogliono democrazia, vogliono partecipazione e ve lo dimostreranno la prossima primavera, alle elezioni, quando vi cacceranno a casa, ma lo dimostrano già oggi, volendo partecipare democraticamente ad un referendum che si svolgerà in Lombardia e in Veneto, perché l'autonomia che si richiede in quelle Regioni non è nient'altro che la libertà di poter fare impresa, di poter avere le risorse per operare nell'economia, di poter coprire i costi sociali di cui oggi il Governo si dimentica, di poter dotare quelle realtà di infrastrutture di cui oggi il Governo si dimentica, nonostante ci siano tasse pagate per decine di miliardi di euro. Su questi argomenti avremmo voluto vedervi impegnati in una rivisitazione del concetto di partecipazione all'Unione europea, perché se partecipare all'Unione europea vuol dire adeguarsi alle regole, non è nascondendo la spazzatura sotto il tappeto che si risolvono i problemi, non è negando il problema dell'incapacità del Governo nella gestione dei flussi di immigrazione clandestina che dimostrate serietà. Sottosegretario Gozi, nello schema di decreto legislativo che avete presentato oggi in Commissione per chiederne il parere, con cui rivisitate la composizione delle commissioni che devono valutare chi ha realmente diritto ad essere riconosciuto come profugo, che cosa fate? Aumentate le commissioni? No. Rivedete i componenti, togliete il poliziotto e il rappresentante delle amministrazioni locali per metterci due funzionari del Ministero dell'interno che possano, a comando, decidere e sveltire le pratiche. Questo è quello che voi fate e questo il vostro modo di essere seri. Certo, le statistiche alla fine diranno che il sistema italiano funziona, andrete in Europa ed essa vi applaudirà, e gli italiani continueranno a pagare di loro tasca la vostra incapacità di decidere di governare. A casa dovete andare, altro che a Bruxelles!
2017-10-18	LN	TosatoPaolo	Mi riferisco innanzitutto al tema dell'immigrazione, che sarà uno dei temi che verranno trattati. L'anno scorso c'è stato un arrivo di migranti in Italia superiore a 170.000 unità. Ora ci troviamo nel mese di ottobre, ma i dati dicono che a fine settembre gli arrivi ammontavano a quasi 200.000 unità, con un record assoluto rispetto agli ingressi e quindi con una totale incapacità di questo Governo, sia in sede italiana sia in sede europea, di arginare questo fenomeno. I numeri parlano chiaro e non possono essere controvertiti da atteggiamenti ottimistici da parte del Ministro dell'interno o del Presidente del Consiglio. C'è un altro dato, proprio di questi giorni, che è altrettanto o forse ancora più preoccupante: nel 2016 gli italiani che sono partiti ed emigrati all'estero, cioè che cercano fortuna all'estero, ammontavano a 124.000 unità, con un +15,4 per cento rispetto all'anno precedente. Quindi stiamo vivendo in una fase molto grave della storia di questo Paese, in cui siamo capaci di attrarre migranti da tutti i Paesi del mondo, senza arginare questo fenomeno, e stiamo rendendo inospitale il nostro Paese a coloro che dovrebbero essere i protagonisti del domani, cioè le future generazioni. Di questi 124.000 italiani emigrati, il 40 per cento è rappresentato da giovani dai diciotto ai trentaquattro anni. Le nostre nuove generazioni stanno cercando fortuna all'estero e sono cacciate da questo Paese. Credo che questo sia uno dei dati più significativi, che evidenzia il fallimento di questo Governo e del precedente, rappresentato dal presidente del Consiglio Matteo Renzi.
2017-10-18	M5S	CioffiAndrea	Detto questo, si è parlato di Unione europea, di quale tipo di Unione europea. Ma quale Unione europea? Quella dove la Germania supera i limiti del surplus commerciale? Quella Europa? L'Europa dove l'Irlanda fa dumping fiscale tramite, per esempio, Ryanair sulle aziende italiane? Quella Europa? È questa l'Europa che vogliamo e verso la quale continuiamo ad andare? L'Europa che sta affrontando anche il tema della Brexit? Forse sarebbe il caso di levare la patente europea alla borsa di Londra perché è qui che si tratta il 70 per cento dei derivati sull'euro. Possiamo lasciare tutto questo nelle mani di uno Stato che non fa più parte dell'Unione europea? Ultimamente persino il Fondo monetario internazionale ha detto che è opportuno un reddito universale per tutti, il reddito di cittadinanza che solo noi chiediamo. Ma allora di quale Europa stiamo parlando? Tra i tanti temi che si affronteranno nella riunione di domani, c'è anche quello della connettività. In Italia abbiamo alcune eccellenze che riguardano però solo alcune aree del Paese, tipicamente le grandi città. Questo lo afferma l'Agcom in un suo studio del 2017 in cui parla della tecnologia 3G e non del 5G, che è ancora in divenire e che si sta sperimentando a Prato. Oltretutto questo vale allo stesso modo per le infrastrutture di rete in fibra (quando si parla di digitalizzazione del Paese). Quindi, quando parliamo di questa infrastruttura in fibra parliamo di occasioni perse, volutamente perse, perché la realtà dei fatti è sempre la stessa. Negli ultimi vent'anni l'Italia su questo tema è ancora ostaggio degli accordi e dei compromessi al ribasso con l'imprenditore Silvio Berlusconi. Questo dovrebbe andare a raccontare al Consiglio europeo il Presidente del Consiglio, cioè che siamo vittime di un compromesso, di qualcuno che non ha voluto far sviluppare le telecomunicazioni in Italia. Oltretutto è ormai evidente con la partita che si sta giocando tra Telecom Italia e Mediaset per il tramite del francese Bolloré, che passerà attraverso Cassa depositi e prestiti, la quale socializzerà le perdite di Telecom Italia, generate (lo ricordiamo tutti) da Colaninno e Tronchetti Provera; Colaninno (ci ricordiamo tutti anche questo) il cui figlio è stato per lungo tempo responsabile economico del PD. Tutto questo sempre per continuare a difendere gli interessi economici di Berlusconi e quindi rinsaldare il patto d'acciaio tra il Partito Democratico e Forza Italia che ha bloccato questo Paese per vent'anni. Siamo ancora lì e anche la legge elettorale è frutto di questo accordo: è sempre questo che blocca lo sviluppo del nostro Paese sul tema delle telecomunicazioni. Se non ci fossero stati Berlusconi e le sue aziende a fare da stampella a questo Governo e a questa strana maggioranza, da tempo ve ne sareste andati tutti a casa. Signor Presidente, già da ora chiedo l'autorizzazione a consegnare il testo del mio intervento. Per quanto riguarda l' e-government sappiamo tutti che la posizione dell'Italia è molto grave: siamo venticinquesimi su 28 Paesi dell'Unione europea. La situazione del nostro Paese è molto grave. Si è parlato dell'Estonia, ma in quel Paese con la carta d'identità si può fare tutto, quindi forse dovremmo capire dall'Estonia come possiamo realmente realizzare tutto questo. Quanto poi al tema dell'immigrazione, la nostra posizione è sempre stata chiara, non ideologica né falsamente buonista: è prioritario superare il regolamento di Dublino. Tuttavia, signor Presidente, il problema è sempre lo stesso perché è chiara la situazione in cui ci troviamo, è chiaro il fatto che il Presidente del Consiglio ormai è in scadenza e siamo tutti in attesa della legge elettorale, che tutti pensano porterà il Movimento 5 Stelle alla sconfitta. Eppure, come sempre, quando una legge è fatta contro qualcuno, quel qualcuno mostrerà la realtà di quei cittadini che sono veramente stanchi di questa consorteria che va avanti da venti anni.
2017-10-18	M5S	SantangeloVincenzo	La relazione fatta dal Presidente del Consiglio è stata assolutamente vuota. Vedo che il presidente Gentiloni Silveri è andato via e che è presente ora in Aula il sottosegretario Gozi, che probabilmente - so di essere poco popolare a dirlo - bene avrebbe fatto a scrivere due paroline per il Presidente, vista anche la sua esperienza con il Consiglio d'Europa. Pertanto, in questo caso specifico, mi riferisco al "presidente" Gozi. Domani, al Consiglio europeo, si parlerà anche di politica estera e di sicurezza comune, di progetto di difesa comune europea e anche di politica dell'immigrazione. Io ho preso appunti, signor Sottosegretario. Consideri che sulla Politica estera e di sicurezza comune (PESC) il presidente Gentiloni Silveri ha riferito che ci saranno piccoli passi in avanti. Questo, essendo io anche Vice Presidente della Commissione difesa, mi lascia assolutamente perplesso. Infatti, andando a vedere in maniera veloce quante sono le missioni europee (non soltanto italiane) attive in questo momento nella sola zona del Mediterraneo, notiamo che sono ben sei: l'Italia spende circa 210 milioni di euro per queste sei missioni. Mi sarebbe piaciuto confrontarmi su questa argomentazione, in modo tale che, se parliamo di difesa comune, prima partiamo dai presupposti di quello che è un modello di difesa italiano, dopodiché questo modello di difesa italiano lo portiamo a confronto con gli altri Paesi europei e potremmo magari tirar fuori da questo concetto di difesa comune qualcosa di conveniente anche per l'Italia. Ma così fino ad oggi non è stato. Per quanto riguarda il discorso dell'immigrazione, il presidente Gentiloni Silveri ha fornito una visione assolutamente fuori dalla realtà. Le riferisco un dato, relativo a questa mattina: questa mattina in Sicilia, a Trapani, è arrivata l'ennesima nave con circa 70 immigrati. È vero che il numero è sceso rispetto ai mesi precedenti, ma è pur vero che un dato è sotto gli occhi di tutti: l'arrivo dei migranti si è spostato dalla parte libica e quindi il presidente Gentiloni Silveri può dire che siamo riusciti a bloccare la parte centrale del Mediterraneo. Ebbene, occhio al lato destro del Mediterraneo (o sinistro, a seconda da dove lo guardiamo), cioè alla Tunisia, perché è quella la nuova via che si è aperta. Allora, questa visione ottimistica si scontra con la realtà dei fatti, che non può sicuramente sfuggirvi, perché sempre lo stesso Governo ha svenduto il territorio italiano per un pizzico di flessibilità e gli immigrati in quel caso sono arrivati giornalmente e a migliaia. Quindi ci sono decine di migliaia di immigrati che stanno sul suolo italiano e questo sicuramente non facilita. Il presidente Gentiloni Silveri non ha parlato di ricollocamento. Come si fa? Signor Sottosegretario, visto che domani prenderete parte a questa riunione, fate presente che si sono dimenticati il ricollocamento, che non è quello di cui ha parlato il presidente Gentiloni Silveri, cioè dalla Libia negli altri Stati (che a me può anche andare bene), ma è quello che dall'Italia porta negli altri Stati. Quindi vanno realizzati collegamenti bilaterali tra nazione e nazione, cosa di cui non si è avuta notizia. Sommessamente, con toni pacati, mi scuso con il Sottosegretario per avergli fatto oggi anche i complimenti, perché magari questa cosa non gli tornerà utile, e lascio agli atti la mia relazione, da cui magari potrà trarre spunto.
2017-10-18	PD	SustaGianluca	In questo quadro l'Europa o si rafforza nella sua dimensione sovranazionale o rischia il suo dissolvimento, con tutto quello che ne consegue, soprattutto per i Paesi più fragili. Sulle questioni che questo Consiglio europeo dovrà affrontare (immigrazione, mercato digitale, difesa, relazioni esterne, Brexit) occorre quindi avere la piena consapevolezza della sfida che abbiamo di fronte. Non basta fare il punto su queste questioni.
2017-10-18	PD	SustaGianluca	Sull'immigrazione è tempo di fare concreti passi avanti sulla riforma del sistema europeo comune di asilo e occorrono misure immediate aggiuntive, sia per controllare i flussi migratori illegali su tutte le rotte, sia per sostenere gli Stati membri in prima fila, come l'Italia, sia per rafforzare la cooperazione con le organizzazioni che operano sul campo, sia con il rafforzamento di Frontex. Ma non ci stancheremo di dire che occorre intensificare gli interventi di cooperazione verso il Nord Africa e l'Africa subsahariana e che, senza una piena consapevolezza degli errori storici degli Stati nazionali (non dell'Unione europea) nei rapporti con l'Africa, che consenta di mettere in campo politiche di sviluppo e non di neocolonialismo, tali da risolvere il problema e non solo di contenerlo, noi non riusciremo a risolvere questi problemi epocali.
2017-10-18	PD	SustaGianluca	Tuttavia, da convinto sostenitore del sogno federalista, dico che non possiamo rimanere prigionieri dei nostri pur giusti principi, soprattutto quando l'alternativa è la paralisi, peggio ancora se è frutto di un modo distorto di concepire ed esercitare la propria appartenenza all'Unione. Contro chi blocca ogni ipotesi di riforma del diritto comune di asilo, di politica comune sui migranti, sul controllo e la sicurezza delle frontiere esterne, sul completamento del mercato unico, ivi compreso quello digitale, sull'istituzione di una web tax che ripristini le pari opportunità nel mercato ed eviti dumping fiscali, interni ed esterni, e anche sulle politiche commerciali e sulla governance economica occorre facilitare meccanismi di cooperazione rafforzata, per consentire a chi vuole di andare avanti nella solidarietà europea. Non si tratta di cedere a un pragmatismo apatico, disancorato dai valori di riferimento del modello europeo, ma di avere ben presente che l'opinione pubblica richiede interventi adeguati ai problemi del nostro tempo. Una concretezza guidata dai valori fondanti dell'Unione europea, senza la quale questo ideale rischia di essere travolto. Solo così si riuscirà a dare risposte sulla sicurezza, sull'immigrazione, sulla riforma dell'eurozona, sull'Europa sociale, che sono i prossimi appuntamenti dei prossimi Consigli. Ciò non significa rinunciare a traghettare tutti i 27 partner verso un altro tempo della storia. Non possiamo rinunciare ad esercitare appieno la vocazione politica dell'Europa, anche nei confronti dei processi disgregativi degli Stati-nazione formatisi nel XVIII e XIX secolo, di ricorrenti rivendicazioni autonomiste, che senza un'adeguata governance, che richiede un'Europa politica, rischiano di diventare dei processi di disgregazione che, se privi di orizzonte, sono destinati a essere travolti da nuovi autoritarismi o a produrre (vedi la storia dell'Irlanda, dell'Alto Adige e dei Paesi baschi) un nuovo terrorismo. È nell'equilibrio tra ostinazione nel perseguimento dell'unità e il rispetto delle oggettive diversità che occorre trovare la strada per rendere sempre più attuale e convincente il sogno europeo che oggi è in crisi. Ma la politica non è la mera presa d'atto dell'esistente: è lo strumento per far diventare realtà la speranza, per far comprendere che si può. È l'esercizio paziente della ricerca degli strumenti migliori per raggiungere il fine, purché si abbia chiaro quale sia il fine che si persegue, e ciò negli ultimi anni non è sempre stato così chiaro. È con questo auspicio che ci auguriamo che il Parlamento possa accompagnare il suo sforzo, signor Presidente del Consiglio, e quello del Governo, che è stato oggi così presente in quest'Aula, con autorevolezza, e che vogliamo continui in questo suo sforzo per l'Europa unita e per una maggiore integrazione.
2017-10-18	PD	TrontiMario	Evidentemente il problema - l'immigrazione vista come pericolo - si è radicato nella coscienza, si potrebbe dire nel subcosciente, di una parte consistente di opinione pubblica. Questa falsa apparenza va smascherata: combattendo a viso aperto quelle forze politiche che su questo tema pensano di far fruttare il loro consenso. Però - e questo mi interessa più di dire - dobbiamo sapere, e capire, che un sentimento di insicurezza, di incertezza, e addirittura di paura, esiste come dato di realtà, soprattutto nelle fasce di popolazione e negli spazi di territorio (penso alle periferie delle grandi città metropolitane, ma anche ai piccoli borghi che si trovano a diretto contatto con la figura inedita e invadente a volte del migrante). Quel consenso che nasce dalla reazione contro quella figura va asciugato, con politiche mirate, con politiche intelligenti: innanzitutto - come lei ha molto sottolineato - a livello europeo.
2017-10-18	PD	TrontiMario	Quando si parla di difesa europea e di politica comune dell'immigrazione in Europa, si deve pensare che ciò si può fare soltanto attraverso un'Europa politica. E l'Europa politica è un destino che ci attende; non dobbiamo aspettarlo, questo destino, dobbiamo progettarlo. E forse solo un grande balzo potrebbe essere la soluzione per superare questi piccoli passi che ci fanno stare praticamente fermi.
2017-10-18	PD	ValdinosiMara	Signor Presidente, il Consiglio europeo di domani e dopodomani avrà, fra gli altri, il compito di definire politiche ed azioni nella direzione della costruzione di un reale spazio comune nell'ambito digitale. Si tratterà quindi di questioni cruciali, insieme a quelle dell'immigrazione, della Brexit e delle altre richiamate dal Presidente del Consiglio, per il futuro dell'Europa.
2017-11-29	LN	CandianiStefano	(ore 18,34) ( Segue CANDIANI). Signora Presidente, oggi in XIV Commissione si è tenuta l'audizione dell'Ambasciatore del Regno Unito e qualche collega senatore ha fatto domande anche un po' maliziose per cercare di avere una soddisfazione che poi non è giunta. Una di quelle domande sostanzialmente tendeva a far dichiarare all'ambasciatore, rappresentante del Regno Unito, quanto, una volta usciti dall'eurozona, l'economia - a detta di quel senatore del PD - non potesse che andar male. La risposta che è arrivata ha raggelato il collega senatore del Partito Democratico, perché l'ambasciatore ha dichiarato placidamente: guardate i vostri numeri, perché scoprirete che, da quando siamo usciti dall'eurozona con la Brexit, vi è una maggiore immigrazione nel Regno Unito e una maggiore emigrazione dagli altri Paesi europei verso il Regno Unito. Addirittura, c'è stato un aumento dei giovani italiani che emigrano nel Regno Unito. Questo dovrebbe far riflettere molto, perché ancora una volta - riadopero lo stesso termine - si tratta di fake news : mettere in giro la storia delle cavallette e delle sette piaghe bibliche che vanno ad abbattersi sul Regno Unito perché è uscito dall'Unione Europea non corrisponde non solo al sentiment, a quello che la gente percepisce, ma alla realtà dei fatti, perché i giovani italiani emigrano e vanno in quel Paese, dove le proposte e le capacità di fare economia sono maggiormente credibili rispetto a quello che il Governo riesce a fare in Italia. È di queste ore la notizia di una giovane mamma che è stata licenziata da Ikea: è il paradigma esattamente opposto a quanto Renzi ci ha detto negli scorsi anni. Renzi ci ha detto - e Gentiloni Silveri gli va dietro - che dobbiamo incentivare gli investimenti esteri in Italia perché così si crea più lavoro. Noi diciamo da sempre che bisogna fare in modo che gli italiani abbiano fiducia e spendano le proprie risorse in Italia, che le famiglie abbiano ancora voglia di investire in Italia e che le imprese abbiano ancora voglia di fare impresa nel nostro Paese, perché quando arriva una multinazionale assolve ad un interesse finanziario. La conseguenza è che l'occupazione che in questo modo si crea, il 99,9 per cento delle volte non è stabile, ma è in funzione di un interesse finanziario: se questo viene soddisfatto, l'occupazione viene mantenuta, ma se quell'interesse finanziario cala, la precarietà diventa la parola d'ordine, i licenziamenti fioccano e le tutele sociali vanno a calare. Abbiamo bisogno che riprenda fiducia quell'Italia fatta dagli artigiani, dai piccoli imprenditori, da chi con la forza del saperci fare e con la credibilità di chi, quando spende una parola, la mantiene, fa impresa e crea occupazione stabile. Signor Presidente, una delle cose di cui avremmo avuto più bisogno in questa legge di bilancio e in questi ultimi scampoli di legislatura è la riacquisizione di credibilità da parte di chi fa politica. In questa legge di bilancio c'è purtroppo una perdita di credibilità ulteriormente grave. L'elenco di marchette sparse qua e là, fatto dai senatori che mi hanno preceduto, passando dalla singola iniziativa di qualche migliaio di euro a quella di qualche milione, dà l'idea di una politica che, avvicinandosi la scadenza elettorale, altro non vuol fare che strizzatine d'occhio clientelari e, santo Dio, c'è bisogno di tutto, tranne che di questo. Capisco poi che una buona parte dei senatori di maggioranza purtroppo sia abituata a questo modo di fare e capisco anche che si senta legittimata da un leader come Renzi il quale aveva dichiarato che, nel caso in cui avesse perso il referendum, avrebbe lasciato la politica, seguito dalle dichiarazioni della Boschi e degli altri del partito che ben sappiamo. Dopo qualche mese, però, Renzi è tornato e ha detto di averci ripensato; anzi, ha detto che a chiedergli di tornare sarebbero stati gli italiani, i suoi elettori, la sua sezione, i membri del Partito Democratico per cui è stato costretto a restare. Ma chi ti costringe a restare?
2017-11-29	PD	LaiBachisioSilvio	Ho seguito in particolare questa parte del dibattito e considero ingenerose alcune critiche, che sono ovviamente parte del lavoro che deve fare l'opposizione. A mio avviso bisogna infatti dare uno sguardo complessivo alla manovra; una manovra iniziata con l'impostazione del DEF, passata attraverso il collegato fiscale e che adesso arriva al disegno di legge di bilancio, che la maggioranza sviluppa tra il Senato e la Camera. Penso che il giudizio debba essere complessivo e che quello sulla prima parte del lavoro fatto in quest'Aula debba tener conto del contesto in cui ci troviamo. Questa manovra per tre quarti sceglie di cancellare gli aumenti dell'IVA e di impegnare gran parte dell'ultimo quarto per fare operazioni visibili e strategiche, la prima delle quali riguarda il tema della previdenza. Noi scegliamo di non applicare meccanicamente l'elevazione dell'età pensionabile, come è previsto dalla normativa vigente, e, insieme con le forze sociali e con il sindacato, riaprendo un dialogo con essi, scegliamo di individuare 13 categorie per le quali questo meccanismo non è automatico. Quindi facciamo una scelta importante sul piano dell'equità. Allo stesso modo è una scelta sul piano dell'equità, soprattutto verso il futuro, quella di continuare a sostenere il tema della natalità, anche se certamente la misura non è sufficiente quantitativamente e sul piano della qualità dei servizi che vanno aggiunti. Noi siamo un Paese che è in uno stato di shock demografico. Ci sono Regioni intere che ormai hanno un terzo di morti in più rispetto ai nati e neanche l'immigrazione sta riuscendo a colmare questo dato. Certo, non è quella l'unica soluzione, ma, siccome sappiamo - perché questo ci dicono i dati - che, purtroppo, all'aumentare dei figli aumenta il rischio di povertà, soprattutto nelle classi medie, anche l'intervento economico va preservato. Dico di più: questo aspetto andrebbe rafforzato nei prossimi anni; andrebbe stimolato e garantito, anche per la fatica che questo Paese ha di guardare al futuro. Così come sta sullo stesso filo strategico, secondo me, l'insieme delle iniziative, che sono tutte finalizzate a provare a riequilibrare la situazione dei più deboli nei confronti dei più forti. Tra tutti cito la web tax, anch'essa un elemento di riequilibrio della concorrenza; il tema dei caregiver come punto di riequilibrio tra chi dà e non poteva ricevere niente fino a questo momento. Pensiamo anche alle scelte che abbiamo fatto verso i cittadini nel decreto fiscale; allo stop alle bollette ogni ventotto giorni, per dirne una: anche quello è un tentativo, un lavoro che tende a riequilibrare i deboli nei confronti dei forti. Questa manovra prevede una serie di interventi importanti e strategici che vanno in quella direzione; prova a restituire a chi ha pagato di più la crisi qualcosa del di più che quest'anno, l'anno scorso, sta iniziando a emergere. Non siamo ancora usciti dal tunnel ma, in fondo, il lavoro fatto inizia a dare risultati sui quali si possono costruire fondamenta solide per un'uscita di questo Paese dalla crisi e una ripresa del ruolo e del compito che il nostro Paese ha in Europa.
2017-11-30	LN	ArrigoniPaolo	Noi a questo avremmo destinato quei soldi che il Governo invece preferisce spendere per l'immigrazione, mentre Renzi, cara relatrice Zanoni - che non vedo in Aula - il quale è in perenne campagna elettorale, promette ancora gli 80 euro per le famiglie numerose (e ricordo che lo fa dal 2014): di fronte all'allarme natalità non fate nulla per colmare sul territorio la carenza di asili nido e inoltre dimezzate il bonus bebè, prevedendolo non più triennale, ma solo annuale, con 40 euro al mese, mentre per ogni clandestino spendiamo 38,25 euro al giorno. È una misura insufficiente, quella del bonus bebè, che peraltro azzera il fondo di 100 milioni previsto per le misure di sostegno alle famiglie. Insomma, è il classico gioco delle tre carte. Continuate poi a beffarvi dei risparmiatori rovinati dai crack delle banche: per salvare il Monte dei Paschi di Siena, la banca del Partito Democratico, in passato avete messo diversi miliardi di soldi pubblici; per centinaia di migliaia di cittadini truffati vi limitate invece ad istituire un fondo di ristoro con soli 50 milioni in due anni, con la beffa però che i cittadini che devono dimostrare di essere stati raggirati con una sentenza passata in giudicato dovranno pagare avvocati e aspettare anni, per ottenere - forse - un ristoro che potrebbe risultare irrisorio; e allora molti rinunceranno. Avete anche ignorato e tradito le aspettative delle attività economiche, soprattutto delle piccole e medie imprese. Avete bocciato la cedolare secca per affitti di negozi e studi; avete cambiato le regole del gioco, rinviando di un anno l'entrata in vigore dell'imposta sul reddito d'impresa (IRI). Questo comporterà la mancata riduzione della pressione fiscale di 2 miliardi di euro, un danno enorme per 250.000 imprese che avevano già programmato la propria attività per il 2018. Avete impedito il riporto delle perdite per le imprese che applicano un nuovo regime di cassa, una grave penalizzazione per 2 milioni di imprese. Avete poi bocciato la proroga del sistema di controllo della tracciabilità dei rifiuti (SISTRI), costringendo così le imprese a rispettare dal 1º gennaio gli obblighi di un obsoleto e inefficiente sistema informatico per la tracciabilità dei rifiuti, con il forte rischio che esse, già oberate di burocrazia e tasse, incorrano in pesanti sanzioni. Mentre il Paese versa in enorme difficoltà, vedo tante facce sorridenti tra i colleghi di maggioranza e anche tra qualcuno che fa pseudo-opposizione: lo siete di più per quanto avete portato a casa per voi stessi che per il bene comune. Contentini, molte marchette e poche azioni strutturali ci sono in questa manovra. Non oso pensare a cosa sarebbe successo se la web tax introdotta avesse portato gettito già a partire dal 2018: altro che assalto alla diligenza! Ribadisco che tutto ciò succede mentre sprecate 5 miliardi all'anno per mantenere 200.000 clandestini, sedicenti profughi, che non scappano da guerre e si fanno beffa di noi. Molti di loro spacciano droga ai nostri figli, mentre altri sono dediti al traffico di prostitute: vengono beccati dalle nostre Forze dell'ordine e denunciati, ma, invece di essere espulsi, come in un Paese serio dovrebbe accadere, continuano a scorrazzare sul territorio.
2017-12-06	LN	CentinaioGianMarco	Pensate - e mi rivolgo soprattutto a chi segue da fuori i nostri lavori - che molto spesso sono i tribunali e i magistrati a fare obiezione di coscienza rispetto alle leggi. Molto spesso abbiamo visto, a suo tempo, sul reato di immigrazione clandestina, magistrati che si vantavano in televisione di fare obiezione di coscienza rispetto ad una legge dello Stato. Allora io dico che, se un magistrato si può permettere di fare obiezione di coscienza, un medico deve essere lasciato libero di fare obiezione di coscienza rispetto ad una legge che reputa assurda e impensabile e che lo trasforma praticamente in uno strumento di morte, anziché in uno strumento di vita.
2017-12-12	LN	CentinaioGianMarco	Per quanto riguarda poi il discorso della cultura, dell'educazione e delle questioni sociali, siamo sicuramente dalla sua parte quando ci parla di implementazione del programma Erasmus, quando ci parla di università europee e, di conseguenza, la appoggiamo in questa mission che vuole portare avanti. Siamo anche dell'idea che debbano essere estesi i diritti negli Stati membri dell'Europa, ma in questa estensione riteniamo che debba essere lasciata autonomia agli Stati membri. Siamo dell'idea che debba essere presa in considerazione la risoluzione dei diritti dei bambini del 21 novembre scorso presso le Nazioni Unite, una risoluzione importante cui è stato dato poco risalto. Chiediamo di farsi portavoce in Europa di questa risoluzione. Presidente, l'immigrazione è il nostro cavallo di battaglia. Ne abbiamo parlato in più di un'occasione. Abbiamo fatto proposte anche con il suo predecessore, però le nostre proposte sono rimaste inascoltate da chi adesso occupa il ruolo che lei aveva nel precedente Governo. Ciò che sta dicendo e proponendo sono cose che proponiamo da mesi; con le proposte della Lega abbiamo riempito i fogli dei Resoconti parlamentari. Presidente, siamo preoccupati perché abbiamo visto una ripresa dei flussi migratori dalla Turchia, che si erano fermati nei mesi scorsi, nonostante l'Europa abbia dato milioni di euro. Abbiamo visto un inizio di flussi migratori dalla Tunisia e ciò ci spaventa perché, se i flussi migratori si bloccano o rallentano in Libia, non vorremmo che dalla Tunisia parta un nuovo flusso migratorio verso l'Italia. È una cosa che ci lascia perplessi e ci spaventa, visto che abbiamo notato che dalla Tunisia non arrivano delle personcine proprio affidabili. Molto spesso dalla Tunisia arrivano ex galeotti e persone che non vengono nel nostro Paese con i fiorellini in mano. Presidente, riteniamo debbano essere coinvolti maggiormente i Paesi rivieraschi sul Mediterraneo, ma anche quelli di partenza come il Niger, dove sono state fatte delle politiche di cooperazione internazionale molto importanti e che, in alcuni casi, hanno avuto successo. Le chiediamo di portare all'attenzione dell'Europa le best practice portate avanti. È irrisolta la questione dei rimpatri e di coloro che non hanno titolo ad avere la protezione accordata come profughi. Non ci potete dire che stiamo migliorando - poi forniremo dei dati oggettivi - e che questa è una questione che avete risolto. Ahimè, sui nostri territori ci sono ancora centinaia di migliaia di persone che non hanno diritto a stare nel nostro Paese e che dovrebbero essere rimandati a casa loro.
2017-12-12	M5S	EndrizziGiovanni	Questo deve aprire gli occhi sulle cause della Brexit: non è stata votata dalle élite di Londra, Oxford o Cambridge, che dalla globalizzazione hanno tratto occasione di guadagno, ma da quella parte del popolo che nelle periferie ha vissuto il massiccio ingresso di migranti dall'Est Europa come una forma di concorrenza sleale sui salari. È il sistema Europa ad apparire come un amplificatore della competizione e della conflittualità, tanto tra Paesi membri quanto tra fasce sociali; quell'Europa che il presidente Gentiloni Silveri chiamava poco fa famiglia: più volte ha parlato di famiglia europea. Ebbene, l'ultimo rapporto Censis dice testualmente: «non si è distribuito il dividendo sociale della ripresa economica». Una magra ripresa, tra l'altro. Siamo il fanalino di coda in Europa e si era cercato di fare un magheggio, un gioco di parole sulle velocità. Ma continua il Censis: «il blocco della mobilità sociale crea rancore». Allora dateci ascolto! Dateci ascolto. Altrimenti, presto parleremo di Uexit. Sarà l'Europa a fallire dopo il fallimento di questi sciagurati Governi. Il Movimento 5 Stelle chiede che il Governo italiano si adoperi perché nelle trattative per la Brexit con le autorità britanniche si ottengano garanzie per bloccare i fenomeni xenofobi nei confronti dei nostri connazionali e degli altri cittadini europei; affinché l'iscrizione all'AIRE sia riconosciuta come elemento di certificazione della residenza in Gran Bretagna; affinché le nuove norme per l'ottenimento del certificato di residenza risultino semplici, rapide e non introducano alcuna forma di discriminazione o condizioni volte a limitare fortemente i diritti; per garantire, di concerto con le istituzioni europee e internazionali, il rispetto dei diritti umani dei migranti a seguito degli accordi conclusi con Stati terzi al fine del controllo dei flussi migratori. Resta, però, qui sospesa la responsabilità del Governo ad evitare, anche nel nostro territorio, l'aumento progressivo e inesorabile del divario tra le fasce sociali che possono e quelle che sono tagliate fuori. Se questo ha portato alla traumatica uscita di un Paese come la Gran Bretagna, che ha un tasso di disoccupazione pari al 4 per cento, potete ben immaginare quali possano essere le conseguenze in Italia, dove la disoccupazione è tripla, e il Governo è continuamente prono ai poteri forti di economia e finanza. Arriviamo ora al tema dell'immigrazione verso l'Europa. I Governi dell'ultimo decennio hanno gravi responsabilità nella destabilizzazione di territori cruciali ma sono stati spettatori di fronte all'aumento esponenziale degli ingressi in Italia: 40.000 nel 2013, 170.000 nel 2014, fino al 2016 oltre 180.000 arrivi (sono dati Frontex). Non si può tacere poi quanto sta accadendo in Libia, dove sono emerse gravi compromissioni dei diritti umani. Il Governo vanta come un suo merito la denuncia di questi fatti. Ma a che cosa sono dovuti questi, se non agli accordi stipulati senza alcun controllo di ciò che stava accadendo? Trentasei, infatti, sono le carceri istituzionali e solo in ventiquattro si può entrare e presentano una situazione orribile, drammatica. Per non parlare delle carceri non istituzionali che stanno pullulando; delle forme gravi di tortura, soprattutto a carico di donne e bambini; dei trattamenti inumani e degradanti; della riduzione in schiavitù. L'accordo libico rischia di essere un ennesimo errore della politica europea sui flussi migratori e di sostenere politicamente ed economicamente milizie e leader a dir poco discutibili, come già abbiamo visto in Turchia. Si continua ad elargire denaro, ma non si interviene sulle cause profonde delle migrazioni e il nostro Paese è costretto a gestire un fenomeno epocale praticamente da solo. Ebbene, i partiti di Governo, con l'ipocrita astensione della Lega, hanno votato al Parlamento europeo la riforma "alla tedesca" del regolamento di Dublino: una gabbia che obbliga l'Italia gestire tutti i migranti economici da sola. Per loro non è previsto nessun riallocamento, nessuna solidarietà europea, nessuna condivisione degli oneri. Stiamo parlando di oltre 70.000 persone che devono essere rimpatriate. Ma i rimpatri sono molto difficili, visto che mancano gli accordi con la maggior parte dei Paesi di provenienza. Dunque, affare nostro. E al riguardo sono tutti d'accordo al Parlamento europeo, come qui sul Rosatellum, come sui vitalizi, come sul finanziamento ai partiti. Hanno votato sì all'ennesima truffa per gli italiani, che pagheremo a caro prezzo negli anni a venire. Poi ci vediamo recapitate le risoluzioni che dicono di andare a battere i pugni in Europa. La Lega si è accodata, per non turbare le coalizioni "a ripetere". Solo il Movimento 5 Stelle ha sempre lottato in Europa per una reale, forte e autentica solidarietà. Il principio del Paese di primo ingresso, invece, viene solo rimodulato e, di fatto, confermato. I migranti economici, a differenza dei rifugiati, rimarranno nel Paese di arrivo. Tutte le persone potenzialmente pericolose restano nel Paese di primo ingresso. E siamo lasciati soli in questo. Prima uno Stato membro diventava competente se il richiedente vi aveva soggiornato per un anno, anche se era sbarcato in un altro Paese. Con la nuova revisione non sarà più così: l'Italia, come Paese di primo approdo, sarà permanentemente responsabile dei migranti arrivati, altro che solidarietà. Il meccanismo di riallocamento non è affatto automatico: scatterà dopo le procedure dei filtri sulla sicurezza e sulla domanda. Un richiedente asilo potrà dunque essere trasferito in un altro Paese dopo molti mesi dal suo arrivo e nel frattempo sarà sempre l'Italia a farsene carico. Fra i criteri per redistribuire i richiedenti asilo, non c'è il tasso di disoccupazione, restano solo quelli del PIL e della popolazione residente, così c'è il rischio di una guerra tra poveri: da una parte i rifugiati che vedono riconosciuto il diritto a restare in Italia e dall'altra i disoccupati italiani che non trovano lavoro. Infine, è concesso un periodo di tre anni di transizione per gli Stati che sono in ritardo per l'applicazione delle procedure di accoglienza. Questi Paesi sono di fatto esonerati dal meccanismo della redistribuzione. Così facendo, si legittima l'egoismo di alcuni Stati membri che si rifiutano di applicare norme comuni per il diritto di asilo e l'Italia continuerà, in questi tre anni, ad avere più migranti degli altri Paesi europei. Siamo stati i primi, signora Presidente, a denunciare il regolamento di Dublino, che ha trasformato l'Italia nel campo profughi d'Europa. Non avrebbe senso chiedere ancora, dopo cinque anni di mancato ascolto, a questo Governo, di farsi carico dell'interesse nazionale: sarà un governo 5 Stelle a farlo, e allora si mostrerà la differenza.
2017-12-12	PD	SangalliGianCarlo	Le riforme che ci sono state e che l'Europa ci riconosce ci danno oggi quel tono, che qui abbiamo notato, di maggior capacità di influenza delle politiche europee e che ci consentirà di chiedere cose che a noi interessano molto, come la revisione del Trattato di Dublino, di ricordare ai partner e alle istituzioni europee che la gestione del fenomeno migratorio non è una responsabilità di uno solo ma deve essere condivisa e che bisogna ridurre i fondi a quei Paesi europei che rifiutano le proprie quote di migranti e di fare la propria parte rispetto ai problemi dell'immigrazione. Dobbiamo affrontare anche la Brexit e in questa sede vorrei dire brevemente che è un negoziato difficile, problematico, non semplice. Il Regno Unito è un grande Paese che esce dall'Europa; forse, se dovesse rifare quel referendum, oggi farebbe delle scelte diverse da quelle che ha fatto qualche mese fa
2017-12-12	PD	SangalliGianCarlo	Si parlerà di questo nel Consiglio europeo? Sì, anche se sembra che non se ne parli, nonostante ci si pone il tema della revisione del Trattato di Dublino, che - lo voglio ricordare - determina che il Paese in cui si arriva abbia un'immigrazione illegale e che debba vedersela da solo con coloro che arrivano. Ebbene, dal prossimo Consiglio europeo si comincerà a rivedere seriamente questo Trattato ed è un fatto importante questo, perché tutti i Paesi europei verranno messi nella condizione di dover accogliere, di dover investire, di dover fare la propria parte, non scaricando le proprie responsabilità sui Paesi mediterranei o anche, facendo di peggio, come alcuni Paesi mediterranei fanno nei confronti di altri Paesi mediterranei.
2017-12-14	LN	CentinaioGianMarco	Immigrazione clandestina: grazie alla coppia Renzi-Alfano, 700.000 finti profughi se ne stanno nelle nostre strade.
2017-12-20	PD	ManconiLuigi	Signor Presidente, senatrici e senatori, da quando mi interesso del tema dell'immigrazione - ormai un quarto di secolo, ahimè - mai ho fatto ricorso alla retorica della solidarietà o alla mistica dei buoni sentimenti. Ho sempre utilizzato categorie di economia e demografia come essenziali per affrontare con serietà e razionalità questa problematica. Quindi, per sostenere l'opportunità di un mutamento dell'ordine dei lavori e del calendario, non ricorrerò certo ad alcune forma di sentimentalismo. Qui stiamo parlando esclusivamente di diritti e doveri. Proprio nelle ultime ore ho ricevuto un testo assai importante e significativo sia per i suoi contenuti che per le firme di coloro che l'hanno sottoscritto. I loro nomi sono quello di Rosa Russo Iervolino, Enzo Bianco, Annamaria Cancellieri, Beppe Pisanu: quattro ex Ministri dell'interno degli ultimi venti anni, che sostengono in quel testo come la legge sulla cittadinanza e la sua riforma costituiscano un contributo prezioso ed essenziale alla sicurezza collettiva; un contributo prezioso ed essenziale alla convivenza pacifica tra italiani e stranieri; un contributo prezioso ed essenziale all'integrazione e al rafforzamento del legame sociale. L'opinione di questi, che sono stati uomini di Stato e responsabili dell'ordine pubblico, si aggiunge a quella dell'attuale ministro dell'interno, Marco Minniti, persona dalla quale mi dividono profondi motivi di dissenso, proprio a proposito del tema dell'immigrazione, ma che quarantotto ore fa, a proposito della riforma della cittadinanza, ha detto testualmente che non manca il tempo, manca il coraggio. Bene, in politica il coraggio non è una virtù eroica: è semplicemente la manifestazione di intelligenza politica e saggezza. In questa circostanza temo ci sia stato un grave deficit di saggezza e intelligenza politica nel rifiutare la calendarizzazione di questo provvedimento così ragionevole, saggio ed equilibrato
