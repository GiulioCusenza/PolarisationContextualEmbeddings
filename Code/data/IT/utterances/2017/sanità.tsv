2017-01-10	LN	DivinaSergio	I ragazzi vendono il bonus libro e il bonus cinema. Dove sono andati a finire tutti quei denari e quelle risorse? Si poteva anche immaginare che sarebbero finiti così. Credo abbia letto anche lei il dato dei patronati svizzeri: il suo Ministero eroga tra i 35 e i 40 milioni l'anno. Siamo sorpresi che un direttore del patronato CGIL-INCA di Zurigo si sia potuto appropriare di cifre che sorpassano i dieci milioni e infatti il tribunale di Zurigo, nel 2015, lo ha condannato a nove anni di carcere. Ebbene, mi pare che in quest'Aula sia giunta una relazione pesantissima del Comitato per le questioni degli italiani all'estero, presieduto dal collega Claudio Micheloni, votata nel 2016 all'unanimità, che evidenziava queste storture: non si è fatto assolutamente nulla. Signor Ministro, lei ha annunciato che vi saranno delle ispezioni, ma le ispezioni non servono adesso, servivano prima: l'ispezione non la si annuncia, si compie, punto e basta, i controlli si fanno senza avvertimento. Adesso si fanno le constatazioni: a danno avvenuto, si fa la constatazione, anche in termini di RCA. Se uno si chiede come sta andando questo Governo, basta prendere due spot. La scuola: i ragazzi vengono invitati ad andare a scuola con berretti, sciarpe e guanti, perché qualcuno si è dimenticato che a gennaio potrebbe anche far freddo e magari il riscaldamento andrebbe acceso con qualche giorno di anticipo, rispetto al giorno di apertura. La sanità: non so se sia normale leggere che in Campania i ricoveri addirittura vengono fatti per terra, perché non si sa dove mettere i ricoverati Ma la sanità non si gestisce in modo ragionieristico, la sanità va gestita in base a domande, a richieste e a statistiche diverse e non tagliando, tagliuzzando e recuperando in modo che i soldi possano essere dati ai giovani perché vadano al cinema. Non so se lei ha mai dormito in una roulotte, quando fuori ci sono dieci gradi sotto zero. Il sottoscritto lo può dire, perché in occasione del terremoto in Irpinia siamo intervenuti come volontari e le assicuro che dormire con i ghiaccioli fuori, ancorché con il riscaldamento all'interno, con un'umidità del cento per cento, non è dormire, è passare la notte in qualche maniera. Mi fermo qui. Signor Ministro, quei poveri ragazzi che non hanno alternative e che decidono di arrangiarsi senza chiedere niente allo Stato, come hanno fatto i migranti nell'Ottocento e all'inizio del Novecento che hanno deciso di trovare la loro strada, devono sentirsi anche umiliati da un rappresentante del Governo? Questa è la goccia che fa traboccare il vaso. Ci siamo sentiti in dovere di firmare - non è un'iniziativa nostra, ma dei colleghi di SEL - una chiamata di responsabilità diretta da parte sua. Non sarebbe male se ogni tanto, all'interno del Governo, quando succedono queste cose, qualcuno dicesse: «non mi giustifico, ho delle colpe, ho fatto degli errori», come si fa in tutti i Paesi normali e democratici.
2017-01-11	LN	StefaniErika	Noi esprimeremo un voto di astensione, ma auspichiamo che non venga mai tralasciata la problematica e che si continui sempre a lavorare nel senso non di creare nuove armi di battaglie cercando continuamente il capro espiatorio, ma per stabilire una vera collaborazione, considerato che la sanità e la salute si reggono proprio su un mondo particolare, difficile e complesso in cui tutti devono sentirsi membri di una squadra.
2017-01-11	LN	StefaniErika	Signora Presidente, anticipiamo fin da subito il voto di astensione da parte di tutto il Gruppo della Lega Nord sul provvedimento in discussione in quanto riteniamo che esso, sebbene introduca una seria normativa in un ambito peraltro molto complesso, alla fine non raggiunga i propri obiettivi. Facciamo riferimento a una materia che presenta sicuramente delle difficoltà. Tuttavia, già sul procedimento scelto non possiamo non sollevare grandi perplessità. Questo provvedimento è stato affidato alla Commissione sanità. Senza nulla togliere alla competenza e al valore dei commissari della 12ᵃ Commissione permanente, non ci si può non accorgere che il provvedimento parla squisitamente in termini strettamente giuridici. Si modifica addirittura l'impianto che da anni, in dottrina e in giurisprudenza, è stato consolidato sul titolo in base al quale l'azienda ospedaliera risponde. Si è parlato per anni del contratto sociale, si è parlato per anni della responsabilità contrattuale, con un insieme di requisiti e di presupposti di azione. Ora, è stata modificato, per la parte riguardante addirittura l'azione di responsabilità nei confronti dei medici, un articolo di responsabilità extra contrattuale, così recependo parte di opinioni diverse. Questa materia doveva essere trattata unitamente alla Commissione giustizia. Questo non per dire che quando di una materia si occupa la Commissione giustizia tutto è perfetto, ma che la Commissione giustizia doveva necessariamente intervenire. Come Commissione ci siamo espressi solo con un parere che in parte, tra l'altro, è stato anche recepito, ma la materia doveva essere trattata unitariamente. Ma passiamo al contenuto del disegno di legge. Si ritiene che, al di là delle singole normative, dell'applicazione di tale articolo, di tale comma, della legge Balduzzi e del comma 3, il rapporto tra medico e paziente è informato necessariamente su un rapporto di fiducia, ed è in quel rapporto di fiducia che risalta la nobiltà dell'attività del medico. Non è vero che il paziente che può denunciare in misura maggiore il medico sarà un paziente più tutelato. L'approccio del medico in questa maniera potrebbe essere influenzato e potrebbero esserci aree di grigio nelle quali il medico potrebbe scegliere addirittura di fare o di non fare. Per arrivare a creare un sistema all'interno del quale l'azione del medico deve ritenersi obbligatoria (perché è un diritto, non del medico ma del paziente, quello ad essere curati), l'impianto normativo doveva semplicemente prevedere percorsi sanitari, magari con procedure più snelle, in un'ottica di totale collaborazione e ribaltando quell'idea per cui l'indennizzo e il risarcimento sono sinonimo di fallimento o di imperdonabile errore medico. Signori, la medicina, propriamente, non è una scienza, ma un'arte. E il medico non è come l'artigiano che crea l'oggetto. Sappiamo benissimo che non è una prestazione di risultato. Il medico deve fare quanto possibile. Per aiutarmi in questa dichiarazione di voto, perdonatemi se faccio ora mie parole che non sono sicuramente di un avvocato o di un parlamentare, ma di medici. E qui le voglio ripetere, perché fanno parte delle ragioni per le quali riteniamo opportuno astenerci. Esistono idee che, essendo ormai diffuse, anche se comunemente rifiutate, possono essere giuste o, quantomeno, possono sembrare vere. Sono anni che raccontano che medico e paziente sono ormai diventati le controparti; che il paziente, per essere tutelato, deve poter denunciare il medico; e che il medico, per ben curare, deve avere sul collo il fiato di avvocati, assicuratori e giudici. E così il medico, per proteggersi, è bene che scriva sempre tutto, anche le cose più banali e inutili. Più scrivi e più ti autotuteli. Cartelle cliniche ormai diventate dei tomi enciclopedici, consensi informati ormai sovrapponibili a contratti di acquisto; descrizioni di atti operatori simili a compendi di anatomia, di fisiologia e di tecnica chirurgica, intramezzati da commenti quali «non essendo possibile», «vista la situazione», «in considerazione del quadro», «alla luce del referto intraoperatorio». Quasi tutto fosse già pronto e destinato a un dibattito processuale. Dietro a tutto ciò, che non è comico considerata la drammaticità dell'ambito in cui succede, c'è una sola cosa: la paura. Da una parte, la paura di morire o di non essere curati e, dall'altra parte, la paura di non poter curare come vorremmo e potremmo da medici. Sapete qual è la verità? Che la paura non si vince né tantomeno si cancella incutendone una più grande.
2017-01-11	PD	DeBiasiEmiliaGrazia	Signor Presidente, vorrei soltanto segnalare che questo provvedimento è stato lungamente esaminato, per più di un anno ormai, dalla Commissione sanità ed è stato esaminato in prima lettura dalla Camera dei deputati. Il punto in discussione nasce da un'esperienza concreta. Dobbiamo sapere che negli anni passati le imprese assicurative non avevano più alcuna intenzione di assicurare e quindi il punto delicato su cui abbiamo cercato di lavorare è quello di contemperare le esigenze del mondo sanitario con l'impossibilità, perché sarebbe patetico, di condurre e dirigere un mercato, come quello assicurativo, attraverso un provvedimento di tipo sanitario. È chiaro che l'argomento si completerà con la legge sulla concorrenza, che è la sede propria in cui discutere di questo argomento, e non inserendo una parte che sarebbe sinceramente poco lavorata nel disegno di legge al nostro esame. Quindi, ritengo che il tema esista e sicuramente vada affrontato, come abbiamo detto più volte, come il relatore ha espresso nella sua relazione e il dibattito che si è svolto fuori di qui ha rimarcato più volte. È un tema che va però inserito nell'ambito corretto che è quello della concorrenza, anche perché vi sono elementi tecnici che possono essere definiti solo da una legge di quella natura. Per cui ritengo che la presentazione di un ordine del giorno possa contemperare le esigenze che sono state sollevate da diversi colleghi con l'esigenza però di mantenere un testo che è già molto complicato e dettagliato nei termini che la materia richiede.
2017-01-11	PD	DeBiasiEmiliaGrazia	Signora Presidente, quando è iniziata questa legislatura uno dei primi provvedimenti, forse il primo che abbiamo cominciato ad esaminare, è stato proprio quello sulla responsabilità professionale, allora chiamata rischio clinico o responsabilità del medico. È passato un certo numero di anni ed arriviamo oggi ad un'approvazione che io trovo straordinaria. Capisco che non sempre siamo stati chiari con i colleghi, e me ne scuso, ma il tema è davvero straordinariamente tecnico ed ha coinvolto in larga parte non solo il lavoro del Ministero della salute, ma anche di quello della giustizia. Voglio pertanto ringraziare i colleghi della Commissione giustizia anche per la pazienza che hanno avuto, perché lavorare insieme è un metodo che non sempre si adotta, ma quando questo avviene si arriva a risultati davvero molto positivi. Si tratta di un provvedimento che definisco di sistema e vorrei dire a chi segnala che questo sia un provvedimento che non risponde ai problemi della sanità che non è vero, perché questo è un provvedimento che si colloca al centro non di una manutenzione del sistema sanitario, ma di una vera e propria strategia di riforma. Questo provvedimento, accanto a quello sul riconoscimento delle professioni sanitarie e sulla riforma degli ordini (che - voglio ricordare - il Senato ha licenziato e che ora è alla Camera e mi auguro che lo approvi rapidamente), sono due capisaldi, anche perché in Italia mancavano completamente leggi in materia. Noi parliamo dell'Europa, di medicina transfrontaliera, della possibilità di cura in tutta Europa, di qualità europea dei servizi sanitari, ma l'Italia era indietro: l'Italia non era in Europa e non vi è ancora finché non saranno approvate queste leggi che sono norma comune in larghissima parte dei Paesi dell'Unione europea. È stato detto molto sul merito del provvedimento. Mi permetto però di dire anche, signora Presidente, che non è vero - sono pronta a certificarlo e gli interventi dei colleghi lo hanno dimostrato - quanto è stato affermato in quest'Aula e cioè che, in realtà, il provvedimento ha subìto un rallentamento nei lavori dell'Aula per problemi politici sul provvedimento medesimo. Non è così; lo dimostra il clima che c'è stato in Commissione, un clima ampiamente positivo, e il clima altrettanto positivo che c'è stato in quest'Aula. Attribuisco piuttosto l'andamento a corrente alternata dei lavori dell'Aula a problemi di carattere organizzativo, ma non ascrivibile - ci tengo a dirlo, anche per l'onore del lavoro dei commissari - a problemi politici sul merito del provvedimento. Vengo ad alcune considerazioni molto brevi: partiamo innanzitutto dal riconoscimento che è giunto da parte delle associazioni dei pazienti del miglioramento del disegno di legge nel lavoro che abbiamo svolto al Senato. È molto importante perché segnala la dignità del cittadino accanto alla dignità del professionista della sanità. Credo che questo sia un riconoscimento importante per il valore del Servizio sanitario nazionale, perché si è parlato di alleanza tra medico e paziente. Dico di più: con questo provvedimento passiamo da un approccio individuale al problema della responsabilità a un approccio partecipativo e a un coinvolgimento più attivo del paziente. La possibilità di richiedere la cartella clinica è certamente una sfida per un intero sistema, perché il sistema dovrà predisporre tutta l'innovazione tecnologica, con il fascicolo sanitario elettronico, necessaria a consentire la velocizzazione di un diritto. Infatti, il secondo punto importante di questo disegno di legge è l'equilibrio che siamo riusciti a trovare, pur nella sua imperfezione (com'è ovvio, nessuna legge è perfetta), tra il diritto del cittadino e il diritto del personale sanitario nel suo complesso, a partire dal mondo medico. Le norme servono a rendere dinamico un sistema. A chi dice che, in realtà, è un provvedimento insufficiente dico invece che è un provvedimento che mette le basi perché si possa lavorare in modo diverso e organizzare il sistema in maniera diversa, a cominciare dalla norma che pone l'assicurazione a carico della struttura, tema importantissimo che richiede un rapporto, anche con il mondo assicurativo, davvero differente rispetto al passato. Ma di questo abbiamo già ampiamente trattato. Il terzo punto di grande rilievo è quello che riguarda la ricerca e la presa in carico da parte dell'Istituto superiore di sanità dell'accreditamento delle linee guida. Badate che è un punto non irrilevante, perché finalmente c'è un ente di riferimento certo e controllato dal Ministero della salute per tutto ciò che riguarda la ricerca e l'evoluzione della ricerca clinica e una maggiore sicurezza, quindi, con una validazione ufficiale delle scelte che vengono compiute quotidianamente nei confronti della persona che ha bisogno di assistenza. Si tratta di un tema che ha davvero al centro la dignità del cittadino che certamente ha bisogno della certezza della cura, della certezza della qualità della cura e anche della certezza del diritto nel caso dell'evento avverso. Non vorrei mai più vedere le pubblicità che abbiamo visto in televisione, con quel microfono che diceva in modo così volgare: «Hai un problema sanitario? Ti hanno fatto del male? Rivolgiti a noi». Noi sappiamo che le cause nel campo della sanità per il 98 per cento finiscono in nulla e che solo il 2 per cento di queste centra l'obiettivo. Quello che però non si può tollerare è l'utilizzo del dolore e della malattia per fini di carattere commerciale. Questo riguarderà anche le assicurazioni, certamente riguarda anche le assicurazioni: il versante professionale in questi anni ha vissuto momenti drammatici. Siamo arrivati ad un punto in cui per un giovane medico pagare 10.000 o 11.000 euro di assicurazione annua significava di fatto non poter lavorare. E ancora, sempre nel campo delle assicurazioni, c'è stata una fase in cui nessuna società voleva più assicurare perché non c'era più credibilità. Con questo disegno di legge questa credibilità ritorna, perché si pongono le premesse non soltanto di una solvibilità, ma anche della necessità di regole chiare e trasparenti che non sfruttino per motivi di mercato la dignità professionale né la dignità del cittadino. Ringraziando anche per la pazienza che c'è stata rispetto alla complessità del tema, vorrei concludere con un'affermazione che a mio avviso segnala un'idea di riformismo nuovo, di riformismo vero, circa la possibilità di non cercare sempre la testimonianza, di non cercare di andare sempre a fare +1, ma di accontentarsi di un sistema imperfetto che però può portare enormi vantaggi nel futuro e già da oggi nel presente. Quando si è interrotto, prima della pausa natalizia, l'esame del provvedimento, sono arrivate al «Quotidiano Sanità» più di 5.000 firme di operatori del mondo sanitario che hanno chiesto con forza e con preoccupazione che l'esame del provvedimento venisse portato a termine. Io rispondo che ce l'abbiamo fatta, e non rispondo solo a quelle 5.000 persone, ma a tutti gli italiani ed alle italiane, alle persone che vivono sul nostro territorio che oggi c'è una possibilità in più per il diritto alla cura, per quella cultura della sicurezza che è a tutto tondo e che pervade e deve continuare ad essere presente nel lavoro quotidiano del Servizio sanitario nazionale, una delle forme di quell'universalismo del Servizio sanitario nazionale che noi vogliamo preservare come un valore. Concludo ricordando il grande Zygmunt Bauman, che diceva in un bellissimo libro intitolato «Voglia di comunità»: «Il meglio può anche essere un nemico del bene, ma la perfezione è sicuramente un nemico mortale di entrambi». Sappiamo che siamo imperfetti, ma sappiamo che oggi abbiamo scritto una piccola pagina per il diritto alla salute.
2017-01-12	M5S	CappellettiEnrico	Signor Presidente, non intervengo spesso in fine seduta. Lo faccio raramente ma per segnalare situazioni gravi, anche molto gravi come la seguente. Vengo da Vicenza, Vicenza è in Veneto e il Veneto è sempre più conosciuto in Italia come la terra dei PFAS, che sono materiali chimici inquinanti che hanno contaminato, intriso il terreno, le falde e l'acqua di 300.000 abitanti del Veneto. Noi ci battiamo da tre anni perché venga chiuso il rubinetto dell'azienda che inquina, che è stata già da tempo individuata. Però nulla è stato fatto dal Governo, che anzi ha triplicato i valori di soglia, e nulla è stato fatto dal Governo regionale, che anzi ci ha accusato di procurato allarme, minacciando azioni legali nei confronti del Movimento 5 Stelle. Ora, però, sono emersi nuovi dati e nuovi studi gravi e allarmanti. Da uno studio del registro nascite sugli esiti materni e neonatali in relazione alla contaminazione da PFAS, emerge l'incremento del diabete gestazionale, dei nati con peso molto basso, dei nati piccoli per età gestazionali ed alcune malformazioni maggiori tra cui anomalie del sistema nervoso, anomalie del sistema circolatorio e cromosomiche. Nei 21 Comuni interessati nel Veneto si assiste ad un significativo aumento della mortalità. Le patologie associate ai PFAS sono in particolare le cardiopatie ischemiche, per cui la mortalità è aumentata del 21 per cento, malattie cerebro vascolari, per cui la mortalità è aumentata del 19 per cento, diabete mellito più 25 per cento, Alzheimer e demenza più 14 per cento. Addirittura vi è un eccesso significativo di ipertiroidismo. Presidente, in Veneto si sta morendo di PFAS. Non lo diciamo solo noi che bisogna chiudere i rubinetti dell'inquinamento, lo dice Domenico Mantoan, direttore generale della sanità della Regione Veneto che per firmare la sua relazione chiede l'immediata rimozione delle fonti di contaminazione. Per uno scherzo del destino anche lui è vittima di questo inquinamento. Pare che si sia sottoposto o intenda sottoporsi a breve a plasmaferesi: per chi non lo sapesse è il lavaggio del proprio sangue. Peccato che in questa situazione vi siano 300.000 cittadini in Veneto. Al governo regionale e nazionale chiediamo per l'ennesima volta di svegliarsi, di rispondere alle interrogazioni che giacciono senza risposta ormai da anni e di intervenire per far chiudere la fonte dell'inquinamento che è stata chiaramente individuata. Chi inquina deve pagare e qui ci sono danni per miliardi e miliardi. Termino, però, con una domanda: chi pagherà per tutte le vite che sono state spezzate perché non si è intervenuti prima per porre fine a questo inquinamento?
2017-01-17	LN	DivinaSergio	Signor Presidente, come è stato detto in Conferenza dei Capigruppo, c'è la mozione 1-00705 , a prima firma del senatore Malan e sottoscritta da esponenti di tutti i Gruppi parlamentari, con cui si chiede al Governo di attivarsi in sede europea verso gli organismi di governo della Comunità europea, affinché lo Stato di Taiwan possa essere inserito all'interno dell'Organizzazione internazionale dell'aviazione civile (ICAO), dell'Interpol e della Convenzione quadro sui cambiamenti climatici delle Nazioni Unite (UNFCCC). Sono tre organismi ai quali in parte questo Paese ha già partecipato. Nel campo dell'aviazione civile abbiamo già rapporti, con viaggi diretti da parte dei nostri vettori e dei vettori di China Airlines, per cui è evidente l'importanza di avere un sistema che comunica e regole comuni che disciplinano la sicurezza del volo. Non mi devo soffermare sull'importanza di far entrare questo Paese nell'Interpol, per tutti gli scambi di conoscenze e di notizie ai fini della sicurezza internazionale. Dopo che Taiwan è entrato nell'Organizzazione del commercio mondiale (WTO), nell'Organizzazione mondiale della sanità, nel Comitato olimpico internazionale (CIO) e in altri organismi internazionali, sarebbe opportuno integrare questi tre organismi, in cui manca ancora la presenza di questo Stato. La mozione è stata sottoscritta da tutti ed è anche di una notevole semplicità, avanzo quindi la richiesta di discuterla velocemente, magari anche in questa seduta.
2017-01-17	PD	DeBiasiEmiliaGrazia	Allora c'è qualcosa di più che credo dovrebbe interessare l'educazione, invece di tanta inutile ideologia sul gender, tante parole a vuoto, tanto «bla bla» per fare accuse sul piano ideologico. Forse varrebbe la pena ragionare su che cosa significa educare i bambini alla cultura del rispetto reciproco e che cosa vuole dire essere oggi genitori di questi bambini, che magari crescono e che per 80 euro fanno ammazzare da un amico il genitore. Qualcosa non funziona, Presidente: è qualcosa di molto, molto più profondo. Questa problematica riguarda molto da vicino la sanità e i temi della salute e non solo della salute mentale. Io sono di vecchia scuola e non ritengo che vi sia la sindrome del mostro, perché la nostra non è una società piena di mostri, ma una società piena di gente convinta evidentemente che certe cose si possano fare e che non succeda niente se si fanno. Quella ragazza contro cui il fidanzato ha gettato l'acido, una candidata a miss Italia, una ragazza bellissima - poteva essere anche bruttissima, nel caso era bellissima - ha fatto solo l'errore di fidarsi e di essere d'accordo ad eliminare i 50 metri di distanza imposti dalla legge sullo stalking. Il prezzo di questo atto di fiducia è stato probabilmente la sua vita. Tutto questo riguarda sicuramente la sanità. Pensiamo a tutte le donne che passano da un pronto soccorso, perché è questo che succede. Le donne vanno in un pronto soccorso, dove non sempre c'è la formazione che dovrebbe esserci: molti sono per fortuna gli esperimenti in campo, ma bisogna fare molto di più per formare gli operatori sanitari sul tema dell'emergenza affinché possano individuare il caso di violenza - infatti non è neanche detto che il caso di maltrattamento o di violenza venga individuato - e poter inviare così la donna ai centri antiviolenza. Il passo precedente è quello che oggi manca ufficialmente. Spero che la Commissione d'inchiesta possa aprire una finestra anche su questo per verificare lo stato dei pronto soccorso, dell'emergenza e urgenza esattamente sul piano della formazione degli operatori, perché questa è la strada. L'ISTAT ci dice che solo il 5 per cento delle donne si rivolge a un centro antiviolenza, ma sappiamo anche che nei pronto soccorso le donne maltrattate hanno delle caratteristiche comuni: hanno crisi di panico, cefalee croniche, dolori pelvici cronici. È una statistica brutale, ma anche questa è una statistica. Non sempre queste donne raccontano le storie di violenza, ma la formazione degli operatori potrà fare in modo che il fenomeno emerga nel modo più umano possibile, perché qualcosa si sta facendo con le Forze dell'ordine, nei pronto soccorso e nell'emergenza e urgenza. Forse dobbiamo potenziare di più gli interventi. Signor Presidente, i dati offerti dal Policlinico e dal pronto soccorso della clinica Mangiagalli a Milano rilevano che dal 2015 al 2016 c'è stato un incremento dei casi di violenza e maltrattamenti domestici da 304 a 1.037. Al pronto soccorso del Policlinico si è passati dai 178 del 2015 ai 419 del 2016. È un'enormità, e parliamo di un luogo in cui c'è monitoraggio. Ma in tutti quei luoghi in cui il monitoraggio invece non c'è? Che cosa sappiamo? Che cosa sarà di queste donne? Non sono d'accordo nel dire che la donna è un soggetto debole. Non è così. Però le donne vengono brutalizzate con una violenza fisica e psicologica, ma questo non vuol dire debolezza. Ciò può forse significare debolezza e sordità della società, della politica e anche un po' delle istituzioni. Signor Presidente, è per questo che mi auguro che questa Commissione di inchiesta possa avviare una fase di monitoraggio. Penso che il Ministero della salute debba fare la sua parte e occuparsi molto della formazione degli operatori. Infine, vorrei dire che questa Commissione di inchiesta ha anche il dovere, secondo me, di indagare sulla parte maschile, rispetto alla quale non si fa proprio niente. Cosa succede a un uomo che commette un femminicidio? Che tipo di trattamento gli viene applicato in carcere? Ci sono metodiche e studi straordinari che sarebbe ora che entrassero a pieno titolo nelle istituzioni. È un problema che riguarda la sanità, le donne e profondamente anche gli uomini perché quella violenza, quella forza brutale - che è peggio di quella animale perché è ancestrale - è un fenomeno rispetto al quale, se non lo combatteremo, faremo fatica a dirci un Paese civile.
2017-01-18	PD	DirindinNerina	Quella legge, come tutte le leggi, ovviamente non cammina da sola, ha bisogno del grande impegno di tutti, sia dell'amministrazione della giustizia che dell'amministrazione della sanità. La chiusura dei manicomi criminali costituisce un passo importante dopo la chiusura dei manicomi civili, per i quali ricordo che il nostro Paese viene considerato un punto di riferimento per tutta l'Europa. C'è bisogno che quel processo venga seguito attentamente e il mio intervento serve ad invitare il Governo a mantenere alta l'attenzione nei confronti di quel processo e, più in generale, del processo che attiene al difficile passaggio delle competenze per la tutela della salute dei detenuti dall'amministrazione giudiziaria a quella sanitaria.
2017-01-18	PD	DirindinNerina	Signor Presidente, signor Ministro, colleghi e colleghe, intervengo, in primo luogo, per esprimere ringraziamenti nei confronti del lavoro avviato e che è stato portato a compimento dal Ministro su questi temi così importanti. Soprattutto, vorrei richiamare l'attenzione su temi che stanno particolarmente a cuore non soltanto a me ma a molti colleghi in particolare ai membri della Commissione sanità, che riguardano la salute delle persone private della libertà e quel processo che è in corso e riguarda la chiusura dei manicomi criminali, prevista dalla legge n. 81 del 2014. Tale legge per me costituisce un orgoglio per questa legislatura e per questo Parlamento, per aver cercato di dare avvio a un processo difficile di fronte allo sdegno cui tutti noi abbiamo assistito quando è stata resa nota la situazione nella quale vivevano le persone nei manicomi criminali.
2017-01-19	PD	PuppatoLaura	Signor Presidente, innanzitutto ringrazio il Ministro per la sua presenza. La domanda che desidero rivolgere riguarda il mancato piano per la qualità dell'aria che stiamo ancora attendendo, che preveda misure e finanziamenti specifici che rispondano a due sostanziali richieste. La prima richiesta è di monitorare la quantità di decessi determinati dalle cattive condizioni dell'aria che si respira in Italia, riducendone alquanto la quantità e il numero, visto che, secondo l'Organizzazione mondiale della sanità, abbiamo 21.000 morti, più del doppio della Francia, circa il triplo della Spagna e molto di più del Regno Unito; per non parlare della Svezia, che ha solo - «solo» per modo di dire - 40 casi. La seconda richiesta è riuscire a superare l'estrema diversità di atteggiamento previsto sul tema delle emissioni nelle varie Regioni italiane. Da parte di alcune c'è ovviamente una buona volontà di procedere; talune si sono consorziate in tal senso ed è intervenuto anche il Ministero. Stiamo portando avanti molte questioni. Voglio ricordare per tutti, per fare sistema, il tema degli ecobonus, il decreto delle biomasse e dei biocarburanti, di cui stiamo dibattendo; il tema della mobilità che comincia ad affrontare l'obiettivo della crescita della mobilità pubblica; il sistema di protezione ambientale, che è nato proprio in questi giorni, il 16 gennaio, e i LEPTA, che sono stati resi come livelli essenziali di assistenza sul settore ambiente. Il quesito, Ministro, è dunque proprio questo: chiedo la tempistica per andare a definire il piano e per permetterci di portare avanti iniziative che siano nella condizione di farci rispettare gli accordi internazionali, in ultimo quello di Kigali, e di permetterci di ridurre la mortalità nel Paese.
2017-02-14	PD	DeBiasiEmiliaGrazia	Signora Presidente, non si preoccupi: ho l'otite, non ci sento da un orecchio e, quindi, non li sento. Ho parlato di un'assistenza territoriale degna di questo nome, perché c'è un tema che riguarda la solitudine delle donne quando si trovano in una condizione di salute così drammatica, rappresentata dal tumore alla mammella. Molte cose sono state fatte, molti passi avanti sono stati fatti. Mi permetto di aggiungere l'accessibilità ai farmaci oncologici, la continuità terapeutica ed assistenziale sul territorio e il contributo delle associazioni e su quest'ultimo punto voglio terminare. C'è un tema importante: le donne, negli anni, sono diventate paziente competente, paziente esperto; sono in grado di essere e devono quindi essere maggiormente coinvolte nel percorso di definizione di un piano organico. Vi sono esperienze importanti con gli ospedali, come i bollini rosa, e vi sono tante associazioni che da vicino si occupano di questo tema, partendo dall'esperienza soggettiva delle donne, che non è di secondo piano. È chiaro però, mi rivolgo al Sottosegretario e al Governo, che sostengo, che noi abbiamo bisogno di incentivare ulteriormente il lavoro affinché tutto quello che è stato fatto fino ad ora e quello che si potrà fare abbia un'omogeneità sul territorio nazionale. Non è infatti più tollerabile che vivere o sopravvivere ad un tumore, ad un cancro alla mammella, dipenda dal luogo in cui si vive. Non è accettabile. Le opportunità devono essere uguali per i cittadini italiani, devono essere uguali per le donne. Le stesse donne che lottano ogni giorno per guarire, per riuscire a superare questo grande ostacolo, non possono vedersi umiliare da scelte regionali così difformi. Su questo credo, caro Sottosegretario, che abbiamo bisogno di lavorare ancora molto. Gli screening sono importanti, ma - permettetemi di dirlo - non sono l'unica strada: c'è per fortuna un'innovazione tecnologica, c'è per fortuna un'innovazione nel campo della farmaceutica e, soprattutto, deve esserci l'idea secondo cui lo screening non è uno strumento e una finalità, ma è il passaggio ad una strategia di prevenzione. Quante donne, anche giovani, avremmo potuto curare per tempo se gli ospedali nelle diverse Regioni avessero fatto quello che le Regioni devono fare, cioè informare i cittadini, le donne e decidere, con loro e per loro, percorsi diagnostici e di prevenzione a partire dagli screening. Questo purtroppo non viene fatto e lo sappiamo perfettamente. Quella cosa orribile che, con una bruttissima definizione, si chiama turismo sanitario, continua ad andare avanti. Non possiamo tollerare che le capacità professionali di tanti medici vengano umiliate nel non poter curare le donne perché ci sono scelte che decidono di andare in un'altra direzione e spendere i soldi della sanità per la prevenzione e per la cura di altro, se non addirittura con gravi problemi di legalità. Credo allora, Sottosegretario, che noi su questo dobbiamo fare uno sforzo: dare pari opportunità alle donne nel campo della salute. Partire dal tumore al seno e dagli screening è un primo passo; mi auguro, visto che le donne non sono solo il loro seno, che si possa finalmente arrivare ad un progetto unico e unitario sulla salute delle donne, perché noi siamo tutto, non siamo solo una parte di noi stesse. Accetto, signora Presidente, la riformulazione della mozione n. 713.
2017-02-14	PD	DirindinNerina	I programmi di screening dei tumori, e in particolare di quelli femminili, è il più importante intervento organizzato di sanità pubblica che il nostro Paese, insieme ad altri Paesi occidentali, ha messo in campo ormai da una ventina di anni. È un programma che implica un processo molto complesso, che agisce su una popolazione asintomatica che viene espressamente invitata a sottoporsi ai test. Gli ultimi dati ci dicono che le donne invitate da questi programmi sono 13 milioni e che sono stati fatti annualmente 6 milioni di test negli ultimi anni per poter individuare precocemente questa patologia. Per una donna vale la pena sottoporsi agli screening mammografici perché - da un lato - riduce il rischio di morire di cancro al seno e - dall'altro - ha costi assolutamente accettabili in termini di sovra diagnosi e di falsi positivi. E dico questo perché è estremamente importante fare un'analisi dei benefici e dei rischi avendo - come sappiamo - negli accertamenti diagnostici aspetti di rischio che vanno attentamente valutati rispetto ai benefici che comportano. In Italia i programmi di screening degli ultimi decenni sono stati in grado di creare un'infrastruttura efficiente e di buona qualità. E ciò è estremamente importante perché, pur con le differenze di cui parlerò, l'accesso al sistema di diagnosi e trattamento per il cancro alla mammella è stato organizzato secondo indicazioni a livello nazionale e poi regionale in modo estremamente puntuale, dando luogo a una rete di strutture che mettono in campo il meglio, probabilmente, per quanto riguarda la prevenzione secondaria del nostro sistema sanitario. Lo dimostrano - e non lo dico io certamente - gli indicatori che servono a valutare il funzionamento di questi programmi a livello nazionale e nelle diverse Regioni. Gli indicatori rispettano tutti gli standard di riferimento indicati dalla letteratura scientifica - siamo certamente a livelli prossimi a quelli dei Paesi dell'Europa occidentale con i quali abbiamo l'abitudine di confrontarci - e confermano il buon andamento complessivo dell'attività dei programmi di screening realizzata in Italia. Gli indicatori sono molti - è un processo molto definito sulla base delle indicazioni scientifiche - e riguardano sia l'adesione all'invito, che per l'Italia è intorno al 55 per cento della popolazione invitata, sia il rapporto tra le biopsie benigne e maligne (un altro indicatore importante), sia il tasso di identificazione dei tumori invasivi (quelli molto piccoli), sia, infine, la percentuale dei trattamenti chirurgici. Il problema non è, infatti, soltanto individuare precocemente la patologia, ma garantire, dopo l'individuazione, il trattamento più adeguato al paziente. Restano certamente dei miglioramenti da apportare e per questo nella nostra mozione ci soffermiamo su tre richieste, rispetto alle quali chiediamo l'impegno del Governo. La prima richiesta è di tipo organizzativo: promuovere la realizzazione di un'efficiente e capillare rete di centri integrati con gli screening organizzati. Questo è estremamente importante perché anche nelle realtà dove il sistema, pur essendo presente, non funziona al meglio bisogna garantire il massimo della qualità e fare in modo che i centri di senologia si dotino di sistemi di monitoraggio e produzione di indicatori di qualità simili a quelli ormai tradizionalmente utilizzati dai programmi di screening organizzati. La seconda richiesta che indirizziamo al Governo riguarda il grave problema delle differenze interregionali nell'accesso ai programmi di screening. Ricordo - ad esempio - che il tasso di adesione delle donne all'invito è del 63 per cento al Nord e del 36 per cento al Sud. Quindi, ci sono grandi differenze fra le diverse Regioni, e ciò non soltanto causa il mancato riconoscimento precoce del problema, ma soprattutto, in alcuni casi, induce a un uso spontaneo dei test che - da un lato - costano e - dall'altro - sono erogati senza le evidenze scientifiche che invece devono esserci. La terza e ultima richiesta che rivolgiamo al Governo riguarda l'innovazione. In tempi in cui il progresso scientifico e le conoscenze tendono a essere sempre più frequenti, è importante che ci sia anche in questo campo un'innovazione. Come è già stato detto in altri casi, riteniamo che, così come alcune Regioni hanno già sperimentato programmi di screening a favore delle donne dai quarantacinque ai quarantanove anni, per le quali esistono evidenze scientifiche di ragionevolezza rispetto alla proposta di uno screening organizzato, il Governo debba impegnarsi a mettere in campo specifici interventi affinché i programmi siano posti in essere non soltanto nelle tre Regioni nelle quali ormai da qualche anno sono sviluppati, ma anche nelle altre. Riteniamo che altre estensioni non abbiano senso e non perché costino - sarebbe grave se ci limitassimo a quest'aspetto - ma perché non ci sono le evidenze scientifiche che il beneficio sia sufficiente a compensare il rischio. Per questo ci limitiamo a siffatta richiesta.
2017-02-15	FI	FlorisEmilio	Mille proroghe, o poco meno di mille, considerato che il decreto, nato già robusto nel Consiglio dei ministri del Governo Gentiloni Silveri del 30 dicembre, si è arricchito di ulteriori norme durante l' iter in Senato, soprattutto per iniziativa dello stesso Esecutivo. Ed è diventato un coacervo di disposizioni, non solo di proroga, che vanno a modificare o ad integrare previsioni di legge dimostratesi in larga parte inefficaci. Mi limiterò ad evidenziare soltanto alcune di queste norme per i profili di mia competenza o interesse. Il comma 10 dell'articolo 1, differisce alla fine dell'anno in corso i termini per il reclutamento nel comparto sanitario. In particolare, per quanto riguarda l'assunzione di medici, infermieri e di personale tecnico professionale negli enti del Servizio sanitario nazionale, si prevede che per tutto il 2017 possano essere indette le procedure concorsuali, che potranno concludersi nell'anno successivo. La proroga viene ritenuta indispensabile in quanto non tutte le Regioni o Province autonome hanno provveduto alla presentazione della programmazione della rete ospedaliera ai tavoli tecnici ministeriali. Quindi, durante tutto quest'anno potranno essere ancora stipulati contratti di lavoro flessibile per coprire le esigenze delle strutture sanitarie, anziché avere finalmente dei contratti a tempo indeterminato Vengono prorogati anche i termini che riguardano l'autonomia gestionale degli enti territoriali previsti dal comma 10 dell'articolo 5, che regola i trasferimenti erariali per le Province della Sardegna e della Sicilia. Nel testo si propone la data del 31 marzo 2017 per l'approvazione dei bilanci comunali di previsione e tutto il 2017 per il riparto del Fondo sperimentale di riequilibrio provinciale. Questo significa che si è ancora lontani dal realizzare quella autonomia di entrata delle Regioni e delle Province, prevista dal decreto di attuazione della delega sul federalismo, ma anche lontani da una definitiva determinazione dei costi e dei fabbisogni standard, soprattutto nel settore sanitario. Insomma, l'incertezza normativa che si porta dietro la riforma costituzionale bocciata dagli italiani, che aboliva le Province e riduceva le competenze legislative delle Regioni, l'insuccesso della legge Delrio che ha trasformato le Province in enti di area vasta, mentre continuano ad esistere secondo la nostra Costituzione, nonché l'insuccesso della cosiddetta riforma Madia, si riverberano sul decreto-legge in esame, attraverso tutta una serie di proroghe che riguardano anche le Regioni, le Province e gli enti locali. In questo modo, le Province potranno perlomeno approvare i propri bilanci per l'anno in corso, pur in presenza della incertezza normativa evidenziata. Inoltre, la proroga riguarda anche le Province delle Regioni Sardegna e Sicilia, che, come sappiamo, godono di una autonomia statuale. Autonomia prevista dai rispettivi Statuti ma che, di fatto, vede permanere per queste Province i trasferimenti erariali da parte del Ministero dell'interno e non le risorse previste dal Fondo sperimentale di riequilibrio. Per esse, infatti, non ha trovato applicazione il cosiddetto federalismo provinciale. A proposito delle risorse stanziate per le infrastrutture sul territorio, da sardo accolgo certamente con favore l'approvazione di un comma aggiuntivo, il 9- bis, all'articolo 9, che prevede l'adeguamento dell'itinerario Sassari-Olbia. Devo, però, rilevare come il nostro sistema istituzionale e l'organizzazione dei livelli di governo del territorio contengano meccanismi certamente inadeguati. Per sistemare una strada importantissima, che collega due città del nord della Sardegna, due porti strategici come Olbia e Porto Torres e due aeroporti fondamentali per il flusso turistico in un'isola, come quelli di Olbia e Alghero, è stato necessario ricorrere a una contabilità speciale. Viene da chiedersi se davvero questo Paese è così malridotto da dover ricorrere a misure straordinarie e in deroga per realizzare un'infrastruttura vitale, non solo per l'isola della Sardegna, ma per la intera economia del Paese dove il turismo rappresenta una parte fondamentale del prodotto interno lordo. Vi sono poi alcune questioni, evidenziate pure dal parere della Commissione sanità del Senato alla Commissione che ha valutato nel merito il testo del decreto-legge. Il differimento di un anno per un aspetto particolarmente importante per la ricerca come la sperimentazione sugli animali, è un termine che andrebbe ampliato almeno a cinque anni, per poter dare alla ricerca stessa la possibilità di attuare i propri programmi e non perdere l'apporto delle sperimentazioni tutt'ora in corso. In conclusione, il decreto-legge, che pure interviene su ogni tema dello scibile umano, manca di affrontare diversi temi e di scrivere alcune disposizioni che, al contrario, sono richiesti dalle diverse categorie. Insomma ci troviamo a votare un autentico guazzabuglio di proroghe che mostra sia l'inefficacia delle riforme sino ad ora portate avanti, che i tentacoli di una burocrazia sempre più invadente ed asfissiante. PRESIDENTE. È iscritto a parlare il senatore Uras. Ne ha facoltà.
2017-02-15	PD	CollinaStefano	Durante l'esame in Commissione affari costituzionali sono state approvate ulteriori misure, fra cui l'autorizzazione, per l'amministrazione penitenziaria, ad assumere 887 unità nel ruolo iniziale del Corpo di polizia penitenziaria mediante lo scorrimento delle graduatorie pubblicate in data non anteriore al 1° gennaio 2012, la proroga dei requisiti di servizio per la partecipazione alle procedure concorsuali bandite dall'Istituto superiore di sanità, la proroga del termine per l'indizione, da parte dell'Antitrust, di una o più procedure concorsuali per l'inquadramento a tempo indeterminato del personale dipendente con contratto a tempo determinato, la definizione di una diversa durata dell'incarico di presidente commissario della Covip, la proroga, fino all'entrata in vigore del programma statistico nazionale 2017-2019 e comunque non oltre il 30 novembre 2017, del programma statistico nazionale 2014-2016, al fine di adempiere agli obblighi normativi di informazione statistica ufficiale al Paese e agli organismi internazionali. A ciò si è aggiunta, proprio nella tarda serata, l'approvazione della misura che riguarda i precari dell'Istituto nazionale di statistica (ISTAT), tema assai dibattuto e che in questi giorni ci ha occupato nella ricerca di una soluzione adeguata, a cui il Governo ha dato risposta significativa.
2017-02-15	PD	PezzopaneStefania	Già il testo del decreto-legge approvato dal Governo faceva scelte importanti. Penso, infatti, ai 40.000 contratti per i precari della pubblica amministrazione e alla conferma, già nel decreto-legge, delle validità di numerose graduatorie. Poiché ascolto costantemente gli enti locali, considero tale scelta una vera e propria boccata di ossigeno per le amministrazioni pubbliche, ma anche per quelle persone in carne e ossa che abitano dietro le antipatiche parole: «precari», «idonei» e «vincitori in attesa». Si dà una risposta proprio a quelle persone e, naturalmente, si consegue una migliore efficienza della pubblica amministrazione. Ritengo importante - ringrazio coloro che ci hanno lavorato con determinazione - l'intervento per l'ISTAT e per l'Istituto superiore di sanità. Entrambi sono il segno di una grande attenzione verso queste strutture e verso quei lavoratori. Inoltre, con questo decreto e con gli emendamenti apportati, si dà più tempo ai concorsi dei dirigenti delle Agenzie delle entrate e si ottiene la proroga del cosiddetto spesometro. Particolarmente importante è l'approvazione di un emendamento presentato dalla senatrice Parente e da me sottoscritto, che interviene con oltre 19 milioni di euro per la copertura della Dis-Coll fino al 30 giugno. Si tratta di un intervento importante rivolto a categorie in grandissima difficoltà.
2017-02-15	PD	DeBiasiEmiliaGrazia	Bene, ora, con questo emendamento, ci sarà la possibilità di fare concorsi, con l'assunzione di 230 persone; gli altri saranno stabilizzati a scaglioni, con i fondi dell'Istituto superiore di sanità (mi sembra anche questa una buona pratica). Ora voi direte: perché l'Istituto superiore, sempre la sanità e non altro? Per il semplice motivo che la legge sulla responsabilità professionale e la sicurezza delle cure, che noi abbiamo votato di recente in Aula, prevede che le linee guida delle società scientifiche vengano accreditate dall'Istituto superiore di sanità, secondo il modello inglese NICE. Ora, noi siamo più poveri e non sto a spiegare quella struttura, comunque, è il loro Istituto superiore di sanità. Di fronte a un compito così importante, è chiaro che noi dobbiamo avere un Istituto stabile nelle sue assunzioni, perché non possiamo affidare una responsabilità così grande a un precariato che va e che viene. In secondo luogo, ci sono i registri; anche ieri abbiamo parlato del registro dei tumori. Insomma, tutti questi registri, quello delle malattie materne, quello dei tumori e quant'altro, faranno capo all'Istituto superiore di sanità. L'Istituto superiore è quello che ha lavorato sul caso ILVA, ad esempio. Esso ha quindi un'importanza tale che richiede ovviamente una stabilizzazione. Dico questo, e concludo, perché c'è un punto molto importante: la ricerca non è solo una questione di affari, ma è carne e sangue delle persone che lì dentro lavorano, che hanno tenuto duro in questi anni, che hanno occupato l'Istituto - e guardate che un Istituto occupato non lo si era mai visto - e perché? Perché vogliono bene al loro lavoro, vogliono bene al loro Istituto, un Istituto che non era messo tanto bene dal punto di vista dei conti e che è stato risanato. Quindi si sono messi in una condizione importante e favorevole per il cambiamento. Questa è gente che ha famiglia, ma ha preferito magari tirare la cinghia e anche tanto, su un lavoro nobile e intellettuale: nobile come tutti i lavori, ma di carattere intellettuale avanzato. In altri Paesi, avrebbero fatto loro ponti d'oro, mentre qui sono stati con stipendi risicati e per un certo periodo neanche troppo certi. È carne e sangue, perché si preferisce la vocazione alla ricerca piuttosto che i soldi. È un monito importantissimo questo, sono persone di altissimo livello. Una di queste persone, un ricercatore dell'Istituto superiore di sanità in un'intervista ha detto una frase che mi ha colpito tantissimo: «Il bicchiere è mezzo pieno, ci eravamo abituati a vederlo mezzo vuoto».
2017-02-15	PD	DeBiasiEmiliaGrazia	Bene, riflettiamo! Vuol dire che anche in un provvedimento apparentemente un po' freddo come il milleproroghe - mi perdoni il relatore - ci può essere dentro l'umanità, il cambiamento e la voglia del Paese di ripartire. Lo dico a proposito delle norme sulla sperimentazione animale e lo dico sui ricercatori dell'Istituto superiore di sanità: in Italia si riparte con la ricerca e con la valorizzazione delle capacità dei nostri ricercatori. Il presidente Obama, a suo tempo, ha fatto uscire gli Stati Uniti dalla crisi attraverso la ricerca e la stessa cosa ha fatto la cancelliera Merkel. Mi chiedo perché dobbiamo rimanere dietro questi Paesi, quando potremmo essere i primi!
2017-02-15	PD	DeBiasiEmiliaGrazia	Il secondo punto, sul quale vado a concludere, è un punto di straordinaria soddisfazione. Lo voglio dire, perché è la risposta positiva ad un emendamento sottoscritto dall'intera Commissione sanità. Si tratta di un emendamento molto importante: erano tre anni che provavamo a farlo approvare, in tutte le sedi possibili e immaginabili, ma c'era sempre stato detto di no, questa volta apprezzo e ringrazio nuovamente la Commissione e il Governo per aver espresso un parere positivo. Mi riferisco alla stabilizzazione dei precari dell'Istituto superiore di sanità. Abbiamo 2.500 persone che lavorano all'Istituto superiore di sanità, che allo stato attuale è il punto di riferimento di certezza scientifica che noi abbiamo e che fa capo al Ministero della salute. Di questi 2.500, 530 erano e sono precari, alcuni anche da quindici anni. Tutti noi abbiamo avuto la possibilità di apprezzare il lavoro dell'Istituto superiore di sanità: quando abbiamo un problema, chiamiamo l'Istituto superiore di sanità. Qui abbiamo espresso dei pareri grazie all'aiuto dell'Istituto superiore di sanità, quando c'è stato il caso Stamina, ad esempio, su cui non ho sentito nessuna voce dal mondo animalista di aiuto e di sostegno a questa battaglia di civiltà che abbiamo condotto in quest'Aula, vincendola.
2017-02-15	PD	DeBiasiEmiliaGrazia	Signor Presidente, diceva il senatore Collina, il relatore, nella sua relazione che il milleproroghe è un'occasione per fare il punto sulle politiche pubbliche ed è assolutamente vero. Permettetemi di cogliere l'occasione per ringraziare il senatore Collina, il sottosegretario Pizzetti e la Commissione tutta per un lavoro molto complicato, che riguarda anche alcune materie molto vicine alla sanità e che la Commissione sanità ha, pressoché all'unanimità, sottoscritto in un emendamento, come dirò, sull'Istituto superiore di sanità per quel che riguarda la proroga della sperimentazione animale.
2017-02-21	PD	PaduaVenera	Il simbolo concreto più eclatante ed evidente che il Governo Gentiloni, in continuità con quello Renzi, punti a dare la massima attenzione per il Sud può essere desunto dall'istituzione di un Dicastero apposito per la coesione sociale, territoriale e il Mezzogiorno. Questo Ministero ha un compito fondamentale, importantissimo: deve vigilare sull'applicazione e sul buon esito dei patti per il Sud, sulla base di un piano d'azione generale (il cosiddetto masterplan ) fondato sul dialogo e sull'ascolto dei bisogni primari dei cittadini e delle comunità locali e, quindi, per fare poi delle scelte condivise. Infatti, è con l'interazione continua e costante tra Roma e le amministrazioni territoriali che possono raggiungersi quegli obiettivi fondamentali che passano dall'individuazione delle priorità alle concrete capacità di risposta che possono essere date ai problemi dei diversi territori. Si parte proprio da lì: dal dialogo con Regioni, Città metropolitane e Comuni, ovvero gli enti che sono più vicini ai cittadini, quegli enti di prossimità così importanti. È con loro che il Governo centrale, e in particolare il Ministero affidato all'onorevole ministro De Vincenti, deve trovare quell'interazione indispensabile per compiere scelte opportune. Mi pare, comunque, data la rilevanza del decreto-legge in discussione, che si sia partiti con il piede giusto, nell'ottica di un intervento che tocca molti aspetti essenziali per la coesione sociale e territoriale. Mi piace sottolineare questo punto. È un cambio di sguardo: non più quei provvedimenti che cadevano dall'alto e che, in qualche modo, erano spesi in maniera strana o, comunque, emergenziale anche a livello degli enti locali, ma qualcosa di concertato, di condiviso, in termini di ascolto e di accoglienza. Comincio solo con brevi cenni, perché il provvedimento è molto importante, da ciò che riguarda l'ILVA. Innanzitutto, vorrei ricordare come nel decreto-legge varato dall'Esecutivo vi sia uno stanziamento di 70 milioni specifici, che si aggiungono agli altri già destinati alla sanità e all'ambiente per la città di Taranto, dedicati all'acquisto di apparecchiature medico-diagnostiche avanzate che consentono di far fronte ai bisogni della sanità locale. Sono stati anche riservati 100 milioni per tutte le Regioni del Sud - Abruzzo, Molise, Puglia, Campania, Calabria, Basilicata, Sicilia e Sardegna - per le apparecchiature di radiologia e di diagnostica oncologica. Tramite l'approvazione di interventi che puntano all'ammodernamento tecnologico delle dotazioni delle strutture sanitarie, come quelli previsti dagli articoli 1 e 5- bis del decreto-legge in conversione, si intende anche consentire una più efficace e utile organizzazione dei servizi, con particolare riferimento, anche, ad interventi che dovranno riguardare la formazione e l'aggiornamento professionale del personale sanitario. In questo modo, potranno essere rese più omogenee le terapie utilizzate anche al Sud, secondo le ultime evidenze scientifiche, riducendo, peraltro, i viaggi della speranza che costano tanta fatica ai pazienti e alle loro famiglie e determinano tanto sperpero di denaro pubblico per la mobilità interregionale. Ancora: 30 milioni sono destinati a programmi di sostegno e supporto per le famiglie disagiate dell'area tarantina: sono interventi di inclusione e di integrazione in territori cui lo Stato deve guardare con un'ottica duplice: risanamento ambientale dell'ILVA e riqualificazione ambientale della città di Taranto, con particolare riguardo alla salute dei cittadini, e mantenimento dei livelli occupazionali. È questa, certo, una delle sfide principali che si pone il provvedimento in esame. Sono risorse queste, conviene ribadirlo, che si aggiungono a una serie di interventi, come peraltro è stato ricordato da alcuni colleghi in Aula, già attuati da questo Governo, dal precedente e dal Parlamento, durante questa legislatura. Voglio ora fare un cenno, come hanno fatto altri colleghi, alle acque reflue. Come ben sappiamo, purtroppo, da procedure d'infrazione europee, è fondamentale che il provvedimento tratti della questione dei ritardi del nostro Paese in materia di depurazione: ci sono serie criticità in molte zone del Sud e, come è ben noto, esistono, purtroppo, conseguenze molto negative a questo correlate in ambito sanitario e, quindi, sulla qualità della vita dei cittadini e delle cittadine. Mi è piaciuta anche molto la parte relativa all'utilizzo dei beni confiscati e la loro messa a disposizione da parte degli enti locali per fini sociali. Molto spesso gli enti locali, i Comuni, non hanno spazi a disposizione e devono affrontare ulteriori spese per le emergenze sociali che sono sempre in aumento. Ebbene, questo provvedimento permetterà l'utilizzo anche dei beni delle aziende che sono in odore di malavita organizzata. Infine, ultimo ma non per valenza, vale la pena sottolineare l'articolo 7 del decreto-legge sul prossimo G7 da tenersi a Taormina ai fini dell'accelerazione delle procedure amministrative necessarie all'organizzazione dell'evento, nel rispetto completo del principio di trasparenza. Attrezzare in modo idoneo Taormina per ospitare il G7 è una questione che investe non solamente la Sicilia ma tutta l'Italia. Che un simile evento avvenga in Sicilia evidenzia la volontà chiara del Governo di dare all'isola, e quindi all'intero Sud, una nuova e rinnovata centralità, nel contesto europeo e internazionale. Infatti, senza una ripartenza del Sud, in prima linea quotidianamente, per esempio - voglio ricordarlo - sull'emergenza immigrazione e gravato oggi da una non meno seria emergenza occupazionale soprattutto fra i giovani, non riparte il nostro Paese, il quale non può prescindere da una politica generale per il Mezzogiorno. Voglio evidenziare che tale politica ha preso forma con il masterplan lanciato dal Governo Renzi un anno e mezzo fa che ha fatto nascere i patti per il Sud con le otto Regioni e le sette Città metropolitane coinvolte, cui va aggiunto poi il contratto istituzionale di sviluppo per Taranto. Bene, colleghi, non voglio aggiungere una nota polemica, ma ho ascoltato il dibattito in quest'Aula e tanti di voi si sono lamentati di questo provvedimento. Mi chiedo allora: nei vent'anni passati chi ha governato questo Paese che cosa ha fatto dato che si è dimenticato completamente del Sud? E adesso ci si scandalizza perché non sono sufficienti questi provvedimenti. Intanto sono un inizio e ci sarà un continuum. Ho detto all'inizio del mio intervento che il provvedimento al nostro esame riguarda alcune emergenze territoriali del Sud, alcune: non è il piano del Mezzogiorno, riguarda alcune urgenze. Veramente mi stupisco se penso che chi per tanti anni è stato seduto in questa come nell'altra Aula, rappresentando il Paese per tanti anni con le maggioranze più ampie possibili, non si è proprio mai preoccupato di questo Sud. Dico, allora, che il passo è cambiato; si è visto che c'è un'attenzione del Governo precedente e di quello attuale, del Governo Renzi come del Governo Gentiloni: la presenza del Ministro che rappresenta la coesione territoriale e il Mezzogiorno mostra un cambio di passo. È una volontà diversa e mi piace che questo sia coniugato all'ascolto, all'attenzione e al monitoraggio, perché quello che viene scritto nel masterplan non è il libro dei sogni ma realtà concrete che debbono attuarsi e concretizzarsi. In tal senso sta a tutti noi stimolare i rappresentanti dei nostri Comuni, la nostra parte politica. Tutti, a livello istituzionale, dobbiamo andare a verificare le grandi potenzialità che possono esserci in questo atto come in altri provvedimenti che hanno riguardato il Sud. Gli stessi 100 milioni di cui si è parlato prima vanno a revisionare, ad arricchire quelle tecnologie spesso obsolete che ci sono al Sud. È vero che ci sono difficoltà nella sanità; lo sappiamo o lo abbiamo verificato in Commissione sanità tante volte; ci sono ancora, purtroppo, gravi disparità tra Nord e Sud, un divario che aumenta. Questo, però, è un segno, l'inizio di un percorso. Prendiamo, allora, il bene che vediamo anche in questo provvedimento e continuiamo a lavorare con impegno e determinazione, senza recriminazioni ma guardando avanti.
2017-02-22	M5S	MorraNicola	Salto alcuni punti del mio intervento, anche se si dovrebbe ragionare di Bagnoli, per arrivare a un passaggio che, secondo me, è anche divertente. Siete fantastici. Si parla di riqualificazione e ammodernamento tecnologico dei servizi di radioterapia oncologica di ultima generazione nelle Regioni del Mezzogiorno, e si trovano 100 milioni di euro affinché la sanità pubblica del Mezzogiorno riesca a garantire dei livelli essenziali di assistenza che, evidentemente, non mantiene. Peccato, anche in questo caso, che tutte le Regioni meridionali siano governate da maggioranze analoghe a quella governativa e che sulla sanità vi siano dei commissariamenti, nella Regione da cui provengo addirittura dal 2009, che non hanno portato ad alcun rientro del deficit della spesa sanitaria. E peccato che siano vostri uomini quelli che hanno ridotto il diritto alla salute al Sud in qualcosa di ectoplasmatico. Cosa volevo significare con questa mia riflessione? Che a questo punto, siccome noi al Sud siamo emigranti anche dal punto di vista sanitario, perché quando dobbiamo combattere qualche tumore dobbiamo farci curare a Milano, a Firenze, a Roma o a Bologna, forse sarebbe il caso (e sono provocatorio) che, piuttosto che darli al Sud, questi 100 milioni di euro li dessimo agli ospedali che fanno curare i meridionali.
2017-02-22	PD	TomaselliSalvatore	Signor Presidente, signori Ministri, e in particolare professor De Vincenti - a cui il collega Azzollini ha regalato una «s» finale - che ha seguito questo provvedimento, colleghi, ho ascoltato tra ieri e oggi in quest'Aula il dibattito sul provvedimento che ci accingiamo a votare e ho trovato francamente curiose alcune affermazioni e alcuni interventi delle opposizioni, per la vaghezza e l'inconsistenza delle obiezioni e delle critiche che a questo provvedimento sono state mosse. Paradossalmente si lamenta, da un lato, l'assenza di una politica per il Mezzogiorno e, dall'altro, si critica come eccessiva la concretezza delle misure inserite in questo decreto-legge. Alcuni lamentano l'eccessiva farraginosità delle misure e altri si aspettavano che il decreto-legge riassumesse settanta anni di dibattito meridionalistico nel nostro Paese. In realtà, non si tratta né dell'uno, né dell'altro. Mi chiedo cosa sia una politica se non un insieme di misure e interventi dentro una visione: proprio la concretezza del provvedimento corrisponde ad un altro, certo piccolo ma significativo, pezzo di una rinnovata politica per il Mezzogiorno che il Governo Gentiloni Silveri ha inteso consolidare in continuità con le misure avviate dal Governo Renzi, a cominciare dal masterplan, che venne accompagnato da non poche diffidenze e ostilità, ma che ha dato luogo nel corso degli ultimi dodici mesi ai cosiddetti «patti», che sono stati firmati con tutte le otto Regioni del Mezzogiorno e da tutte le sette città metropolitane del Mezzogiorno, a cui si è aggiunta Taranto con il contratto istituzionale di sviluppo. È stato un lavoro per nulla semplice che l'allora sottosegretario Claudio De Vincenti, che a nome del Gruppo Partito Democratico voglio ringraziare per il lavoro svolto in questi mesi quando ha seguito il provvedimento, ha condotto con grande sapienza e competenza e che ha coinvolto Regioni e comunità locali - come non accadeva da molti anni - nella individuazione delle priorità nel campo degli interventi infrastrutturali, nonché di carattere industriale, ambientale, sociale e culturale. In un intervento, che appariva più un comizio che un ragionamento per quanto critico nel merito del decreto-legge, ho sentito richiamare come sul tema della cultura nel provvedimento ci sia poco o nulla. In realtà, questo non è un decreto-legge sui temi della cultura, ma in quei patti, accanto a infrastrutture, interventi ambientali, sociali, c'è anche tanto sulla cultura. Questi interventi sono stati poi inseriti nei singoli patti e attiveranno, come ha ricordato lo stesso ministro Claudio De Vincenti, circa 90 miliardi di risorse certe nei prossimi sei anni. La politica per il Mezzogiorno in questi ultimi due anni ha, quindi, preso forma provando, finalmente, a mettere a sistema la finalizzazione delle risorse pubbliche comunitarie e nazionali, che in realtà - bisogna dire la verità - non sono mai mancate, ma che hanno vissuto di gestioni dispersive e poco incisive. Si è assistito, inoltre, a una governance unitaria e al tempo stesso integrata tra Governo nazionale, Regioni e comunità locali. Nei giorni scorsi lo stesso Ministro De Vincenti su questi temi ha avuto modo di incontrare il partenariato sociale, Confindustria e i sindacati, per il fare il punto nel merito dei progetti e delle attività inserite nei patti. La stessa scelta, nella composizione del Governo Gentiloni Silveri, di dedicare una delega ministeriale alla coesione territoriale e al Mezzogiorno altro non è se non un ulteriore pezzo di questa rinnovata politica e visione che fa dell'attenzione verso quella parte del Paese una questione prioritaria per l'intero Governo. In questo contesto va collocato il provvedimento che stiamo esaminando, che ha affrontato non la questione meridionale, come l'abbiamo conosciuta negli ultimi settanta anni, ma singole questioni, alcune davvero parziali, altre che possono essere inserite in riflessioni più generali mirate, a cominciare dalla vicenda più complessa dell'ILVA di Taranto, che in questo provvedimento trova risposte innanzitutto nel ribadire la priorità della attuazione del piano ambientale nell'ambito del processo in atto di cessione dei complessi aziendali, nonché in tema di tutela della salute dei lavoratori e dei cittadini di Taranto tramite, da un lato, gli interventi volti a rafforzare la sanità pubblica e, dall'altro, a garantire un adeguato intervento della cassa integrazione guadagni in una fase difficile che l'azienda vive da anni. Caro collega Azzollini, tutti noi dovremmo però chiederci quale situazione ci sarebbe ora se i vari Governi e le varie Assemblee parlamentari - in questi anni si sono succedute infatti due legislature - non fossero intervenuti, seppure ripetutamente, per tenere in piedi la sfida epocale di contemperare la necessità di continuare a produrre nel più grande stabilimento siderurgico d'Europa, un pezzo decisivo dell'industria manifatturiera nazionale, con il tema della salute, dell'ambiente e dello sviluppo sostenibile. Cosa sarebbe di quella città e di quei lavoratori, che lei, collega Azzollini, ha avuto modo di incontrare e che certo non possono che essere dubbiosi e in crisi, con un futuro certamente non semplice a cui guardare, ma che senza il lavoro fatto in questi anni oggi sarebbero persone prive di prospettiva? Oggi quella prospettiva è ancora presente, grazie al lavoro fatto da questo Governo, da quello precedente e dalla maggioranza che ha sostenuto queste scelte. Cosa sono, quindi, questi concreti e mirati interventi se non ulteriori passi verso un'organica politica di rilancio e valorizzazione delle potenzialità del Mezzogiorno? Non tornerò sulle singole questioni, che sono state qui ricordate dagli interventi di vari colleghi e dallo stesso ministro De Vincenti nella sua replica della seduta antimeridiana di oggi e mi limiterò a richiamarli per titoli. Per quel che riguarda l'intervento sulla depurazione delle acque reflue certamente ci sono ritardi, spesso dovuti alla conflittualità tra comunità locali e Regioni, a problemi burocratici e all'insufficienza della politica. Si intende mettere mano finalmente a tale tematica, con un'assunzione di responsabilità chiara e trasparente, che il Governo vuole fare, anche con coraggio - e credo che questo coraggio vada in qualche modo sostenuto è apprezzato - individuando un commissario unico, che possa non solo evitare l'infrazione comunitaria a cui è soggetto il nostro Paese, ma anche portare a compimento una sfida di modernità, di tutela dell'ambiente e del mare, ma anche una grande sfida per il rilancio delle potenzialità di quei territori. Per quanto riguarda l'Agenzia per il transhipment e la somministrazione del lavoro portuale, si tratta anche in questo caso di un grande tema, ma come si può immaginare di rilanciare la portualità italiana, fatta probabilmente di 1.000 scali, che vanno concentrati e potenziati, se non si riqualificano le maestranze e non si dà un programma di valorizzazione delle potenzialità professionali, che pure ci sono in quel mondo del lavoro, per candidare l'Italia - con Gioia Tauro, Taranto, Cagliari - ad essere, ancora di più di quanto non siamo stati in questi anni, una piattaforma logistica proiettata nel Mediterraneo? Pensiamo ancora all'investimento fatto, non solo nello stanziamento di risorse cospicue nella legge di bilancio, ma anche con un consolidamento di quello che è stato, in questi anni, lo strumento di incentivazione degli investimenti delle imprese meglio utilizzato e più apprezzato da parte del sistema delle imprese, ovvero il credito di imposta, di cui si potenzia l'efficacia, sia rispetto ai massimali sostenuti di contributo e di investimento, sia rispetto alla possibilità che si possano convogliare più risorse intorno ad un unico investimento. Si tratta di uno strumento che ha fatto dell'automatismo e quindi dell'efficacia la sua norma principale. Ci sono poi altre misure che non sto qui a richiamare, ma che danno il senso di un impegno. Signor Presidente, onorevoli Ministri, colleghi, ieri alla Camera dei deputati, l'Associazione per lo sviluppo industriale del Mezzogiorno (SVIMEZ) e l'Istituto di servizi per il mercato agricolo alimentare (ISMEA) hanno presentato dati che lasciano intendere un importante cambio di passo nel Mezzogiorno d'Italia. Per la prima volta il PIL del Mezzogiorno registra una crescita maggiore di quella del Centro-Nord, con uno 0,8 per cento contro lo 0,5 per cento. Se il Mezzogiorno cresce - anche se di poco - più del resto del Paese, vuol dire che è stata invertita una tendenza consolidata da troppi anni. Se questo è avvenuto, il merito è certamente del Mezzogiorno, di tante comunità locali, di tante imprese, di tanti giovani, che si sono rimessi in cammino, aiutati anche dalle riforme messe in campo in questi anni, ma anche, ad esempio, attraverso il rilancio di uno dei settori che sembrava avviato verso il declino e che invece oggi è protagonista della ripresa: l'agricoltura. Avviandomi alla conclusione, abbiamo ben chiaro come rimangano ancora debolezze e limiti irrisolti. Penso alle grandi infrastrutture, a cominciare dalle interconnessioni ferroviarie, alla necessità di consolidare il sostegno al sistema produttivo, alla ricerca e alla formazione del capitale umano, al turismo e alla cultura. Oggi però, anche nell'approvare il decreto-legge in esame e le misure in esso inserite, possiamo rivendicare (e lo facciamo come Partito Democratico) con assoluta fermezza che in questi anni, grazie al Governo Renzi e oggi al Governo Gentiloni Silveri, abbiamo invertito la tendenza che per troppo tempo ha visto un'attenzione verso il Mezzogiorno piena di parole e impegni, ma troppo povera di atti e politiche. Signor Presidente, onorevoli Ministri e colleghi, nel dichiarare il voto convintamente favorevole del Gruppo Partito Democratico alla conversione in legge del decreto-legge recante misure a favore della coesione territoriale e sulle aree del Mezzogiorno, possiamo ben dire che ora finalmente abbiamo una politica per il Mezzogiorno, con atti e misure che vanno nella direzione di rilanciarne e valorizzarne davvero le sue straordinarie potenzialità e i risultati - lo possiamo rivendicare con orgoglio - cominciano davvero arrivare.
2017-02-23	PD	PaduaVenera	C'è anche un aspetto psicologico legato alle conseguenze post-traumatiche da stress, che non può essere sottaciuto, in quanto le profonde ferite che recano inevitabilmente questi minori lasciano tracce indelebili se non sono opportunamente curate. Anche il fenomeno del traffico d'organi (tema transnazionale, disumano e che si dovrebbe combattere maggiormente con una cooperazione congiunta tra Stati) si innesta, purtroppo, all'interno di tali percorsi migratori irregolari. È anche per queste ragioni che la legge di cui stiamo discutendo stabilisce particolari forme di tutela di lungo periodo per chi sia stato vittima di tratta, bambini e bambine che sono ancor più deboli tra i deboli. In Italia il primo piano nazionale per l'accoglienza dei minori stranieri non accompagnati risale al 2014, quando si registrò il primo importante picco di arrivi di minorenni soli, passati dalle circa 800 unità del 2013 al ben più consistente numero di 2.000; poi, però, sono state raggiunte cifre fino a poco tempo fa imprevedibili, a causa dell'aumento vertiginoso dei flussi migratori. Questi numeri, d'altra parte, sono destinati ad aumentare se non si interviene in modo incisivo e risolutivo in quei Paesi dove i genitori, madri e padri, sono costretti a vendere tutti i loro beni per poter dare una possibilità di sopravvivenza ai loro figli: sono madri e padri esattamente come noi, che costringono i loro figli a salire su imbarcazioni fatiscenti, non avendo alcuna certezza, ma solo una vaga speranza di un futuro più giusto e migliore di quello offerto nei loro Paesi d'origine. Tale questione ha posto all'attenzione dei Governi e dei Parlamenti nazionali e dell'Unione europea l'esigenza di ripensare, in un breve arco temporale, politiche e misure riguardanti accessi e sicurezza. Nel corso di pochi anni, infatti, sono mutate radicalmente e continuamente le esigenze cui far fronte: il nostro Paese, come noto, è risultato essere tra i più esposti. Per tali ragioni si aggiorna continuamente l'ordinamento in materia di immigrazione e sicurezza. Una legge specifica che riguarda i minori stranieri non accompagnati è al nostro esame oggi, una sulla cittadinanza sarà di prossima discussione e il Consiglio dei ministri ha emanato la scorsa settimana due decreti legge su sicurezza e gestione dell'immigrazione. Le continue emergenze e nuove esigenze che il nostro Paese si trova a fronteggiare non permettono di affrontare fenomeni complessi e sempre mutevoli con strumenti pensati per altre necessità. La legge sui minori stranieri si inserisce in questo contesto: se all'inizio dell'attuale legislatura il tema aveva una certa rilevanza, ora sono i numeri che obbligano a prestare un'attenzione maggiore e specifica. Come è stato detto, secondo il Ministero del lavoro (con dati aggiornati a fine 2016), i minori presenti e censiti in Italia erano più di 14.000, ma di questi (e questa è la cifra che deve farci tremare, occuparci e preoccuparci per queste persone) quasi 6.500 non sono reperibili. Il rafforzamento di diritti quali quello all'istruzione, con misure a sostegno dell'assolvimento degli obblighi scolastici, o come quelli all'assistenza sanitaria, psicologica e legale non possono, quindi, attendere ulteriormente. E mi piace ricordare che proprio ieri è iniziata la seconda Conferenza organizzata dall'Organizzazione mondiale della sanità e dalla Organizzazione internazionale migranti, che dedica alla salute dei migranti particolare attenzione. Gli Stati partecipanti si sono impegnati a portare avanti un programma congiunto per migliorare le condizioni di salute di tutti i migranti e questa non è solo una questione umanitaria - che già non sarebbe poco e sarebbe nostro dovere accogliere tale impegno - ma è anche un problema sanitario universale. Oltre la bontà delle politiche dell'accoglienza promosse da Comuni, enti locali e territori che si sono dimostrati e si dimostrano accoglienti, e per i quali il supporto dello Stato non può diminuire, c'è la necessità di adottare strumenti e misure più consone ai problemi attuali. Anzitutto, quindi, la legge si pone l'obiettivo di centrare l'attenzione sui minori stranieri non accompagnati per la loro condizione di maggiore vulnerabilità. Il divieto assoluto di respingimento risponde alla logica che il nostro Stato, per qualsiasi ragione possa presumersi, non può mai girarsi dall'altra parte se un minore, già in stato di oggettiva difficoltà perché da solo e in un luogo sconosciuto, chiede aiuto. Dunque il provvedimento prevede la riforma della prima accoglienza dei minori non accompagnati, che viene svolta in luoghi appositi e con modalità specifiche per l'identificazione e per l'accertamento dell'età. È necessario che il riconoscimento avvenga in modo omogeneo su tutto il territorio nazionale e con strumenti convenienti, tra cui sono fondamentali la presenza di un mediatore culturale e di professionisti multidisciplinari, e che le informazioni siano rese in una lingua comprensibile. Questa nuova norma si basa soprattutto su due punti principali. In primis - e lo ribadisco, perché anche in questo l'Italia è diversa da Nord a Sud - non creare differenze nel trattamento dei minori presenti nel nostro territorio e, soprattutto, fare quanto più possibile affinché l'interesse superiore del minore, sancito a caratteri cubitali nella Convenzione sui diritti del fanciullo e ripreso dalla legge, trovi modalità concrete di attuazione anche nel caso di stranieri non accompagnati. In quest'ambito, quindi, si innesta tutta la serie di nuove procedure e adempimenti previsti per questi minori, guardando proprio nella direzione di dare forma alla nozione di superiore interesse. Anche l'idea di non abbandonare un minore al proprio destino, seguendolo in tutte le fasi delle procedure, si propone il fine di non lasciare da soli i minori, in balia di eventi potenzialmente irrimediabili per il loro futuro. Sarà un compito tutt'altro che semplice, ma bisogna pur adeguarsi a numeri -come quelli sui minori scomparsi - aumentati vertiginosamente da un momento all'altro, cercando soluzioni possibili e plausibili. In materia procedurale il provvedimento prevede, dunque, una riduzione della metà, da 60 a 30 giorni, del tempo massimo in cui i minori stranieri non accompagnati devono rimanere nelle strutture di prima accoglienza. E questa è una differenza fondamentale, perché fino a qualche tempo fa, spesso, questi minori vi restavano per molti più giorni e non sempre in ambienti assolutamente separati dagli adulti. In tale ambito si svolge l'identificazione del minore, per cui si introduce il termine massimo di 10 giorni, e l'eventuale accertamento dell'età. In tali strutture, inoltre, i minori ricevono, con modalità adatte alla loro età, ogni informazione sui diritti che sono loro riconosciuti e sulle modalità di esercizio di tali diritti, compreso quello di chiedere la protezione internazionale. Ecco, quindi, che la persona è messa al centro, e questo fa una bella differenza. Il procedimento per l'identificazione del minore e per l'accertamento dell'età viene poi disciplinato nel dettaglio dall'articolo 5 che introduce un nuovo articolo, il 19 -bis, al decreto legislativo n. 142 del 2015. La legge, sempre nell'interesse del minore - il principio faro del provvedimento - prevede anche la nascita di un albo volontario di tutori che, in ogni caso, non potranno mai essere, anche solo potenzialmente, in conflitto d'interesse con l'interesse del minore. Ricordo, in quest'ottica, anche l'importanza di un provvedimento, attualmente in discussione in Commissione giustizia al Senato, che stabilisce la procedibilità d'ufficio per il reato di pedofilia se si tratta di minori di età compresa tra i 10 e i 14 anni. La ratio di tale proposta, oltre che per i minori italiani potenzialmente coinvolti, inciderebbe moltissimo sulla possibilità di perseguire penalmente chi si macchia di tale orribile crimine, approfittando dello stato di debolezza, solitudine e bisogno di minori stranieri non accompagnati, perché non serve più la denuncia di parte, come oggi, purtroppo è. Siamo ancora fermi a questo punto; io stessa ho presentato un disegno di legge in tal senso, ma già dalla Camera ne era partito un altro: speriamo quindi che si arrivi presto alla risoluzione di questo dramma ulteriore. Infine, merita un'attenzione particolare il fatto che mentre attualmente la pratica dell'affidamento in famiglia di minori stranieri non è quasi mai percorsa, si prevede ora che gli enti locali promuovano la sensibilizzazione e la formazione di affidatari per favorire l'affidamento familiare, in via prioritaria. Questa è una delle novità più importanti, perché investe potenzialmente tutte le nostre comunità, aiutando a realizzare un'inclusione vera. L'evoluzione della nostra società civile e del nostro sistema d'accoglienza passa, quindi, anche dalle modalità con cui sarà declinata una norma del genere, che sul piano programmatico risulta strategica nella definizione di un orizzonte che guarda, in primis, ad una convivenza pacifica, alla tutela della dignità umana e al rispetto dei diritti di bambine e bambini presenti sul nostro territorio. Ieri il Ministro dell'interno ha ricordato come sarebbe importante approvare la legge per la protezione dei minori non accompagnati, che diventerebbe un punto di riferimento in tema di immigrazione e come, tra l'altro, si sia già provveduto allo stanziamento di risorse. Ritengo che sarebbe altrettanto importante che l'Unione europea condividesse questa visione dell'accoglienza, assumendo finalmente un ruolo di rispetto nei confronti di persone più sfortunate di noi e di Paesi, come il nostro, che si adoperano per fare il meglio che possono. L'Europa che si scandalizza per le nuove politiche americane escludenti e per i muri che contrassegnano la nuova amministrazione USA, che sembra aver dimenticato lo spirito accogliente dei Padri fondatori: ebbene, quest'Europa non si scandalizza di fronte al suo stesso poco interesse per il rispetto dei diritti fondamentali sanciti nella Convenzione di New York sui diritti del fanciullo. Ben altro è ciò che ogni giorno il nostro Paese fa - lo possiamo dire con orgoglio - operando attraverso uomini e donne, rappresentanti delle Forze dell'ordine, associazioni, volontari, che desidero ringraziare per la loro generosità, per la loro presenza quotidiana, silenziosa e operosa, per essere, insomma, dei veri costruttori di pace.
2017-03-01	PD	FaveroNicoletta	Signor Presidente, onorevoli colleghi, questo provvedimento oggi all'esame dell'Aula non è quello del Movimento 5 Stelle di cui ho molto sentito parlare. Entrerò nel merito del provvedimento che realizziamo oggi perché i sogni sono belli, le utopie anche, ma noi del Partito Democratico stiamo con i piedi per terra. Non abbiamo ancora capito dove il Movimento 5 Stelle - di cui ho sentito l'amico e collega Puglia che ha fatto un intervento molto folkloristico, a mio avviso - ritiene che si possano trovare le risorse. Noi discutiamo con le risorse che ci sono con la nostra caratteristica di essere concreti e, per nostra fortuna, il Partito Democratico ha un retroterra di buoni amministratori che arrivano dal mondo reale, dai Comuni, dalle Province e dalle Regioni. Siamo il 40 per cento donne e, oso dire, il 70-80 per cento amministratori che hanno ben amministrato la nostra Italia, le nostre Regioni, i nostri Comuni e dunque sappiamo anche trattare di povertà. Conosciamo molto bene il sistema esistente, quindi a risorse date, con la complessità che c'è, con la frammentazione che c'è, con il fatto che non è passato il referendum - e anche questo complica moltissimo le cose, diciamocelo - noi, con questa concretezza, proseguiamo. Abbiamo previsto il varo di una misura nazionale di contrasto alla povertà e all'esclusione sociale (parlo della delega), il riordino le prestazioni assistenziali finalizzate al contrasto alla povertà, il rafforzamento del coordinamento degli interventi in materia di servizi sociali. Aggiungo che ai decreti attuativi ci stiamo già pensando, anzi stiamo già agendo perché, vedrete, vi stupiremo con effetti speciali: li vedrete ben presto, molto più presto di quanto voi possiate pensare, perché siamo persone serie, molto serie e non vendiamo fumo. AIROLA (M5S). Consip! FAVERO (PD). Tali norme si inseriscono in un quadro di misure di carattere sociale e assistenziale approvate in seguito alla grave crisi economica iniziata nel 2007. Dall'inizio della crisi, secondo l'ISTAT, le persone in povertà assoluta in Italia sono aumentate del 155 per cento. Nel 2007 erano 1,8 milioni, oggi sono 4,6 milioni. Ma la crisi ha colpito la famiglia (ed è per questo noi ci siamo rivolti alla famiglia nella quale siano presenti dei minori) perché in dieci anni, dal 2005 al 2015, la quota di famiglia in povertà assoluta, misurata guardando i consumi delle famiglie, è raddoppiata. Nelle famiglie con due o più minori l'incremento della povertà è stato circa cinque volte più elevato che nella media nazionale. Sono cadute in povertà non solo famiglie di disoccupati e inoccupati, ma anche famiglie in cui qualcuno lavora, ma porta a casa un solo reddito che non basta a far emergere dalla povertà l'intero nucleo familiare, i cosiddetti working poor. Secondo gli ultimi dati ISTAT, si calcola che i nuclei familiari che vivono in condizione di povertà assoluta siano 1.528.000. Sappiamo, inoltre, che un bambino italiano su tre è a rischio di povertà e il disagio sociale ormai è andato oltre i bassi livelli di reddito se è vero che, secondo l'ISTAT, nel 2014 sono state registrate circa 650.000 famiglie in lista di attesa per un alloggio sociale e oltre 50.000 persone senza fissa dimora. È vero, sono stati sottovalutati tanti segnali - come quelli di perdita del lavoro - e abbiamo assistito a politiche di rinvio continuo di interventi adeguati e innovativi - che c'erano ma erano frammentati - di contrasto alla povertà, come quello attualmente in esame. Al contrario, in maniera a mio parere sbagliata, hanno invece assunto assoluta priorità le politiche di contenimento della spesa. C'è stato un segnale bello forte nel 2008-2009 con la carta acquisti, trasformata nella social card nel 2014. Infine, nel 2013 il Ministero del lavoro presenta il sostegno economico per l'inclusione attiva (SIA), che ha seguito un suo iter e che è arrivato a dare un aiuto concreto a 70.000 famiglie povere, nelle quali vivono in media due figli minori. È un primo ponte, in attesa di una misura strutturale di carattere universale. A questa misura se ne sono affiancate negli anni molte altre di sostegno al reddito per famiglie il cui ISEE non superasse certe soglie, come il bonus di 80 euro per i lavoratori dipendenti, il bonus bebè per i nuovi nati e l'Asdi, assegno per la disoccupazione per chi fosse ancora in tale situazione dopo l'utilizzo degli altri ammortizzatori sociali previsti e aderisse a un progetto personalizzato per l'inclusione lavorativa. Nel frattempo, nella società civile sono sorte e si sono sviluppate significative iniziative di associazioni e enti per un'efficace lotta alla povertà. In particolare, penso all'Alleanza contro la povertà in Italia che, su iniziativa soprattutto delle ACLI e della Caritas, è riuscita ad aggregare molte organizzazioni sociali e sindacali. Infine, anche parecchie Regioni hanno preso loro iniziative nella lotta alla povertà. Ho ritenuto necessario fare questo quadro per far capire che non siamo partiti da zero sia dal punto di vista delle misure approvate, che delle risorse impiegate. Tramite il quarto rapporto sul bilancio del sistema previdenziale italiano elaborato dal comitato tecnico-scientifico di Itinerari previdenziali, presentato recentemente, sappiamo che la spesa totale per la protezione sociale e il relativo finanziamento da entrate contributive e fiscali, sia a livello statale che regionale, dà un quadro d'insieme che evidenzia una spesa davvero elevata, con una forte crescita di quella puramente assistenziale, il cui finanziamento indica un'importante redistribuzione di risorse. Questi fattori possono rappresentare dei punti di vulnerabilità per il nostro sistema di welfare. Nel 2015 la spesa totale per pensioni, sanità, politiche attive e passive del lavoro, assistenza sociale è stata di ben 447,3 miliardi, pari al 54,13 per cento dell'intera spesa pubblica, interessi sul debito compresi. In rapporto al PIL, cioè a tutta la ricchezza prodotta nel Paese, la spesa sociale ha pesato per il 27,34 per cento. Per il 2014 Eurostat ha indicato che la spesa sociale complessiva in Italia è stata pari al 30 per cento del PIL: battuti solo da Danimarca, Francia e Finlandia. Abbiamo addirittura superato la Svezia, Paese cui è riconosciuto da sempre un importante impegno in tali politiche. Secondo l'OCSE, sempre per il 2014, la spesa sociale in percentuale della spesa statale complessiva, ammonta al 55,8 per cento, e siamo superati solo dalla Danimarca. Alla luce, quindi, delle esperienze maturate e delle sperimentazioni realizzate, dei risultati raggiunti e da raggiungere, delle proposte elaborate da soggetti istituzionali e associazioni e, infine, dell'importante lavoro svolto da enti territoriali e locali in campo sociale, il Governo Renzi ha deciso di mettere in piedi una misura strutturale e sistematica di contrasto alla povertà, colmando davvero una mancanza del nostro Paese. Va riconosciuto al Governo Renzi di essere stato il primo Esecutivo a fare questo, dopo anni in cui l'interesse sulla questione era venuto colpevolmente meno. Con questo intento, la legge di bilancio del 2016 ha stabilito l'approvazione di uno o più provvedimenti legislativi finalizzati a intervenire negli ambiti che ho descritto in premessa. Il provvedimento punta inoltre a sviluppare il Piano nazionale contro la povertà, previsto nella legge di stabilità 2015 - quindi, c'è un percorso - con un ampliamento della platea dei beneficiari del reddito di inclusione sociale (REIS), condizionato all'ISEE e all'adesione a progetti di inclusione sociale e lavorativa, di cui hanno parlato molto bene la mia collega Pezzopane, che mi ha preceduta, e anche la relatrice, che ringrazio ancora. Il REIS sostituirà il SIA e sarà destinato alle famiglie in difficoltà ma anche a quei cinquantacinquenni che perdono il lavoro. La risorse ammontano a 1,6 miliardi per il 2017, ma a regime saranno 1,8 miliardi per gli anni successivi, arrivando a coprire almeno 400.000 famiglie entro la fine dell'anno. Sappiamo che sicuramente molto c'è ancora da fare: rimangono ancora categorie di persone escluse e aspetti non considerati nel provvedimento. Abbiamo cercato, poi, di impegnare il Governo con ordini del giorno che sono stati accolti in Commissione, per esempio, per evitare il rischio della cosiddetta trappola della povertà. Ho presentato io stessa un ordine del giorno, che è stato accolto, per evitare che il beneficio previsto diventi un disincentivo all'accettazione di un lavoro da parte di persone con redditi bassi o nulli; ho considerato necessario prevedere l'erogazione di una sua quota, per un periodo di tempo iniziale, qualora i beneficiari accedano al mercato del lavoro, ma non possano permettersi di condurre una vita libera e dignitosa. In conclusione, colleghe e colleghi carissimi, con l'approvazione - spero rapida - del provvedimento, le nostre istituzioni rimettono ai centro della politica nazionale la questione sociale, dopo anni di disinteresse e riduzione dei fondi. Non abbiamo forse messo 450 milioni in un fondo per la non autosufficienza che era azzerato e lo abbiamo ancora incrementato? Quelli non sono fondi per il sociale, accidenti? Non è forse un impegno che abbiamo preso con le famiglie, soprattutto, e lo abbiamo onorato? Noi siamo persone - ripeto - serie, serissime e lo dimostriamo qui in Aula così come nelle Commissioni, con il nostro continuo impegno, la nostra presenza, la nostra continua fede.
2017-03-02	LN	ConsiglioNunziante	Signor Presidente, forse è sempre stato così, ma mi pare che ultimamente i politici che fanno quanto promesso in campagna elettorale siano da combattere nel modo più assoluto. Certo, la coerenza non va assolutamente bene in un mondo, come quello politico, dove è merce rara. Il governatore della Regione Lombardia, portando a compimento ciò che ha promesso in campagna elettorale, dal 1° febbraio scorso ha ridotto i ticket sanitari per le visite e gli esami specialistici, portandoli da 30 a 15 euro. Stiamo parlando di esami molto importanti, come la TAC, l'ecografia e la risonanza. Il Governo cosa fa? Si mette di traverso e con tutta probabilità costringerà la Regione Lombardia a sospendere la riduzione dei ticket sanitari. Stiamo parlando di 230.000 prestazioni e visite mediche, per un totale di circa 1,5 milioni di lombardi che, in un anno, avrebbero beneficiato della misura. Vorrei altresì ricordare altre attenzioni rivolte dalla Regione Lombardia al settore della sanità. Ricordo che il 70 per cento delle ricette era già esente dal cosiddetto super ticket. Mi chiedo, signor Presidente, se sia mai possibile un atteggiamento forte di questo tipo da parte del Governo, che impone a una Regione di rivedere una propria decisione. Forse dovremmo ricordare al Governo che il 4 dicembre scorso ha perso il referendum e che le competenze in materia di sanità sono rimaste in capo alla Regione. Nonostante gli schiaffi presi dalle Regioni dagli ultimi tre o quattro Governi che si sono succeduti, la Regione Lombardia è riuscita a diminuire comunque le tasse - di questo stiamo parlando - e a incidere su provvedimenti che ricadevano in modo diretto sulla vita dei cittadini. A questo punto ci chiediamo se faccia bene la Regione Lombardia a far ricorso alla Corte costituzionale per tutelare gli interessi dei cittadini lombardi. Forse, mai come in questo momento, l'atteggiamento politico della Regione Lombardia che, anche attraverso l'azione della Lega Nord, promuove i valori dell'autonomia, torna a essere rilevante.
2017-03-02	M5S	PagliniSara	Ci troviamo in questa legislatura a lavorare sul tema (secondo noi) più pressante per il Paese: ci troviamo ad affrontare il tema del contrasto alla povertà. In Italia esiste un divario tra flessibilità del lavoro e sicurezza sociale. Il sistema dell'indennità di disoccupazione è complesso e frammentato, disorganizzato e non in grado di sostenere adeguatamente tutti i disoccupati. È aumentata la disuguaglianza con l'aumento della flessibilità e della precarietà. Il sistema di welfare è un fallimento! Leggiamo dati agghiaccianti, oggi, sul disagio dei nostri concittadini. Dal 2008 ad oggi, addirittura il numero di bambini sotto la soglia di povertà è triplicato: siamo a oltre un milione, e la vulnerabilità dei minori è ovviamente legata alle difficoltà dei giovani adulti. Lottare contro la povertà significa contrastarla e vincerla. Contiamo poveri in tutte le fasce d'età, dai giovani che ormai sono rassegnati ad emigrare, (visto il tasso di disoccupazione è al 40 per cento) ai pensionati in difficoltà che sono un esercito. Oggi contiamo due milioni di pensionati costretti a vivere con pensioni da 500 euro al mese, e da ciò deriva il fenomeno dei «nonni in fuga», costretti ad emigrare da anziani per non morire di stenti nel loro Paese. Ma quando si è considerati poveri? Nel provvedimento in esame non lo dite! Non si sa. Non ci date i parametri. Eppure Eurostat ci fornisce l'indicatore ufficiale di povertà che considera a rischio di indigenza la persona che non raggiunge 9.360 euro all'anno (780 euro al mese), ovvero che non percepisce almeno sei decimi di 15.514 euro, che è il reddito mediano, la linea di reddito raggiunta dalla metà delle famiglie italiane. Quindi cosa ci aspettavamo da questa maggioranza? Una terapia d'urto, una terapia d'urto in un Paese come il nostro che ha sempre investito male e troppo poco per l'inclusione sociale e per il contrasto alla povertà. Da questa legge ci aspettavamo qualcosa di importante, tenuto conto che, insieme alla Grecia, siamo l'unico Paese che non ha ancora adottato un reddito di cittadinanza, che tra l'altro è la prima proposta del Movimento 5 Stelle. Cosa è stato fatto nel corso di questa legislatura per tutti questi cittadini? Nulla. Oggi, dopo quattro anni di legislatura, permettetemi di definire ridicolo, ridicolo al limite dell'indecenza ciò che dichiara, in una trasmissione televisiva, il signor Renzi, cioè colui che ha avuto per tre anni in mano il Paese Italia, che ha detto che oggi serve il "lavoro di cittadinanza" anziché il "reddito di cittadinanza" in quanto è lo Stato che dovrebbe occuparsi di formare ed introdurre i cittadini in difficoltà nell'ambito lavorativo. Ridicolo in quanto si parla senza conoscere il nostro disegno di legge, ridicolo perché la nostra misura passa soprattutto attraverso una continua formazione e nell'inserimento nel tessuto sociale in modo da attivare la persona e l'economia interna. Forse Renzi non sa leggere o fa finta di non saperlo. È ridicolo perché continua a parlare per slogan, vendendo altro fumo agli italiani, che comunque hanno capito la schizofrenia di un personaggio che in tre anni nulla ha fatto per garantire i diritti dei cittadini e che, con la strategia della mancetta degli 80 euro (per accaparrarsi un voto), si è mangiato di nuovo la reputazione visto che oggi li riprende a due milioni di cittadini. Li richiede indietro, soprattutto se sono diventati poverissimi! Renzi è il vero Superciuk! Ruba ai poveri per dare ai ricchi e ancora spera di comandare il Paese. Il signor Renzi deve fare solo una cosa, così come aveva promesso: sparire dalla scena politica italiana dopo i fallimenti collezionati dalle sue riforme giudicate incostituzionali, fino al miserevole tentativo di «colpo allo Stato», che doveva passare attraverso la riforma costituzionale. Torniamo, però, alla delega in questione. Ribadisco: è un disegno di legge delega e, quindi, per conoscere i particolari della misura bisognerà attendere comunque l'arrivo dei decreti legislativi, che dovranno essere varati dal Governo entro sei mesi. Bisognerà, quindi, attendere i decreti attuativi per capire con esattezza la platea dei beneficiari, i requisiti per poter accedere al beneficio, nonché come intende il Governo riordinare le prestazioni assistenziali e altro. Prevedete un investimento di 1,6 miliardi per l'anno 2017 e 1,8 miliardi per il 2018. Lo sapete, sono briciole. Le misure pensate non si riferiscono al cittadino singolo, non sono legate alla persona. Ponete l'attenzione prioritaria solo alle famiglie, lasciando indietro l'individuo. Qui devo essere chiara con chi ascolta da fuori: è grave, gravissima, la scelta della maggioranza di rinunciare al contributo delle opposizioni durante la fase in Commissione. La maggioranza, esprimendosi con parere contrario su tutti gli emendamenti, ha svilito la stessa funzione del Parlamento. È stata per noi una forzatura intollerabile. Lasciatemi dire che costituisce un episodio surreale il commento della maggioranza che ha valutato la proposta di reddito di cittadinanza «altamente pericolosa», in quanto una famiglia di due adulti e due bambini potrebbe addirittura percepire 1.630 euro al mese. Avete gridato allo scandalo. Peccato che sono misure e tabelle Eurostat, roba seria e coscienziosa. Forse per qualcuno è meglio continuare a tener in pugno un bel bacino elettorale mansueto e servile. Chissà se la maggioranza si è così sconvolta quando ha regalato miliardi alle banche private o quando Renzi ha bruciato dieci miliardi per la sua marchetta elettorale degli 80 euro che ora si sta riprendendo. Questa misura - non ci stancheremo mai di ribadirlo - appare dopo oltre due anni di voluta giacenza del nostro disegno di legge sull'istituzione del reddito di cittadinanza in Commissione lavoro, una misura shock veramente volta a risolvere il problema di milioni di cittadini che vivono al di sotto della soglia di povertà, atta all'inserimento lavorativo e, al contempo, all'innalzamento dell'economia e al consumo interno. Anziché giocare sulle coperture dei nostri emendamenti facendo melina nelle Commissioni, dovevate unirvi al nostro sforzo e trovare la strada migliore per attivare da subito il nostro disegno di legge. Invece avete perso tempo, a cominciare dal 2014 quando l'Italia aveva adottato il programma pilota per il sostegno per l'inclusione attiva (SIA). Nel SIA si prevedeva un progetto di reinserimento nel mondo del lavoro, nel tessuto sociale. Non avendo dati certi del monitoraggio, come Movimento 5 Stelle abbiamo cominciato autonomamente a contattare i Comuni per conoscere appunto l'andamento di questi progetti sociali. Abbiamo saputo che è tutto in panne. I Comuni ci hanno risposto dicendo che avevano accumulato diversi ritardi e che, quindi, era tutto fermo. Si sono rivelate, quindi, misure palliative fallibili, non monitorate e non strutturate. È logico: se non si investe non si può sperare nei miracoli. Le nozze con i fichi secchi non si possono fare. La vostra linea di risoluzione alla povertà e disagio ricalca il SIA, ma senza investimenti adeguati tutto si svilisce. La vostra proposta l'avete farcita di buoni propositi copiando alcuni «obblighi» del nostro reddito di cittadinanza, ma svuotandoli di risorse e, quindi, rendendoli vani. È una misura palliativa perché l'assegno mensile per famiglia potrà variare dai 320 euro ad un massimo di 400 euro, ma solo se si vive in condizioni allucinanti: famiglie con minori a carico o disabili, con l'ISEE all'osso. Si prevede una gamma di requisiti all'estremo ribasso. Manca l'individuazione della soglia del bisogno. La misura così pensata riteniamo sia totalmente inefficace per contrastare veramente la povertà. Con questo disegno di legge delega si passa la patata bollente ai Comuni. Gli stessi portavoce dell'ANCI in Commissione hanno chiarito le difficoltà eventuali a causa dell'insufficienza di personale e dei limiti alla spesa imposti dalle norme. Le persone hanno annotato che tutti i vostri fallimenti, dalla scuola, alla sanità, al jobs act, che si è bruciato 20 miliardi per dare precarietà, voucher e insicurezza, sono sulle vostre spalle. Ricordiamo che i provvedimenti da attuare inseriti nel jobs act per incentivare le politiche attive del lavoro e per le politiche sociali li stiamo ancora aspettando. I dati diffusi da Eurostat hanno certificato che il nostro Paese è quello che ha più poveri di tutta l'Europa: è una situazione drammatica, signora Presidente. I cittadini che vivono in conclamate condizioni di povertà in Italia sono circa l'11,5 per cento della popolazione, ovvero un totale di sette milioni di persone che vivono in condizioni di miseria. Ecco, queste per noi erano le priorità, signora Presidente, che andavano subito risolte. In Europa ci sono 123 milioni di poveri, troppi e in aumento. In questo scenario, se non viene regolato velocemente il tutto in un'ottica redistributiva, si andrà verso una crisi umanitaria e un notevole aumento delle disuguaglianze. Lo stanziamento di risorse che investite è assolutamente insufficiente. Gli italiani stanno chiedendo risposte. Le persone che usufruiranno della vostra misura sono pochissime: appena 280.000 famiglie, che avranno briciole che non li metteranno davvero in condizione di vivere una vita dignitosa e libera. Diteci come si può sopravvivere con cifre di 320-400 euro al mese con due figli a carico. Signora Presidente, la gente dice che ha fame e qualcuno gli risponde: «Ma dov'è il problema? Dategli al limite un po' di fritturina di pesce!». Questo è il problema.
2017-03-14	M5S	AirolaAlberto	Signor Presidente, in sede di discussione abbiamo sentito citare numeri allucinanti dai colleghi: 36 milioni di malati nel mondo, più di 2 milioni di nuove diagnosi nel 2015. Il nostro Paese è al secondo posto in Europa per decessi. Ci sono stati 40.000 decessi solo nel 2014 e l'informazione è completamente assente sia sui giornali che in televisione. L'HIV è un virus che si nutre di ignoranza: è così che aumenta e si diffonde soprattutto tra i giovani, perché i più colpiti sono proprio gli under 30. La maggior parte dei casi è attribuita a rapporti sessuali non protetti: parliamo dell'85 per cento. Questo è gravissimo. Sono sufficienti questi pochi dati per comprendere la follia di uno Stato che si è arreso nell'informazione e che è indifferente ai 4.000 nuovi casi all'anno di cittadini italiani che si ammalano. Ormai la giornata del 1° dicembre è uno spot dal tenore propagandistico più che scientifico, quindi l'unica vera arma per la prevenzione è informare tutti i giorni attraverso televisioni e giornali, atteso che solo il 35 per cento dei ragazzi italiani usa abitualmente il preservativo. (Il senatore Airola mostra un preservativo). Signori, questo mostriamolo ai ragazzi: è importante che lo si trovi nelle scuole, nei luoghi di aggregazione maggiormente frequentati da giovani, esattamente come in un presidio sanitario si possono trovare gli strumenti per la prevenzione. Negli anni Ottanta del virus si sapeva davvero poco, se ne parlava solo nei consensi scientifici; tuttavia negli anni Novanta, con decessi di grandi star e di personaggi famosi, se ne è cominciato a parlare. Negli anni Duemila di AIDS non si muore più, almeno nei Paesi occidentali, anche se i sieropositivi devono affrontare terapie molto pesanti. Nell'ultimo decennio i farmaci sono diventati sempre più efficaci e il risultato è che dell'infezione non si parla più, caro Governo. Sono passati trent'anni, la scienza è andata avanti, i pazienti hanno ottenuto molto, ma l'AIDS rimane la pandemia che miete più vittime nel mondo. Per ribadire gli impegni contenuti nella mozione n. 740 (testo 2), manca qualsiasi forma di educazione alla sessualità nelle scuole; in particolare, continua il tabù che limita l'uso del preservativo. Vi sono inoltre illegittime discriminazioni negli ambienti lavorativi, l'ignoranza regna sovrana: ancora oggi il 33 per cento dei giovani crede che ci si possa ammalare tramite la saliva, mentre il 13,9 per cento degli adulti è convinto che si possa trasmettere con la puntura di una zanzara (sono dati della Caritas Ambrosiana). Ovviamente è tutto falso. I preservativi costano troppo. Sappiamo che il Governo aumenterà l'IVA su tutto, quindi la proposta di diminuire quella sui preservativi forse non sarà presa in considerazione: immaginate però che danno farete alla nazione, soprattutto per i costi sanitari che dovremo affrontare, oltre che ovviamente in termini di salute dei cittadini. Vorrei formulare ancora due piccoli inviti. Oltre alle proposte che abbiamo formulato, chiediamo al Governo di ottemperare puntualmente all'impegno di cui all'articolo 8, comma 3, della legge n. 135 del 5 giugno 1990, riferendo annualmente in Parlamento sullo stato di attuazione delle strategie attivate per fronteggiare l'infezione. Siamo di fronte ad un'indifferenza gravissima e al silenzio di Ministri della sanità che si sono susseguiti per gli ultimi dieci anni che hanno propagandato ignoranza per contiguità con le grandi aziende farmaceutiche o subalternità con preconcetti religiosi, anche della Chiesa cattolica, che non possono più essere accettati. Sulle note di questo sciagurato silenzio, gli unici a festeggiare le migliaia di nuovi malati sono le grandi aziende farmaceutiche: cominciamo quindi a fermarle da oggi. Ovviamente voteremo a favore di tutte le mozioni.
2017-03-14	PD	BiancoAmedeo	Signor Presidente, velocemente vorrei riassumere, a livello di salute globale, il fenomeno HIV/AIDS, citando un'espressione molto sintetica, ma formidabile che troviamo nelle slide che accompagnano la relazione UNAIDS 2016: « AIDS is not over but it can be », l'AIDS non è sconfitto, ma può esserlo; questo è quello che ci dicono a livello mondiale. La relazione prosegue affermando che milioni di vite sono state salvate ma ci sono ancora importanti pietre miliari da raggiungere, barriere da abbattere e frontiere da superare. Il risultato della riduzione delle morti da AIDS, di cui questa mattina abbiamo sentito, deriva dalla disponibilità di servizi e mezzi diagnostici sempre più sensibili, che facilitano la prevenzione secondaria, la disponibilità di strategie terapeutiche con farmaci antiretrovirali usati anche a scopo profilattico nelle manifeste condizioni di rischio. Farmaci capaci, quando tempestivamente usati, di controllare la replicazione virale e le conseguenze sul sistema immunitario cellulare, garantendo così sopravvivenze con buoni standard di qualità di vita, che consentono la riconnessione degli individui infetti a normali standard di vita sociale, relazionale, lavorativa e sessuale. Questo è il quadro che ci consegna il successo della medicina. I dati italiani che, come sappiamo, sono abbastanza puntuali perché le segnalazioni AIDS sono diventate delle vere e proprie notifiche, raccolte dal Centro Operativo AIDS (COA), presso l'Istituto superiore di sanità, definiscono una straordinaria piattaforma per comprendere l'evoluzione della storia naturale delle malattie HIV correlate, i suoi punti di forza che, come abbiamo appena detto, sono prevalentemente i servizi e i farmaci disponibili, ma anche i suoi punti di debolezza, nelle strategie di contrasto di cui abbiamo sentito l'incidenza. Vorrei aggiungere questo: nella popolazione italiana, i nuovi casi di AIDS riguardano per il 77,4 per cento maschi, con un'età mediana di trentanove anni (trentasei tra le donne); nell' 85,5 per cento dei casi il contagio è stato determinato da rapporti sessuali non protetti: di questi, un po' più della metà eterosessuali e un po' meno omosessuali maschili. L'altro dato importante, secondo una recente indagine della SWG, è che solo il 57 per cento degli intervistati nelle classi di età tra venticinque e trentaquattro anni, dove l'incidenza dell'AIDS è del 30 per cento, dimostra di conoscere le modalità di contagio e solo il 37 per cento considera l'HIV curabile, ma comunque è insopportabile lo stigma. Signor Presidente, il sottosegretario Faraone, così come le mozioni, hanno richiamato il Piano nazionale AIDS del Ministero e credo che i punti delle mozioni siano tutti abbastanza dentro tale Piano nazionale, quindi non mi ripeto e non ripeto, ovviamente, i contenuti. Ricordo solo che, come è stato detto, non possono solo essere politiche sanitarie quelle di contrasto all'AIDS: occorrono politiche integrate di informazione, formazione ed educazione, assistenziali e sociali. Tutti questi elementi li ritrovo, concorrono e si integrano nelle varie mozioni. Ecco perché annuncio il voto favorevole, con le riformulazioni proposte dal Governo, del Gruppo del Partito Democratico a tutte le mozioni all'ordine del giorno.
2017-03-14	PD	MattesiniDonella	Signor Presidente, finalmente questa mattina torna all'attenzione del Parlamento, e quindi della politica, il tema delle malattie sessualmente trasmissibili, che sono tutte in aumento, soprattutto fra i giovani: mi riferisco, ad esempio, al papilloma virus; ben venga, quindi, la scelta che ha fatto il Governo di inserire il vaccino contro il papilloma virus tra quelli obbligatori e gratuiti all'interno dei livelli essenziali di assistenza. Naturalmente, però, questa mattina parliamo dell'AIDS, che è una questione tra le più delicate, una questione che ha costi umani e finanziari enormi: infatti sette farmaci antiretrovirali sono tra i 30 farmaci più costosi per la sanità pubblica. È importante che il tema della sessualità torni all'attenzione della politica e dei media, perché si parla in questo nostro tempo molto di sesso e troppo poco - quasi per nulla - di sessualità consapevole e sicura. Accanto al silenzio sulla sessualità, si registra in tutta Italia l'indebolimento dei consultori, che ritengo siano il luogo deputato all'intervento di promozione per una sessualità consapevole e sicura. Chiedo a tutti i proponenti delle mozioni di aggiungere questo punto, che tra i tanti non è preso in considerazione, mentre io credo che il rafforzamento dei consultori sia il punto fondamentale per un lavoro continuo in un'ottica di prevenzione. Sono passati anni in cui l'attenzione verso l'AIDS ha portato ad una sua riduzione e conseguentemente è passata la paura, ma i venti anni alle nostre spalle passati senza paura hanno fatto dimenticare che l'AIDS intanto continuava a diffondersi. C'è stata una sorta di cappa di silenzio che è stata infranta solo qualche mese fa dal clamore di una vicenda con al centro un trentenne romano e le numerose ragazze da lui infettate. Nella semplificazione mediatica, il ritorno del cosiddetto untore ha aperto finalmente uno squarcio su una malattia che per molti è confinata negli anni Ottanta e che è invece attualissima, sulla quale però sopravvivono ancora molti pregiudizi, a partire dal fatto che l'AIDS è ancora ricondotta alle categorie a rischio, cioè gay e drogati. La realtà invece è un'altra e i dati ce lo dimostrano: dal 1984 al 2016, la proporzione di HIV legata alla tossicodipendenza è passata dal 76 per cento del totale al 4 per cento, mentre oggi l'84 per cento delle nuove diagnosi è attribuibile ai rapporti sessuali senza preservativo. È allora fondamentale rilanciare campagne di vera informazione ed anche l'attenzione del mondo medico su questo punto; parlo dei pediatri, dei medici di base e non soltanto dei medici ospedalieri. Serve - lo dico in modo molto chiaro, come scritto in molte mozioni - la piena applicazione della legge n. 135 del 1990, perché la sfida per la sanità pubblica parte anche dai test; se più persone li facessero, la catena infettiva si interromperebbe e comunque diminuirebbe. Spesso la causa della mancanza dei test è da ricercarsi nella difficoltà di accesso ai test stessi o alla mancata garanzia di anonimato e gratuità. Anche per questo auspico la rapida approvazione del piano nazionale d'intervento contro l'AIDS. La conseguenza di questo silenzio e di questa difficoltà è che ci sono ogni anno 4.000 casi, così come il fatto che la metà delle nuove diagnosi avviene molto dopo tempo dopo l'avvenuta infezione. Infatti negli ultimi anni è aumentato il numero delle persone che arrivano allo stadio dell'AIDS conclamato, ignorando la propria sieropositività. Ciò vuol dire che circolano persone inconsapevoli di essere infette e che, quindi, possono trasmettere l'HIV senza saperlo, accrescendo così il numero di contagiati. Voglio soffermarmi sui giovani, perché questo è un punto importantissimo. Sono i giovani a conoscere meno questa malattia e a sottovalutarla. Ci sono ricerche importanti che rilevano quanto essa sia per i giovani un tabù. Questa non conoscenza da parte dei giovani è un paradosso che appartiene a noi adulti; se infatti per loro il sesso non è più un tabù (ne parlano e lo praticano anche precocemente) tra di essi scarseggiano informazioni corrette sulla sicurezza e sulla salute sessuale, e questo qualcosa vuol dire. D'altra parte questi ragazzi e queste ragazze non ne parlano né con il medico né con i genitori; al limite, scambiano opinioni tra di loro, che spesso sono opinioni ed informazioni sballate. Occorre allora rilanciare l'informazione e, spero, informazione corretta. È fondamentale promuovere l'accesso ad un'informazione fruibile ed a metodi più efficaci, trasmettendo ai ragazzi, nella scoperta della sessualità, l'aiuto a capire i confini di una sessualità consapevole dei rischi che comporta, una sessualità consapevole che tenga conto, ad esempio, del fatto che le malattie sessualmente trasmissibili sono in aumento. Il mondo degli adulti, attraverso i servizi e gli operatori, ha il dovere di accompagnare la loro naturale scoperta della sessualità, spesso accompagnata da tabù, paure e vergogne che creano veri e propri muri che impediscono la piena consapevolezza e la piena padronanza degli strumenti culturali e pratici della prevenzione. Da questo punto di vista, penso che dobbiamo imparare a dire parole chiare: l'unico strumento vero, di comprovata efficacia preventiva, è sicuramente l'uso del profilattico. Esso è troppo spesso invece motivo di imbarazzo, perché vissuto come elemento altro dal rapporto di coppia, estraneo alle abitudini dei giovani uomini, ma soprattutto delle donne, e non invece come un fondamentale metodo di contraccezione e prevenzione. Sappiamo che gran parte dei ragazzi e delle ragazze che non usano il preservativo lo fanno, oltre che per i problemi che dicevo prima, perché legano questa loro difficoltà anche alla reperibilità dei profilattici e al loro elevato costo. Dovremmo ragionare, allora, sull'abbattimento dei costi a partire dall'IVA. In conclusione, ritengo davvero importante individuare campagne vere ed informative permanenti nei luoghi maggiormente deputati ad incontrare l'attenzione dei nostri ragazzi. È un punto fondamentale, ad esempio, l'intervento informativo permanente all'interno delle scuole, delle università e dei luoghi di aggregazione. La prevenzione, infatti, è fondamentale, ma - insisto - è fondamentale altresì che si rafforzino i luoghi deputati all'accoglienza di tutta la famiglia per quanto riguarda la prevenzione e la promozione di una corretta sessualità e, cioè, i consultori.
2017-03-14	PD	DeBiasiEmiliaGrazia	Signor Presidente, non è rituale che il Presidente della Commissione sanità intervenga in sede di discussione su un provvedimento in materia di giustizia. Abituata a parlare di ciò che conosco, intervengo, però, perché all'interno del provvedimento al nostro esame vi è una parte molto delicata - su cui peraltro la Commissione sanità e l'intero Senato hanno lavorato in questi anni in modo molto proficuo e ha visto anche lei, Presidente, in prima fila con noi - che riguarda gli ospedali psichiatrici giudiziari e il loro definitivo superamento, che abbiamo celebrato non più di qualche settimana fa e che oggi rischia di essere vanificato.
2017-03-14	PD	GinettiNadia	Una delle prime e più importanti problematiche che abbiamo dovuto affrontare in questa legislatura è stata in particolare il sovraffollamento delle carceri, cui ci aveva richiamato la Corte europea dei diritti dell'uomo con la nota sentenza Torreggiani. Siamo intervenuti senza ricorrere a strumenti straordinari (come qualcuno invece ha sostenuto), ma con interventi strutturali di modifica del sistema delle pene e delle misure di esecuzione delle condanne, con particolare riguardo alle misure alternative al carcere e quindi con iniziative volte a limitare il fenomeno delle porte girevoli; iniziative che sono espressione di una concezione della funzione della pena per cui essa deve tendere alla rieducazione (secondo i principi costituzionali) senza tuttavia rinunciare alla effettività e alla certezza della pena. Si è anche proceduto all'istituzione della detenzione domiciliare come pena principale, chiedendo ai magistrati che la detenzione in carcere costituisse in concreto la extrema ratio soprattutto in fase cautelare. Tuttavia tali provvedimenti avevano bisogno di un riordino di sistema coerente e strutturato. Per questo la delega contenuta nel disegno di legge n. 2067 rappresenta uno strumento necessario di riforma e aggiornamento anche della fase dell'esecuzione penale con le modifiche all'ordinamento penitenziario. In tale quadro, l'articolo 31 introduce principi quali la semplificazione delle procedure per le decisioni della magistratura di sorveglianza, anche con l'implementazione del sistema della videoconferenza e del dibattimento a distanza che, pur nella garanzia del diritto alla difesa, consentirebbe un significativo risparmio di risorse. Esso chiede inoltre la revisione delle modalità e dei presupposti di accesso alle misure alternative in riferimento alla pena e ai presupposti soggettivi, eccetto per i reati più gravi quali quelli di mafia e terrorismo. Il disegno di legge ribadisce inoltre la necessità di rafforzare quello che era sin dall'inizio il cardine del nuovo ordinamento penitenziario, ovvero l'obbligo dell'osservazione scientifica della personalità del condannato per l'individualizzazione del trattamento penitenziario e per un programma di reinserimento e recupero che, con l'offerta di diverse opportunità, tra formazione, istruzione e soprattutto lavoro, possa scongiurare la recidiva con quella differenziazione dei circuiti penitenziari regionali che sono ancora in attesa di completa attuazione. È infatti nello scongiurare la recidiva che si dà più sicurezza ai cittadini e non tenendoli semplicemente dietro delle mura. La legge delega con la previsione dell'eliminazione degli automatismi di preclusione all'accesso ai benefici penitenziari, e la previsione di attività di giustizia di tipo riparativo intende rafforzare il sistema dell'esecuzione esterna, che impone con forza peraltro di ripensare i compiti e le funzioni di tutti gli operatori penitenziari. Fondamentali rimangono i principi ribaditi nella delega e consegnati al Governo, di valorizzazione del lavoro, sia intramurario che all'esterno, come strumento di recupero sociale, quindi come elementi cardine del programma di trattamento penitenziario in grado di riconnettere il condannato con il mondo esterno. Tuttavia, due questioni su cui ha richiamato l'attenzione la delega sembrano, come hanno evidenziato le mie colleghe, rimanere ancora oggi in secondo piano, ovvero la questione del riordino della sanità penitenziaria e il pieno superamento degli OPG e delle case di cura e custodia per le misure di sicurezza detentive. Infine, particolare rilievo assume il principio del riordino riferito ai minori. Infatti, la legge di riforma del 1975, la n. 354, prevedeva delle norme transitorie per un ordinamento autonomo rivolto ai minori. Il riferimento non riguardava soltanto l'offerta di opportunità di istruzione, formazione e lavoro intramurario ma anche requisiti di ammissibilità alle misure alternative, in particolare l'ammissione alla semilibertà e l'affidamento in prova. Infine, occorre ricordare come la delega contenuta nell'Atto Senato 2067 si inserisca in un contesto di accelerazione della costruzione di uno spazio di cooperazione giudiziaria comune europea per uno spazio unico di libertà, giustizia e sicurezza, fondato sul principio della fiducia reciproca dei sistemi di giustizia nazionali, e sul reciproco riconoscimento delle decisioni giudiziarie, anche quelle attinenti all'esecuzione delle pene e delle misure alternative. Il nostro ordinamento oggi rilancia un modello di esecuzione penale segnatamente più moderno e volto al pieno recupero sociale del condannato, in linea con l'orientamento del sistema europeo. Occorre, tuttavia, non abbassare la guardia su un mondo, quello del carcere, che vede oggi rischi di proselitismo per il terrorismo islamico e nuovi rischi di sovraffollamento in alcuni istituti. Il carcere come istituzione che chiede attenzione per le persone, anche quelle che ogni giorno lì prestano servizio con abnegazione, ossia quel corpo di polizia penitenziaria che ogni giorno in carcere subisce queste permanenti carenze, in attesa di quel giusto riconoscimento, che abbiamo promesso anche con la legge di stabilità, per il riallineamento alle altre forze di polizia. Un sistema di giustizia, quello che abbiamo delineato, deve dunque saper conciliare esigenza di sicurezza e repressione con obiettivi di tutela dei diritti e garanzie di un processo che sia finalmente percepito più giusto e più equo.
2017-03-15	PD	MarcucciAndrea	Luca Lotti ha ricevuto un avviso di garanzia per rivelazioni di segreto d'ufficio. Si tratta della sua parola contro la ricostruzione fatta dal pubblico ministero sulla base degli interrogatori a Luigi Marroni, un manager che per otto anni è stato direttore della ASL di Firenze, in stretta relazione con l'assessore regionale alla sanità Enrico Rossi e, poi, alla guida dello stesso assessorato alla sanità una volta che Enrico Rossi fu eletto Presidente della Giunta regionale della Toscana. Lo stesso ingegner Marroni - è notizia di oggi - incomprensibilmente si è sottratto all'interrogatorio difensivo, predisposto dalla difesa stessa. Su questo ascolteremo il ministro Lotti e capiremo cosa è successo. Voglio anche ricordare che il ministro Lotti si è recato spontaneamente e - devo dire - velocemente dai giudici il 27 dicembre 2016, tra Natale e Capodanno. Il Partito Democratico, infatti, non scappa dalle indagini e ancora oggi noi chiediamo a quei giudici una sola semplice cosa: fare presto e bene. Solo questo chiediamo ai giudici. A Luigi Di Maio ricordiamo quindi che il ministro Lotti è estraneo a ipotesi di reato che riguardano tangenti e appalti, che non si è mai occupato della Consip e che non conosce e mai ha conosciuto il dottor Romeo. Non esistono intercettazioni telefoniche o ambientali che dimostrino una qualche responsabilità di Lotti come fonte della notizia secretata. Aspettiamo quindi che i giudici ci facciano sapere il più presto possibile a quali decisioni arriveranno. Mi permetto di dare un consiglio al Gruppo Movimento 5 Stelle: evitate di fare la stessa figura che avete fatto con Stefano Graziano. Non potete sempre contare sulla memoria corta degli italiani, avevate torto e dovete chiedere scusa per ciò che diceste.
2017-03-22	M5S	MorraNicola	Signora Presidente, colleghi, desidero portare l'attenzione di tutta l'Assemblea su questioni particolarmente rilevanti per chi è calabrese. In particolar modo, vorrei segnalare a questa Assemblea come del conflitto di interessi ci si ricordi forse quando è coinvolto Silvio Berlusconi e basta, come se non ci fossero altri conflitti di interesse. Mi sto riferendo alla nomina avvenuta a fine febbraio per Andrea Urbani, già subcommissario ad acta per la sanità in Calabria, a direttore generale della programmazione sanitaria, venendo ad essere, la stessa persona, sia controllore che controllato: a Roma controllerà ciò che dovrà fare a Catanzaro, in sintonia con il commissario Scura. Peccato che io abbia detto il falso, perché non c'è alcuna sintonia tra il commissario Scura e il subcommissario Urbani. Tant'è che, per esempio, il decreto n. 50, quello che autorizzava il bando di concorso per l'assunzione a tempo indeterminato di 592 professionalità nella sanità calabrese, è stato oscurato dal sito della Regione Calabria per cui, quando uno va a cercare, passa dal 49 al 51 come se nulla fosse. Questo perché, appunto, quel decreto, non controfirmato dal subcommissario Urbani, evidentemente dà fastidio. Ora, scrivono alcune testate giornalistiche (non so quanto sia vero) che il subcommissario Urbani sarebbe emissione del sottosegretario di Stato Antonio Gentile. Attraverso quel subcommissario, contro cui hanno protestato già parecchi, anche per quel conflitto di interessi di cui dicevo, Tonino Gentile bloccherebbe l'operato del commissario Scura. Ora, a me, come a tutti i calabresi poco interessa questo; mi interessa però sapere se questo Governo ci vuole mettere a disposizione quelle 592 professionalità che servono per far funzionare una sanità che è allo sbando ormai cronicamente. Altrimenti dobbiamo chiudere tutti i nosocomi in Calabria, tanto noi siamo campioni di emigrazione sanitaria: si dice che l'ospedale più importante in Calabria sia fuori Regione, perché annualmente quasi 300 milioni di euro vengono spesi per la mobilità sanitaria. Fateci sapere cosa dobbiamo fare. Forse sarebbe il caso di decidere se Urbani debba essere direttore generale qui a Roma oppure subcommissario a Catanzaro. Oltre alle 592 unità (lavoro a tempo indeterminato), c'è da dire che ci sono i calabresi che aspettano di avere degli ospedali funzionanti. Forse a voi non ve ne frega niente della Calabria, ma io la rappresento.
2017-04-05	M5S	GaettiLuigi	(ore 12,57) ( Segue GAETTI). Questo è un primo passaggio che volevo testimoniare, perché potrebbe essere un cavallo di Troia che un domani potrebbe rappresentare un costo per la sanità. Dal momento che oggi le farmacie ospedaliere distribuiscono farmaci per 5 miliardi di euro, se facciamo un sovrapprezzo del 20 per cento, questo emendamento, applicato poi su tutto il territorio italiano potrebbe costarci un miliardo in più. Mi sia consentito poi di segnalare come molti articoli di questo provvedimento vadano a correggere il decreto-legge del 30 dicembre 2016, modificato con la legge del 27 febbraio 2017. Com'è possibile approvare un provvedimento tre mesi fa e ora cominciare già a valutarne le criticità e a porre correzioni? Questo, forse, sta a dimostrare che l'attività legislativa non è al meglio delle sue capacità e che dovremmo costruire un sistema che vada bene per tutte le situazioni di emergenza e non intervenire ogni volta su una singola caratteristica e peculiarità territoriale. Infatti, come è stato poi dimostrato, vi sono elementi di discussione nei quali ci si può poi inserire. Altro elemento che trovo interessante, e secondo me in contraddizione, è per l'appunto l'articolo 17- bis il quale, in pratica, determina una sospensione di termini in materia di sanità con la quale si va a dire che la riorganizzazione della rete ospedaliera, come stanno facendo moltissime Regioni, in questi territori, deve essere congelata. Questo, da un punto di vista tecnico, è importante perché sappiamo che è in atto una riduzione della rete ospedaliera in molti territori che in questo momento necessitano di grande aiuto e quindi devono essere preservati. Nel contempo, però, all'articolo 18- sexies, che peraltro va a correggere il decreto-legge n. 189 del 2016, si dice che le valutazioni statiche dovranno essere fatte dalla Protezione civile, quindi utilizzando i fondi della Protezione civile. Secondo me, questi due elementi sono in contraddizione, perché è inutile mantenere una rete ospedaliera in maniera transitoria, sulla quale potremmo e dovremmo fare certamente delle migliorie strutturali, e poi fra tre anni, quando scadrà questo elemento, avremo delle reti ospedaliere strutturalmente valide e funzionanti ma che dovranno essere riorganizzate perché si rientra in un quadro più complesso e generale. Questa è l'ennesima dimostrazione di come si spendono i soldi per una struttura che poi, probabilmente, verrà chiusa. Pertanto, sarebbe opportuno avere subito una visione di lungo periodo, in modo tale da non sprecare denaro pubblico. Concludo dicendo che questi provvedimenti, in una logica molto astratta, sembrano andare incontro alle esigenze delle persone che vivono un momento di grande difficoltà, ma in realtà non sono utilizzati per soddisfare i loro bisogni, ma quelli delle grandi lobby farmaceutiche che cercano di aumentare il fatturato delle farmacie. Infatti, sono stati presentati numerosi ordini del giorno ed emendamenti in questa direzione. Questa è la dimostrazione di come le lobby sfruttano momenti di bisogno per soddisfare i loro interessi e non quelli dei cittadini.
2017-04-05	M5S	GaettiLuigi	Signor Presidente, considerata l'apposizione della questione di fiducia, esprimerò in questa sede ciò che avrei detto durante la discussione degli emendamenti. È importante che su alcuni punti, in particolare quelli che riguardano le materie di competenza della Commissione igiene e sanità di cui faccio parte, si facciano dei chiarimenti e che essi vengano riportati a verbale. In particolare, vorrei evidenziare l'articolo 10- bis, inserito durante la discussione presso la Camera dei deputati. Esso prevede che, a fronte di un bisogno del cittadino, in un territorio privo di strade e con notevoli difficoltà, alcuni farmaci che oggi vengono dispensati dalle strutture sanitarie (quindi si tratta soprattutto di farmaci particolarmente costosi e in particolare di antitumorali) possano essere distribuiti dalle farmacie. Questa norma è molto particolare e, vista così, potrebbe apparire utile. Sennonché, essendo un medico prima ancora che un politico, circa un mese fa ho partecipato ad un convegno organizzato dalle società farmaceutiche, che si lamentavano del calo del loro fatturato e chiedevano che molti di questi farmaci ospedalieri, peraltro davvero molto costosi, visto che arrivano anche ad un costo di 50.000 o 70.000 euro per una cura, potessero essere distribuiti dalle farmacie, in modo tale da aumentarne il fatturato. Come si vuole dimostrare, partendo da un bisogno estremamente limitato, riferito a pochissime persone, si cerca di portare avanti un discorso che potrebbe essere ampliato a tutte le Regioni d'Italia. Questo fatto va a scardinare un sistema, che non comporta solo un grande risparmio economico per il fatto che le farmacie ospedaliere distribuiscono farmaci a un prezzo più contenuto, ma ha una valenza di tipo sanitario, perché sappiamo che questi farmaci sono impattanti sulla salute, con effetti collaterali talvolta importanti, per cui devono essere seguiti.
2017-04-26	M5S	LezziBarbara	Signora Presidente, ho ascoltato più interventi e per l'ennesima volta vorrei chiedere al collega Santini, che sta con il cappello in mano a chiedere qualcosa per la disoccupazione giovanile, perché diamine, quando è stata abrogata una norma strutturale che aiutava i disoccupati, non ha chiesto il potenziamento per i giovani, anziché farla abrogare e assegnare oltre 15 miliardi soprattutto alle grandi imprese, che li hanno utilizzati per le trasformazioni. Mi chiedo, quindi, se ci siete o ci fate. Sento parlare di spending review selettiva; prima il vice ministro Morando ha detto che negli ultimi vent'anni un po' la Destra e un po' la Sinistra ci hanno provato, hanno sbagliato, hanno fatto questo e quell'altro. Allora, abrogate quel comma della legge di bilancio, sottoscritta da Renzi, in cui da quest'anno al 2019 si effettuano 20 miliardi di tagli alle Regioni che andranno a gravare soprattutto sulla sanità e sui servizi alle persone e poi cominciate a fare tagli selettivi, per esempio sulle partecipate, rispetto alle quali avete fatto mille passi indietro, perché siete vili e vi dovete conservare il bacino elettorale degli impiegatucci, dei consigli di amministrazione che non fanno nulla, mentre gli italiani continuano a pagare. È questo che state facendo. Quando si parla di spending review e si insiste tanto su questo è perché è stata creata un'aspettativa dal vostro Renzi il quale, appena insediato, diceva di avere tra i 30 e i 40 miliardi conservati chissà dove in sprechi. Purtroppo però questi miliardi non sono mai emersi. Si parla inoltre di stabilizzazione del debito e giustamente la mia collega Mangili mi ha detto che hanno stabilizzato l'aumento, cioè ormai il debito cresce ogni anno di 50 o 60 miliardi, di questo stiamo parlando. Come in tutti i DEF che ho visto negli ultimi anni, la diminuzione del rapporto tra debito e PIL avverrà sempre in futuro: quest'anno e il prossimo aumenta un po', poi negli anni successivi finalmente diminuirà. Devo poi una risposta al vice ministro Morando, perché ci ha fatto una paternale che non so se definire superficiale, mediocre o patetica. Non vi è bastato sparare su Brexit e su Trump, facendo terrorismo psicologico. Parlate di cose che non sapete, perché di fatto sarebbe un'eventualità mai esplorata prima, quindi non potete essere così sicuri, fare i professoroni; tra l'altro, state continuando a sbagliare stime e programmazione, quindi vi invito a darvi una regolata. Avrei una domanda da farvi, di fronte a dichiarazioni come la seguente: poiché diamo 20 miliardi all'Europa ma ne prendiamo 12, io dico da tre anni che se non la smettono con i migranti io non glieli do più. Questo è Renzi. Questo non dovrebbe far aumentare lo spread ? Questo non dovrebbe far diminuire la credibilità di un Paese che purtroppo per tre anni si è affidato ad un pagliaccio che continua a mentire spudoratamente e adesso cerca di inseguire il Movimento 5 Stelle con i click: si porta a cena chi condivide i suoi post, anziché entrare nel merito delle questioni, che cerca invece di sviare. Infatti, il merito contenuto nel DEF in discussione è soltanto uno: è collegato alla cosiddetta manovrina. Nel 2018 aumenterà l'IVA - e lo avete scritto - dell'11,5 per cento anziché del 13. Avete trasformato la manovrina di correzione dei conti, perché l'Europa vi ha tirato le orecchie, in una manovra di sviluppo. Ricordo che quando tenemmo il primo incontro dopo il primo terremoto Renzi diceva di avere tutti i soldi per la ricostruzione: lo avete detto in Parlamento a gente che è ancora in mezzo alla strada perché i soldi non li avete tirati fuori. Dove li aveva Renzi? È stato fatto un incontro il 1° settembre alla Camera in sede di Commissioni congiunte in cui voi tutti dichiaravate questo: falsi e mentitori tutti quanti. Questa è la realtà. Poi volete fare la lotta all'evasione fiscale. È venuta alla Camera per l'ennesima volta la direttrice dell'Agenzia delle entrate. Dai dati che ha portato (non li ha mica portati il Movimento 5 Stelle) si evince per l'ennesima volta, chiaramente, che avete recuperato meno degli altri anni, perché i funzionari li tenete chiusi negli uffici, perché tanto vi è bastato il condono per arrivare ai livelli. Questo avete fatto. Però a carico delle piccole e micro imprese allargate lo split payment e lo allargate anche ai professionisti. Per chi ci ascolta da casa e non sa che cos'è lo split payment, faccio notare che la disciplina dell'IVA è molto semplice. Un imprenditore paga l'IVA quando acquista e poi, quando vende, deve fare la compensazione o la differenza tra l'IVA di quando acquista e l'IVA di quando vende. Se la deve versare, perché ce n'è in eccesso, la versa; altrimenti ha un credito. Qui cosa si fa? Quando si lavora con la pubblica amministrazione, la nostra impresa paga ai suoi fornitori quell'IVA che in realtà poi dovrebbe scomputare da quella che le viene data dalla pubblica amministrazione. Ma non è più così, perché la pubblica amministrazione non gliela paga. Questo non è recupero di evasione fiscale, questo è vessare le piccole e medie imprese che lavorano con noi, che lavorano con lo Stato e che devono già subire dei regimi più rigidi. Allora io vi dico, dal momento che questi sono i dati che voi stessi avete inserito nel DEF, che solo un miliardo e mezzo di quei 5 miliardi recuperati è evasione, per il resto state trattenendo liquidità dalle imprese. Ma non vi vergognate neanche un po' a parlare di tutela delle piccole imprese? Avete stufato, andatevene a casa. Meno male che questo è l'ultimo DEF che farete. Questo state lasciando in eredità ai prossimi che verranno. E l'unica cosa che conteggia il vice ministro Morando è la volontà di consultare i cittadini per sapere se vogliamo o no rimanere nell'euro. Noi non siamo la Grecia, siamo un Paese che cammina a testa alta e vogliamo consultare i nostri cittadini e prendere liberamente le nostre scelte, perché quello che noi vogliamo fare è una lotta vera alla disuguaglianza sociale con il reddito di cittadinanza, aiutare davvero le piccole e medie imprese, che sono il sostegno del nostro Paese, e fare quegli investimenti che solo voi siete riusciti a frenare. Gli investimenti sono diminuiti del 4,5 per cento, mentre nel Paese crollano i ponti e ci si ammazza sempre più sulle buche delle strade, perché gli enti locali non hanno più un euro. Ormai, soprattutto al Sud, si fa la fila per l'assistenza sanitaria e persino il Ministro ha detto che neanche i LEA vengono rispettati. Questo è un Paese incivile a causa del Partito Democratico, a causa di Matteo Renzi, che ha voluto queste leggi fallimentari per il nostro Paese e che sta perseguendo quella strettoia che ci sta portando al tracollo. Voi, invece, nel frattempo state raschiando il fondo di quel poco che c'è, ad esempio mantenendo le partecipate, aiutando l'amico e l'amico dell'amico, piazzando nella Consip gli amici degli amici. È inutile che ci stiamo a nascondere, perché l'inchiesta è sempre in piedi e come si fa a risparmiare se dietro ci sono tangenti miliardarie? Non si può certo risparmiare. E poi smettetela di dire che l'Italia cresce. L'Italia cresce la metà del resto d'Europa e non posso sentire Paleotti Guerrieri dire che negli ultimi vent'anni è andata così. Vattene a casa Paleotti Guerrieri, se negli ultimi vent'anni non avete saputo fare nulla! Non potete accettare di crescere la metà degli altri Paesi europei e dire pure che va bene! Non va bene, siamo il fanalino di coda. Il vostro segretario, l'ex Premier, diceva che saremmo stati la locomotiva d'Europa. Vergognatevi, siete stati smentiti su tutto. Ormai non c'è più tempo da perdere, rassegnate le vostre dimissioni per puro fallimento. Questo è un DEF fatto senza programmazione. Non si sa cosa farete della casa o degli investimenti che forse non vi riconosceranno, non si sa cosa farete delle clausole di salvaguardia, perché non sapete che pesci prendere, non c'è ombra di investimenti, non c'è ombra di misure per la disoccupazione, non c'è ombra di niente. Ma che cos'è, che documento di programmazione è? Cosa avete programmato, si può capire o no? Non avete programmato nulla, perché non sapete cosa fare. Siete degli incapaci, oltre che degli irresponsabili. E questo ormai è sancito dai numeri. Leggetevi i numeri. Non dovete leggere a pappardella quello che vi hanno scritto, ma, vi prego, cercate di comprenderli, perché i numeri parlano molto chiaro.
2017-04-26	M5S	MangiliGiovanna	Se da un canto c'è il Ministro dell'economia che sottolinea come l'Italia abbia subito uno stringente ciclo economico, da cui sta uscendo aumentando la competitività, la produzione industriale, gli investimenti e le esportazioni, confidando nella futura crescita del PIL, dall'altro canto, però, ci sono le informazioni fomite dall'ISTAT che sottolineano quanto segue: le imprese esportatrici italiane sono poco meno del 6 per cento del totale; la quota dell'Italia sul valore delle esportazioni mondiali è diminuita dal 4 per cento del 2001 al 2,8 per cento del 2015; l'Italia è passata dal sesto al decimo posto tra i Paesi esportatori. Infine, le difficoltà delle imprese italiane nel competere sui mercati internazionali sono particolarmente evidenti per le produzioni tradizionali del made in Italy. Altro discorso è quello legato al vostro reddito di inclusione (la brutta copia del nostro reddito di cittadinanza) che, date le esigue risorse assegnate e i requisiti di accesso, non può bastare. Nel nostro Paese, sommando i poveri assoluti (il 6,1 per cento delle famiglie) ai soggetti relativamente poveri (il 10,4 per cento delle famiglie), si ottengono quasi 13 milioni di persone in estrema difficoltà o in disperato bisogno di aiuto immediato. La lotta alla povertà e alle disuguaglianze è da porre seriamente al centro della politica economica attraverso manovre concrete e non con proclami mediatici o con mancette elettorali che il Paese può e deve risparmiarsi. La realtà sotto gli occhi di tutti è quella che vede questo Governo rimandare ancora la stagione contrattuale del pubblico impiego. L'Esecutivo si era impegnato, il 30 novembre 2016, a garantire l'implementazione delle risorse per il previsto rinnovo dei contratti, ma nel DEF mancano all'appello le somme in più. La realtà è quella secondo la quale nel Documento in discussione il rapporto tra spesa sanitaria e PIL diminuirà dal 6,7 per cento del 2017 al 6,5 per cento nel 2018, per precipitare poi al 6,4 per cento dal 2019 (una percentuale mai raggiunta in passato); si varcherà, dunque, la soglia di allarme fissata dall'Organizzazione mondiale della sanità, oltre alla quale si riduce la qualità dell'assistenza e dell'accesso alle cure, ma anche l'aspettativa di vita delle persone. La realtà è quella per cui il percorso disegnato per il rapporto tra debito e PIL non consentirà di rispettare la cosiddetta regola del debito né nel 2017 né nel 2018, lasciando in eredità al prossimo Governo - che non sarà il vostro - l'altissima possibilità di apertura di una procedura d'infrazione per disavanzi eccessivi; procedura che poi non potremo che addebitare al vostro pessimo operato. Il Governo, inoltre, si è anche autoelogiato per aver inserito in questo DEF gli indicatori sul benessere equo e sostenibile (BES), al fine di monitorare l'evoluzione del benessere con valori differenti dal PIL. Se da un canto questa autocelebrazione sul BES pare eccessiva, visto che sono introdotti, in via provvisoria, solo quattro indicatori, da un altro canto ci sembra che la strada da percorrere sia ancora lunga, soprattutto se non è chiara l'importanza che assumono tutti i domini indicati negli ultimi rapporti sul BES. Inoltre il MEF produce le stime e le commenta e di certo non può essere il solo a farlo, perché si può prefigurare un inevitabile conflitto di interessi; dovrebbero quindi essere coinvolti anche altri attori che producono analoghi indicatori, al fine di garantire un dibattito democratico corretto. Avviandomi alla conclusione, è giunta l'ora di gettare le basi per realizzare una politica economica complessiva seria, fatta di investimenti veri e capace di spogliarsi di quel fardello chiamato fiscal compact. Questo sarà un anno importante per ridiscuterlo, ma su questo importantissimo aspetto il Governo tace e non assume alcuna posizione politica sulla possibilità di non ratificare il fiscal compact nei Trattati europei entro il 2017. Nel frattempo il nostro Paese ha bisogno di rinascere ed uscire da questo momento tetro ed oscuro; ha bisogno di riacquistare la credibilità che negli ultimi venti anni ha perso per via di scellerate e inconcludenti politiche interne e poter così finalmente riavviare l'ascensore sociale rappresentato dalle aspettative di miglioramento per sé, la propria famiglia e la comunità locale e nazionale.
2017-04-26	PD	BiancoAmedeo	Disponiamo però di studi affidabili di diversa matrice che concordano nel ritenere che la doverosa cura di efficacia e di appropriatezza a cui è stata sottoposta la sanità pubblica ha dato risultati positivi, come attesta lo stesso report semestrale del Ministero dell'economia e delle finanze (MEF), ma fatica a contenere in non poche parti del Paese, soprattutto, ma non solo, nel Sud e nelle isole, preoccupanti cadute di equità di accesso ai vecchi Livelli essenziali di assistenza (LEA), laddove ci si impoverisce per spese sanitarie, laddove si rinunzia a cure e farmaci. Davanti a noi abbiamo straordinari impegni da rispettare, i nuovi LEA, i nuovi farmaci, la sistematica diffusione dell' information and communications technology (ICT) in sanità. In questa complessità di contesto cresce il disagio professionale ed economico dei professionisti sanitari; eppure sono loro in prima linea che in questi difficilissimi anni hanno retto e sostenuto il Servizio sanitario nazionale. Non lo dico io, lo dicono la Corte dei conti e studi di soggetti terzi. Credo, Presidente, che questa partita meriti di essere riconsiderata; le sacrosante scelte per promuovere crescita e sviluppo della nostra economia vanno bilanciate con politiche di sostegno al welfare tutto, compresa la sanità, perché, soprattutto in periodi di crisi, sono formidabili strumenti di contrasto alle diseguaglianze, contribuiscono alla lotta alle vecchie e nuove povertà, promuovono l'inclusione sociale di chi è debole o di chi, improvvisamente, diventa debole. Anche questo è futuro per il nostro Paese.
2017-04-26	PD	ToniniGiorgio	Signora Presidente, signori rappresentanti del Governo, colleghi senatori, nell'ascoltare questo ormai lungo dibattito sul DEF, tra quanto abbiamo fatto in Commissione e quanto accaduto in questa giornata d'Assemblea, mi è tornato alla mente quello che, a mio modo di vedere, è forse uno dei più bei libri dell'Odissea, il XII, nel quale si racconta dei due consigli che la maga Circe diede a Ulisse quando gli consentì di riprendere il viaggio verso Itaca, verso la terra promessa, la terra nella quale Ulisse voleva ritornare. Il primo consiglio fu di stare attento alle sirene. Le sirene cantano un canto suadente e hanno un elenco di attributi affascinanti. Circe suggerisce a Ulisse di ascoltare quel canto, perché anche quello deve essere ascoltato (potremmo dire, traducendo in prosa, che anche il canto dei demagoghi, dei populisti deve essere ascoltato, perché ci dice qualcosa del Paese nel quale viviamo), ma di prendere le precauzioni del caso, di farsi legare con una corda robusta all'albero della nave: Ulisse deve ascoltare quel canto, ma guai se poi segue quella strada, perché quella via porta diritto sugli scogli, porta alla rovina della nave e alla morte sicura sua e degli uomini del suo equipaggio. In queste lunghe riunioni, signora Presidente, abbiamo ascoltato il canto delle sirene, che criticano il Governo su singoli punti, dicendo anche cose che possono essere fondate per singoli aspetti; sostanzialmente criticano il Governo perché non stanzia, in modo sufficiente, risorse per la scuola, per la sanità, per la previdenza, per la lotta alla povertà, per gli investimenti pubblici, per gli enti locali, per i dipendenti pubblici che devono rinnovare il loro contratto. Non basta mai; è suadente il canto delle sirene, perché dice che per la scuola dobbiamo fare molto di più, per la ricerca dobbiamo fare molto di più. Poi, quelle stesse sirene dicono che, però, bisogna anche abbassare la pressione fiscale. E ci mancherebbe altro; che ci accontentiamo di aumentare la spesa? Dobbiamo anche ridurre le entrate e ridurre la pressione fiscale. E naturalmente - perché altrimenti non sarebbero sirene - dobbiamo anche ridurre il deficit e abbattere il debito. Tutto questo viene detto dalle stesse persone che, nella foga della loro esposizione, come le sirene, quando cantano non sono tenute alla logica, al rispetto del principio di non contraddizione; sono tenute a produrre un bel canto, che possa attrarre gli incauti naviganti. Personalmente preferisco - ce l'ho stampato in mente - il discorso uguale e contrario che fece un mio grande predecessore, Beniamino Andreatta, nel 1989, ventotto anni fa, quando disse che per abbattere il debito c'è una sola strada: fare avanzo primario, in modo costante, per un certo numero di anni. E sappiate che produrre avanzo primario vuol dire una cosa molto semplice: destinare ai singoli settori meno risorse di quelle che destinano gli altri Paesi europei, perché loro sono tenuti a fare meno avanzo o addirittura possono fare un modesto disavanzo, dal momento che non hanno tenuto le politiche irresponsabili che abbiamo tenuto noi negli anni passati. Noi dobbiamo in qualche modo rimediare con questa politica dura, che comporta una noiosissima disciplina di bilancio.
2017-05-02	PD	DeBiasiEmiliaGrazia	Il secondo punto - andrò molto velocemente - riguarda il pianeta delle farmacie, delle liberalizzazioni e della concorrenza. Su questo credo che sarà necessaria una riflessione ulteriore nella prossima legge sulla concorrenza, perché non vi è dubbio che vi siano dei cambiamenti sostanziali e di grande importanza. Pertanto, ringrazio i relatori e la Commissione perché hanno recepito condizioni che erano state poste dalla Commissione sanità. Noi ne siamo ovviamente lieti. In particolare, penso alla necessità che vi sia nei nuovi assetti proprietari la figura del farmacista. Questo mi sembra evidente, ma non era così in precedenza. È una riflessione utile. In secondo luogo, altro elemento non indifferente, è importante che nei nuovi assetti proprietari in ciascuna Regione lo stesso soggetto possa detenere al massimo la proprietà del 20 per cento delle farmacie. È un punto importante, anche se non del tutto soddisfacente. Questo non credo sia un problema solo della legge sulla concorrenza, ma del concetto di liberalizzazione perché - introduco in questo modo anche il terzo tema - stiamo parlando di servizi del Servizio sanitario nazionale. Nel Patto per la salute è detto in modo chiaro che le farmacie sono parte del Servizio sanitario nazionale ed erogano farmaci che non sono considerati una merce come le altre.
2017-05-02	PD	DeBiasiEmiliaGrazia	Sono cambiate molte cose dalle prime liberalizzazioni e un bilancio ormai si impone per alcuni settori, di cui vorrei brevemente parlare. Un pregio di questo disegno di legge è avere riscritto gli articoli 138 e 139 del codice delle assicurazioni sul risarcimento non patrimoniale. È un aspetto importante che riguarda la sanità perché questo provvedimento si collega finalmente alla legge, approvata di recente, sulla responsabilità professionale delle attività sanitarie e per la sicurezza delle cure. Tutto può essere fatto meglio, però non vi è dubbio che le tabelle di riferimento sono oggi una realtà grazie a questa legge sulla concorrenza. Mentre prima erano frutto del lavoro della magistratura - penso alle famose tabelle di Milano - oggi grazie alla legge sulla concorrenza, possono diventare all'atto pratico un punto certo di riferimento normativo che non solo tutela gli esercenti delle professioni sanitarie, ma soprattutto i cittadini perché dà loro una certezza. Questo è il primo punto. Sono tabelle che definiscono il valore di un danno non solo patrimoniale ma anche morale. Sono, quindi, particolarmente importanti e significative. Ritengo che questo, tra i tanti limiti che si possono trovare, sia un fatto molto importante che consentirà un lavoro pratico di applicazione della legge sulla responsabilità professionale con riferimento alla sicurezza delle cure, che ritengo uno dei provvedimenti più importanti di questa legislatura.
2017-05-03	M5S	GirottoGianniPietro	Signora Presidente, cittadini, colleghi, quello al nostro esame è un provvedimento estremamente importante. Non abbiamo però assolutamente avuto tempo, dal punto di vista quantitativo e qualitativo, per affrontarlo in Commissione. Qui in Aula avremmo potuto avere la possibilità di migliorarlo, per affrontare e risolvere alcuni aspetti, che avrebbero potuto far crescere il Paese. Eravamo pronti da agosto dello scorso anno, ma problemi interni alla maggioranza, lavori in corso al suo interno, legati prima al referendum costituzionale e poi alla nota separazione alle primarie, evidentemente non l'hanno permesso. Ancora una volta abbiamo a che fare con un Governo che chiude la possibilità di un dialogo per migliorare il provvedimento e di questo se ne assume la responsabilità. I colleghi hanno già parlato di molti aspetti in vari settori, dalle assicurazioni, ai beni culturali, ai farmaci. Nei pochi minuti che ho a disposizione mi soffermerò dunque sulla materia sulla quale ho concentrato maggiormente la mia attenzione, quella dell'energia. Abbiamo fatto delle proposte costruttive, che però il Governo ha fatto cadere nel vuoto, perché avrebbero realmente aperto il mercato dell'energia ad una vera liberalizzazione e scardinato un sistema che è ancora troppo centralizzato e oligopolistico, per quanto riguarda la vendita e la distribuzione, con una produzione ancora troppo basata sulle fonti fossili. Eppure abbiamo chiesto cose molto semplici, ovvero di dare a tutti, semplicemente, la possibilità di autoprodurre, autoconsumare e vendere energia da fonte rinnovabile. Si tratta di una cosa che, detta così, sembra scontata e infatti le direttive comunitarie non solo la permettono, ma addirittura la auspicano. Invece noi disapplichiamo le normative comunitarie e vietiamo questo basilare principio di democrazia energetica. Ciò comporta il fatto che stiamo ostacolando il modello energetico del futuro, che è decentrato, rinnovabile ed efficiente e peggioriamo la situazione per ciò che riguarda la salute, l'ambiente e l'economia del Paese. Ricordiamo infatti che questo nuovo modello energetico porterebbe alla creazione di decine e decine di migliaia di posti di lavoro, che invece abbiamo perso a causa di questo Governo "fossile", che ci ha fatto andare in retromarcia sulle fonti rinnovabili e sull'efficienza energetica. Stiamo dunque buttando il bambino con l'acqua sporca, perché avevamo raggiunto una posizione di leadership tecnologica, che con le unghie e con i denti siamo ancora cercando di mantenere. Voi state facendo di tutto, però, per far sì che l'Italia perda questa leadership tecnologica e in questo mondo fare ciò significa perdere tutto e diventare schiavi e andare al traino delle altre economie. Questa mattina il collega Tomaselli si è mostrato aperto rispetto a questi temi, ovvero sui sistemi di distribuzione chiusa, ma queste sue aperture non sono credibili, perché sono le giustificazioni che ascoltiamo dal luglio dell'anno scorso. È passato quasi un anno e non potete continuare a dirmi che ho ragione, senza però votare ciò che propongo, perché volete fare qualcosa di meglio. Se mia figlia mi dà un suggerimento buono, non le rispondo che ha ragione, ma siccome il papà sono io, si fa come dico io, anche se è sbagliato. Voi dite forse questo ai vostri figli, ovvero che si fa come dite voi, anche se sbagliate? Questo mi state dicendo da luglio. Se volevate veramente darmi ragione, dovevate votare il mio emendamento e poi, essendo la maggioranza, avreste avuto tutto il tempo e la facoltà di fare il vostro auspicato nuovo decreto-legge sull'energia. Invece avete ostacolato questa liberalizzazione e procederete con l'abrogazione del mercato tutelato (24 milioni di utenti e il 20 per cento dei consumi) con la giustificazione che dovete rendere libero un mercato, che è già tale perché tutti possono scegliersi un nuovo fornitore da dieci anni a questa parte. Voglio spiegare ai cittadini che in questo momento il mercato tutelato è gestito da un acquirente unico, che è un grande gruppo di acquisto pubblico senza scopo di lucro che riunisce 24 milioni di utenti, compra all'ingrosso e fa risparmiare. Che sia così non lo diciamo noi del Movimento 5 Stelle, ma l'Autorità per l'energia elettrica e il gas, che ha fatto un monitoraggio e ha dichiarato che negli ultimi quindici anni - guarda un po' - questo mercato ha fatto risparmiare agli italiani circa il 20 per cento del costo dell'energia. Abrogando questo mercato costringete gli italiani a scegliersi un nuovo fornitore sul mercato libero, che costerà di più, oppure, se non scelgono, finiranno nel mercato di salvaguardia, che costerà di più. Sarà proprio una bella scelta tra pagare di più consapevolmente o pagare di più inconsapevolmente. Bellissima scelta. La maggioranza dei consumatori probabilmente non sceglierà perché inconsapevole e su questo mi ricollego a quanto auspicava il collega Tomaselli questa mattina, che si augurava una crescita delle competenze. Certamente ciò è auspicabile e tutti vorremmo che i cittadini diventassero esperti di energia, fisco, sanità e di tutto, ma i cittadini non hanno il tempo e le competenze. Non possono diventare esperti di tutto. C'è poi una fascia debole di popolazione che è ineliminabile. Penso ai pensionati, ai malati e persone con varie difficoltà che non ce la faranno e non riusciranno ad avere queste competenze. Noi che siamo i legislatori dovremmo semplificare la vita alla gente e non peggiorarla. Dovremmo avere coscienza che negli altri Paesi, che hanno attuato un processo analogo, è successo questo: la maggior parte degli utenti non ha avuto la competenza di scegliere ed è finita nel servizio peggiorativo, che abbiamo chiamato di salvaguardia. Avete demandato a un decreto del Ministero dello sviluppo economico la definizione del passaggio della fine del mercato tutelato e questo comporta due conseguenze: un aumento del costo della fornitura e una diminuzione dei diritti sanciti dall'Unione europea, perché il mercato elettrico non sarà più considerato come servizio universale. Quindi, ci sarà un aumento dei costi e una diminuzione dei diritti, un fantastico abbonamento. Ho già detto prima che il cliente che sceglierà consapevolmente molto probabilmente pagherà circa il 20 per cento in più; il cliente che non sceglierà pagherà ancora di più perché il servizio di salvaguardia, al contrario del nome, poiché ha per finalità l'incentivazione del passaggio al mercato libero, costerà ancora di più. La scelta è, quindi, tra pagare circa un 15-20 per cento in più consapevolmente o pagare ancora di più inconsapevolmente. Molto bene: è come se a una persona deste l'opzione di saltare nella padella o nella brace. Facciamo sparire un punto di riferimento virtuoso perché il mercato tutelato era un punto di riferimento virtuoso verso il basso. Facendolo sparire - attenzione -creiamo il serio pericolo di innescare un circolo vizioso: sparendo un punto di riferimento verso il basso, i fornitori saranno liberi di alzare perché non ci sarà più quel punto di riferimento e avranno la scusa di dire che costano sempre un po' meno del servizio di salvaguardia e che conviene stare con loro, anche se fanno pagare caro. Ribadisco che nel Regno Unito, dove hanno fatto questo tipo di operazione, hanno dovuto mettere un tetto per evitare che questo circolo vizioso andasse avanti all'infinito. Ora, ricordiamoci che con il testo che approviamo, noi daremo la possibilità a molte persone di entrare in questo mercato di salvaguardia più caro anche di 100 euro a megawattora (perché in questo momento il mercato di salvaguardia costa 100 euro al megawattora in più rispetto al mercato libero) e questa è una responsabilità che voi vi assumete nei confronti soprattutto delle PMI che naturalmente consumano una buona quantità di energia. Chi ne beneficerà? Naturalmente i grandi operatori. Questa mattina il collega presidente di Commissione Mucchetti aveva citato l'Enel, ovviamente, ma c'è anche Sorgenia e qui abbiamo il collegamento con le banche perché Sorgenia è di proprietà delle banche, che naturalmente hanno voluto la restituzione del favore fatto con il prestito di 20 miliardi di euro e quindi sono evidentemente venute a battere cassa (tra l'altro, consentitemi la parentesi, vedremo se questi 20 miliardi di euro saranno sufficienti per salvare le banche). Tutto questo accade perché non avete voluto votare la nostra proposta. Sì, c'era un'alternativa molto semplice: lasciare le cose così com'erano e informare i cittadini che il mercato è già libero, farli crescere culturalmente come auspicava il relatore, spiegando loro che ci sono offerte più convenienti, perché effettivamente, ad oggi, ci sono offerte più convenienti del mercato tutelato ma ci vuole un cliente informato, attento e di livello culturale elevato per poterne approfittare. Ma questa, evidentemente, era una soluzione troppo facile e troppo impegnativa perché avrebbe voluto dire salvaguardare effettivamente i diritti dei consumatori, farli crescere e sperare in un mercato virtuoso che continuasse con un circolo virtuoso. Bene: ribadisco l'esempio relativo a mia figlia alla quale ho tolto il salvagente quando ha imparato a nuotare, non prima. Voi qui state togliendo il salvagente a 24 milioni di persone che non sanno nuotare. Molte di queste persone non impareranno a farlo e voi gli state togliendo il salvagente. Vi prendete voi questa responsabilità. Avete ostacolato le nostre proposte, avete fatto un favore alle grandi lobby, avete dato uno schiaffo ai cittadini che vogliono partecipare a migliorare questo Paese, partecipare al cambiamento di un mondo che non dovrebbe più fare guerre per chi inquina e per chi estrae petrolio e carbone ma vorrebbe lavorare per una pace perpetua e strutturale. Per queste ragioni dichiaro il voto contrario del Movimento 5 Stelle.
2017-05-04	M5S	MorraNicola	Signor Presidente, vorrei sollecitare l'intervento del Governo e dell'ANAC in merito a una situazione che sta esplodendo nella città di Cosenza, relativamente alla mancata sottoscrizione di un accordo di programma. Per cui, mancando la firma dei due sindaci dell'area urbana cosentina, si è assistito a un gioco delle parti tra il governatore della Regione Calabria, Mario Oliverio, e il sindaco di Cosenza, Occhiuto, in merito a un'opera pubblica il cui costo preventivato è di circa 160 milioni di euro. Tutto questo mentre per la sanità, per il porto di Gioia Tauro e per i trasporti locali, alla Calabria vengono negate risposte relativamente a bisogni reali. Invece, in questo caso, per un'opera pubblica, che dagli stessi protagonisti della vicenda è stata definita inutile, oltre che economicamente incapace di sostenersi da sé, si trovano soldi per soddisfare la volontà di cementificazione e soprattutto di promozione di lavori pubblici che potrebbero - uso sempre il condizionale - garantire magari "creste" (così mi pare che si dica) quando la città ha bisogno di tutt'altro. Il deputato Paolo Parentela, circa due mesi fa, il 7 marzo scorso, ha sollecitato un intervento dell'ANAC perché la procedura seguita è viziata da sostanziale illegittimità a livello procedurale. In assenza degli atti definiti necessari, l'accordo quadro non può essere considerato compiuto. Se l'ANAC interviene nel 2047, probabilmente l'opera sarà già conclusa e tutto quanto andrà a finire, come si suol dire, in pompa magna. Sono stanco di questa situazione e ho chiesto al ministro Delrio la nomina del Presidente dell'Autorità di sistema portuale. Cosa dobbiamo fare noi calabresi per avere diritto di ascolto da parte del Governo e da parte dell'ANAC? Dobbiamo per caso effettivamente considerare la Calabria un'isola e quindi il ponte, piuttosto che costruirlo sullo Stretto, lo costruiamo da Roma a Campotenese, lì dove c'è il confine con la Regione Basilicata, visto che delle giuste lamentele dei calabresi nessuno si interessa? Spero che Raffaele Cantone ci possa dare a breve una risposta.
2017-05-04	PD	FattoriniEmma	Il testo disciplina gli aspetti generali della cooperazione, prevedendo che essa si sviluppi sulla base di piani annuali e pluriennali elaborati dalle parti. Fra i campi di cooperazione, sono annoverati, fra gli altri, i settori della politica di sicurezza e di difesa, il supporto logistico e l'acquisizione di beni e servizi, la formazione e addestramento, la sanità militare.
2017-05-10	PD	AstorreBruno	Signor Presidente, onorevoli colleghi, io non ho avuto il piacere di conoscere lo scomparso senatore Ramponi ma da senatore laziale e da membro della Commissione difesa voglio svolgere questo intervento a nome del Gruppo del Partito Democratico. Luigi Ramponi, com'è stato ricordato, era nato a Reggio Emilia il 30 maggio 1930. Ha svolto tutta la sua carriera e ha ricoperto diversi incarichi nell'ambito della Difesa e del SISMI, fino a diventare, da gennaio 1989 ad agosto 1991, comandante generale della Guardia di finanza e, da dicembre dello stesso anno sino a luglio 1992, com'è stato ricordato, direttore del SISMI. Nel 1994 è stato eletto senatore della Repubblica, poi è passato alla Camera, dove ha ricoperto la carica di Presidente della Commissione difesa, ed infine è tornato tra questi banchi nel 2006 e nel 2008, rimanendo al Senato sino al 2013. Nella sua attività parlamentare si è sempre impegnato per la soluzione dei problemi relativi al personale della Difesa, all'efficienza delle Forze armate, alla lotta al crimine organizzato. Altri settori nei quali si è impegnato attivamente sono stati la disoccupazione giovanile, la funzionalità della giustizia, l'accesso alla proprietà della prima casa, la sanità militare e quella civile. È stato insignito di molte onorificenze, tra le quali: cavaliere di gran croce dell'Ordine "Al merito della Repubblica italiana", croce d'argento al merito dell'Esercito, medaglia militare aeronautica per lunga navigazione aerea (venti anni), ufficiale della Legion of Merit degli Stati Uniti d'America. Ramponi ha fondato e presieduto il Centro studi difesa e sicurezza (Cestudis), un think tank con il quale ha dato vita, nel tempo, a svariate conferenze, iniziative e proposte documentate, ben documentate come ha ricordato anche il presidente Gasparri all'inizio, in tema di cybersecurity. Con la morte di Luigi Ramponi, scompare dunque un servitore dello Stato, un uomo che in tutti gli incarichi importanti che ha ricoperto, nella Guardia di finanza, nel SISMI e in Parlamento, ha sempre dimostrato di avere una visione alta delle istituzioni. Fino agli ultimi giorni è stato impegnato in importanti iniziative per il cybercrime, alle quali hanno partecipato esponenti di Governo e rappresentanti politici di ogni orientamento, com'è stato ben ricordato. Ai suoi familiari va tutto il cordoglio e la vicinanza del Partito Democratico.
2017-05-16	LN	ConsiglioNunziante	Il farmaco, signor Presidente, continuerà ad essere un bene prezioso, è inevitabile perciò che sia oggetto di compravendita. È chiaro che un Servizio sanitario nazionale valido dovrebbe almeno interferire con le leggi del mercato, soprattutto in casi come questo relativamente ai farmaci per la cura dell'epatite C. Il Servizio sanitario nazionale deve rendere accessibile i farmaci a tutti, il che non accade; ma la questione assolutamente incomprensibile riguarda i tagli alla sanità. È chiaro che mettere in condizione uno Stato di far accedere i suoi malati a cure che abbiano prezzi assolutamente accessibili cozza contro l'incapacità di questo Governo nel fare tagli ai costi della sanità. Questo ci consente di avere un atteggiamento sicuramente positivo nei confronti delle altre mozioni e soprattutto, della nostra, ma notiamo grandi difficoltà, dal momento che un Ministro della sanità dichiara apertamente di rivolgersi all'estero per acquistare lo stesso farmaco a costi molto più bassi. Forse questo non è il modo ideale per avere un atteggiamento positivo nei confronti della sanità.
2017-05-16	LN	ConsiglioNunziante	Signor Presidente, questa è la terza giornata in cui le mozioni sulla salute dei cittadini la fanno da padrone. Siamo passati dalle mozioni sull'HIV a quelle sull'epatite C, passando per quelle sulla sindrome di Down. Si tratta di una voglia - forse un bisogno - da parte di quest'Assemblea di accendere un faro, semmai ce ne fosse ancora bisogno, sulle problematiche inerenti la sanità.
2017-05-16	PD	PaduaVenera	In tale quadro - lo voglio rimarcare - le esigenze di razionalizzazione della spesa e la centralizzazione degli acquisti non possono investire, azzerandolo, il bisogno di interventi mirati e differenziati a seconda delle esigenze personali dei pazienti, senza standardizzazioni o uniformazioni di sorta, come emerso in Commissione sanità durante il dibattito sulla riforma dei livelli essenziali di assistenza.
2017-05-18	LN	ArrigoniPaolo	Signora Presidente, dal prossimo lunedì, per dieci giorni, si riunirà a Ginevra l'Assemblea mondiale della sanità, organismo decisionale dell'Organizzazione mondiale della sanità (OMS). Ricordo ai colleghi che dal 2009 al 2016, per otto anni, Taiwan è stata invitata a tale Assemblea annuale in qualità di «osservatore» e vi ha partecipato apportando il proprio contributo sanitario e scientifico, anche in materia di cooperazione internazionale, per la prevenzione e il contrasto a malattie ed epidemie. Ad oggi sappiamo che parteciperanno a tale Assemblea 194 Stati, ma Taiwan non è stata invitata all'annuale sessione a causa di pressioni politiche da parte del Governo cinese. Vorrei sottolineare che si tratta di un vero scandalo, di un atto di ostracismo politico, di una situazione che denunciamo contraria allo spirito e alle finalità dell'Assemblea mondiale della sanità e dell'Organizzazione mondiale della sanità che, nel loro atto costitutivo, nel loro statuto, stabiliscono di operare al di fuori e al di sopra di ogni motivazione razziale, religiosa, politica ed economica, perché il loro solo obiettivo è quello di tutelare la salute del genere umano. Virus, malattie ed epidemie non finiscono con i confini nazionali, perché non conoscono regimi di qualunque colore politico. Se Taiwan ha partecipato per otto anni all'Assemblea come osservatore, convivendo senza problemi con la presenza cinese, mentre oggi il Governo di Pechino pretende la sua esclusione, è evidente per noi la motivazione politica di tale esclusione contro un Governo, quello di Taiwan, che ricordo essere stato democraticamente eletto lo scorso anno. Ed è anche una vergogna che l'Assemblea mondiale della sanità si presti a questo diktat cinese, tradisca la sua natura e sia serva dei comunisti cinesi. Per questo motivo, con altri colleghi della Lega Nord abbiamo presentato oggi l'interrogazione parlamentare 4-07541 diretta al ministro degli affari esteri Alfano e al ministro della salute Lorenzin per chiedere quali iniziative il Governo intenda assumere affinché sia difesa l'apoliticità dell'Assemblea mondiale della sanità e, dunque, dell'organizzazione mondiale della sanità e affinché faccia di tutto perché Taiwan possa essere invitata ancora una volta all'Assemblea in qualità di osservatore esterno.
2017-05-18	PD	PuppatoLaura	Al comma 3 dell'articolo 1 abbiamo previsto che le misure previste dalla presente legge si applichino in favore di persone con sola disabilità comunicativa non dovuta a sordità. Mi fa piacere leggervi una parte di una lettera che ho ricevuto nel 2015 da una mamma coraggiosa, con la quale da allora ci siamo scambiate molte e-mail. Questa mamma ha adottato una bimba all'età di tre anni, che è venuta in Italia ed era affetta da disprassia oro-facciale; in sostanza è muta, ma ci vede e ci sente. Questa bambina è stata accolta in una famiglia davvero in gamba e coraggiosa, che ha compreso come la lingua LIS potesse essere capace di promuovere la sua esistenza all'interno di una nuova società che l'accoglieva e grazie ad essa si è inserita nella scuola primaria in modo assolutamente positivo. Il primo anno di scuola primaria per Lisa Fantin è stato un anno estremamente positivo. Cito un paio di frasi che questa mamma mi scrive e ne faccio dono a quest'Assemblea, per rendere comprensibile come la scuola italiana riesca contemporaneamente ad assumere quella evidenza di qualità eccellente, proprio per i rapporti umani che si creano e per la qualità didattica, ma, nel contempo riesca - ahinoi - a sprofondare nella difficoltà, se non nell'indifferenza, qualora cambino le persone e le istituzioni preposte. La mamma di Lisa Fantin dice: «L' handicap di mia figlia, la disprassia oro-facciale, la porta a non poter parlare. Non riesce a programmare il movimento della bocca e, quindi, ha difficoltà a fare uscire le parole a livello fonetico. Frequenta il primo anno della scuola «Pravato» di Paese. Ora siamo alla fine di quest'anno ed è stato - le devo dire - ricco di emozioni e di crescita per la bambina. Un ottimo lavoro da parte dell' équipe scolastica, sia per l'insegnante di sostegno che per quelle di ruolo nella classe. Il merito va a loro, per avere riconosciuto l' handicap di Lisa ma, contestualmente, aver permesso che ella fosse perfettamente inclusa». Non integrata, ma inclusa. Bene ha fatto, dunque, la Commissione sanità del Senato a insistere su questo tema rispetto alla normale e ordinaria integrazione. L'inclusione vera significa dialogo, significa quello che diceva adesso il senatore Russo, significa la possibilità di comprendersi, appunto, e di vivere contestualmente all'interno della società senza particolari problemi. Ebbene queste maestre hanno imparato da sole la lingua LIS per quello che era indispensabile, ma questa bimba ha avuto la fortuna di avere una insegnante di sostegno che conosceva questa lingua e per lei è stato un anno felice. Tutto questo, però, è finito. Quella stessa insegnante di sostegno l'anno dopo non c'era più. Le ASL, la Provincia, la direzione scolastica non hanno voluto, o saputo, comprendere la difficoltà di questa famiglia nei confronti di questa bimba, che tornava a casa da scuola ogni giorno più triste e più in difficoltà, con un rischio di danni neurologici e con un rischio davvero serio di demenza (siamo nei primi anni di vita, nell'ambito della costituzione di quella necessità di appartenenza al mondo che è così importante per esistere, come persone e come persone sociali). Ebbene, quel fatto stava avvenendo e i genitori, a questo punto, hanno deciso di spendere tantissimo per riuscire ad affiancare a questa bimba un insegnante, che loro stessi pagavano, e, nel contempo, ricorrere al TAR e costituire autonomamente dei corsi di formazione per gli insegnanti grazie all'aiuto dell'università di Venezia. Cosa stiamo facendo con questa legge? Lasciatemelo dire. Lo diceva bene prima il collega Russo: noi dobbiamo essere davvero orgogliosi in questa legislatura per i diritti umani e civili che siamo riusciti portare all'evidenza di queste Aule, approvando progetti di legge importanti. E lo dico con assoluta determinazione e senza tema di smentita. Ieri lo abbiamo fatto nei confronti dei minori, con il disegno di legge sul cyberbullismo, una bellissima legge che è stata approvata. Io spero che anche questa legge esca velocemente da tutte e due le Aule, di Camera e Senato, e che l'Italia possa dotarsi finalmente, in maniera non diseguale ma omogenea per tutta l'Italia, di una legge che garantisca ai minori italiani un loro assoluto diritto: l'inclusione nell'ambito scolastico e la possibilità di esprimersi in una lingua conosciuta anche dagli altri. L'articolo 5, in questo senso, è un eccellente modello che ci mette finalmente al pari dei migliori Paesi europei. Concludo ricordando che, proprio all'interno di questo articolo 5, le amministrazioni pubbliche tutte competenti garantiscono la prestazione dei servizi volti al sostegno e all'inclusione di questi allievi, fornendo gli ausili tecnici e tecnologici, fornendo gli insegnanti di sostegno adeguati, gli assistenti alla comunicazione. Il MIUR si impegna a predisporre professionisti debitamente qualificati all'insegnamento della LIS e della LIS tattile per i differenti ruoli di assistente alla comunicazione e di assistente all'autonomia, in modo da determinare standard nazionali nei percorsi formativi per l'accesso a tali professionalità. Oggi è davvero un giorno speciale, perché inizia questo iter che permette, come diceva giustamente il relatore Francesco Russo, il diritto al rispetto e alla piena inclusione dei nostri bambini in questo Paese in tutti gli ambiti scolastici, finalmente con chiarezza e finalmente senza dover pietire quello che è un diritto e che rappresenta una necessità impellente. Grazie davvero per questo avvio di programma importante.
2017-06-14	PD	SantiniGiorgio	(ore 10,53) ( Segue SANTINI). Le maggiori entrate - per la verità abbastanza rilevanti - derivanti da tali disposizioni saranno indirizzate - e questo, a mio avviso, è un fatto molto significativo - al rifinanziamento del Fondo per le politiche sociali e al Fondo per la non autosufficienza, oltre al fondo per l'abbattimento della pressione fiscale. Si segnalano, poi, le disposizioni che estendono la cedolare secca con un'aliquota al 21 per cento sui redditi derivanti dalle locazioni brevi di immobili ad uso abitativo. Sono disposizioni che vanno a disciplinare l'imposizione sulle locazioni di durata inferiore a trenta giorni effettuate da soggetti privati titolari di abitazioni che non esercitano attività d'impresa. I Comuni potranno disciplinare, inoltre, l'imposta di soggiorno per tali locazioni. Vi sono poi le disposizioni che incrementano e rimodulano la tassazione sui tabacchi e le disposizioni sui giochi, con le quali si dà attuazione in maniera organica al piano di riduzione del numero degli apparecchi per il gioco. Sempre dal lato delle entrate, è importante richiamare l'introduzione di indici sintetici di affidabilità fiscale dei contribuenti, a cui sono correlati benefici specifici in relazione ai diversi livelli di affidabilità del contribuente, migliorando la collaborazione tra questo e l'amministrazione finanziaria. Tali indici sintetici superano sostanzialmente i noti studi di settore. Dal lato del reperimento delle risorse, si prevede la rimodulazione dell'autorizzazione alla spesa per gli anni 2017-2020 relativa al credito d'imposta per l'acquisto di beni strumentali nuovi destinati a strutture produttive nelle zone assistite ubicate nelle regioni del Mezzogiorno, nonché la riduzione, per l'anno 2017, delle dotazioni delle missioni e dei programmi di spesa degli stati di previsione dei Ministeri. Per effetto degli interventi sul lato delle entrate, il provvedimento prevede la parziale disattivazione delle clausole di salvaguardia, prefigurando un percorso che riduce, da oltre 19 miliardi a poco più di 15 miliardi di euro, la correzione di base che dovrà essere adottata in sede di legge di bilancio per l'anno 2018 per sterilizzare il previsto aumento - da evitare - dell'IVA e delle accise. A fronte delle misure di correzione dei conti pubblici, il provvedimento prevede una serie di misure finalizzate al rilancio economico e sociale del Paese. Tali interventi si sviluppano su quattro aree prioritarie di intervento: i trasporti, il lavoro, il sostegno alle imprese e ai contribuenti e gli investimenti. Particolare rilevanza assumono le disposizioni sul trasporto ferroviario, tra le quali si segnalano gli interventi relativi alla gestione delle reti ferroviarie regionali, le disposizioni per il completamento del Programma grandi stazioni; l'autorizzazione delle attività propedeutiche all'avvio dei lavori della nuova linea ferroviaria Torino-Lione; lo sviluppo, da parte di ANAS SpA, di opportune sinergie con il gruppo Ferrovie dello Stato e per il trasferimento a Ferrovie dello Stato Italiane SpA delle azioni di ANAS SpA. Con specifico riguardo al trasporto aereo, si segnala l'introduzione nel provvedimento delle disposizioni finalizzate a garantire la continuità operativa dell'Alitalia già contenute nell'apposito decreto-legge all'esame della Camera. Relativamente al tema del lavoro, particolare rilevanza assumono le disposizioni nate nel dibattito parlamentare che introducono una nuova disciplina delle prestazioni di lavoro occasionale che va a colmare il vuoto lasciato dall'abrogazione della disciplina sui cosiddetti voucher. Nessuno può negare l'utilità e la necessità che tra i contratti di lavoro disponibili in Italia ci sia anche un contratto che regoli il lavoro occasionale. Il contratto, diversamente dal passato, deve contenere certezza di doveri e di diritti per entrambe le parti, in piena trasparenza e totale tracciabilità. In sintesi, viene introdotta una nuova forma di contratto di lavoro, che ha caratteristiche trasparenti e che rende il datore e il lavoratore rispettivamente titolari di doveri e di diritti. Questa forma di contratto di lavoro va a colmare un'esigenza espressa dalle famiglie, dalle imprese e dagli stessi lavoratori, come nel caso di migliaia di giovani studenti che intendono lavorare in modo occasionale per mantenersi allo studio o di famiglie e piccole realtà imprenditoriali che temporaneamente si trovano nell'esigenza di avvalersi di prestazioni di lavoro occasionali senza ricorrere al lavoro nero. Fra le altre misure in tema di lavoro si segnalano quelle relative alla definizione delle caratteristiche che devono avere determinate attività lavorative ai fini della corresponsione dell'indennità riconosciuta, fino alla maturazione dei requisiti pensionistici, a favore di soggetti che si trovino in particolari condizioni (APE sociale), nonché dell'applicazione della riduzione del requisito dell'anzianità contributiva in favore dei cosiddetti lavoratori precoci. Un ulteriore intervento riguarda una modifica alla disciplina sul rilascio del documento unico di regolarità contributiva (DURC). Relativamente al tema del sostegno alle imprese e ai contribuenti sono state introdotte importanti misure che si articolano in un mix di interventi di natura fiscale e di semplificazione di adempimenti a loro carico. In tale ambito, particolare rilevanza assumono le disposizioni relative alla modifica della disciplina del patent box, relativa a marchi e brevetti; gli incentivi fiscali riconosciuti per gli investimenti pubblicitari incrementali su quotidiani, periodici e sulle emittenti televisive e radiofoniche locali; le disposizioni volte a consentire - questo è molto importante - l'investimento nei piani individuali di risparmio (PIR) anche alle casse di previdenza e ai fondi pensione; le disposizioni che estendono alle piccole e medie imprese costituite sotto forma di Srl le deroghe alla disciplina civilistica per le start-up innovative; le disposizioni in materia di detassazione dei redditi derivanti da investimenti a lungo termine nel capitale delle imprese effettuati da casse previdenziali e fondi pensione. Tra le misure di sostegno alla crescita si segnalano le nuove disposizioni in materia di agevolazione e di incentivo per gli investimenti in ristrutturazione edilizia. Grazie a queste misure, l'ecobonus si potrà applicare concretamente anche ai grandi condomini sorti negli anni Cinquanta, Sessanta e Settanta, dove le famiglie proprietarie in molti casi sono incapienti. D'ora in poi questo incentivo non servirà soltanto per ristrutturare casa e migliorare l'efficienza energetica degli alloggi delle famiglie che stanno meglio, ma anche degli alloggi posseduti dalle famiglie che finora non hanno potuto beneficiare di tale incentivo. L'applicazione viene molto estesa. La norma ha un enorme potenziale se si tiene conto che nel Paese gran parte dell'ecobonus è stato finora utilizzato per ristrutturare le case singole e, in rarissimi casi, per i grandi condomini. In tema di credito, sono state introdotte importanti misure quali l'estensione dell'ambito di applicazione del Fondo per il credito alle aziende vittime di mancati pagamenti e le innovazioni in tema di cartolarizzazione dei crediti. Infine, in tema di investimenti, assumono particolare rilevanza le misure volte all'agevolazione degli investimenti per la realizzazione di importanti eventi sportivi di portata internazionale che devono essere svolti nei prossimi anni nel nostro Paese, nonché le misure di semplificazione degli iter procedurali previsti per la costruzione di impianti per le competizioni sportive. Accanto agli interventi per la correzione dei conti pubblici e il sostegno al sistema economico, rivestono particolare rilevanza le misure riguardanti gli enti territoriali. Nel merito, il tema delle Province è stato affrontato tenendo conto che su tali enti è in corso, e sarà oggetto anche nel futuro prossimo, un ripensamento rispetto alla loro collocazione complessiva all'interno dell'ordinamento istituzionale del Paese dopo gli esiti del referendum e della loro conferma come enti di rilievo costituzionale. Si tratta di garantire a tali enti la capacità di assolvere pienamente alle funzioni fondamentali importanti che sono loro assegnate, quali quelle in materia di edilizia scolastica, mobilità, viabilità delle strade, tutela dell'ambiente, pianificazione e programmazione, consentendo loro di affrontare al meglio l'attuale fase transitoria ed emergenziale. Con il provvedimento in esame non si risolvono tutti i problemi ancora aperti delle Province, ma si danno prime risposte significative che consentono loro di vivere questa fase di transizione per approdare a un assetto finanziario più stabile e definito, che ha come traguardo il 2019. In tale anno verranno meno le misure di contribuzione ai saldi di finanza pubblica previste oggi per le Province e torneranno a essere disponibili risorse importanti. Nel frattempo, per gli anni 2017 e 2018 sono state ampliate le risorse a disposizione delle Province fino a 180 milioni di euro per ciascuno dei suddetti anni per l'esercizio delle funzioni fondamentali, con un significativo incremento rispetto a quanto previsto originariamente dal decreto-legge. Oltre a ciò, sono state approvate altre tre importanti disposizioni. La prima prevede un aumento da 100 a 170 milioni di euro, per il 2017, del contributo in favore delle Province per l'attività di manutenzione straordinaria della rete viaria. La seconda disposizione prevede un'ulteriore autorizzazione di spesa di 15 milioni di euro, per il 2017, per gli interventi di edilizia scolastica, quindi con interventi che riguardano le funzioni sia fondamentali, che specifiche. Infine, la terza disposizione prevede che le sanzioni relative al mancato rispetto dei vincoli del Patto di stabilità, qualora già applicate nei confronti delle Province, siano eliminate. Ciò vale anche nei confronti delle Province delle Regioni a Statuto ordinario per le quali le stesse violazioni siano state accertate successivamente alla data del 31 dicembre 2014. Tale previsione ha un importo di circa 20 milioni di euro. Come accennato in precedenza, tali misure si aggiungono a quelle originarie che prevedevano, fra l'altro, la ripartizione della riduzione della spesa corrente tra le Province e le Città metropolitane. Analogamente, viene ripartito tra ciascuna Provincia e Città metropolitana il concorso alla finanza pubblica e si prevedono misure per favorire l'approvazione dei bilanci da parte delle Province e delle Città metropolitane per superare la fase di transizione. Per quanto riguarda i Comuni, una delle norme di maggior rilievo riguarda la modifica alla disciplina del turnover del personale dei Comuni con un numero di abitanti compreso tra 1.000 e 3.000, dove lo sblocco delle assunzioni è previsto per il 100 per cento del personale non dirigenziale cessato nell'anno precedente. Per i restanti Comuni, la percentuale è fissata al 90 per cento. Si segnalano, infine, le disposizioni relative alla determinazione e ripartizione del Fondo di solidarietà comunale e le assai significative misure di semplificazione che discendono dall'entrata in vigore del principio del pareggio di bilancio. Per favorire la fusione tra Comuni, è stato previsto che non si applichino nei primi cinque anni della fusione i vincoli stabiliti dalla normativa vigente per le assunzioni a tempo determinato. Per quanto riguarda le Regioni, un'apposita disposizione stabilisce, per l'anno 2017, la ripartizione tra le Regioni a Statuto ordinario degli spazi finanziari per favorire gli investimenti per complessivi 500 milioni di euro, già stanziati dalla legge di bilancio 2017. Un ulteriore intervento riguarda l'attribuzione di quote del Fondo da ripartire per il finanziamento degli investimenti e lo sviluppo infrastrutturale del Paese. Accanto a questa si prevede, a decorrere dall'anno 2017, la predisposizione, da parte della Commissione tecnica per i fabbisogni standard, delle metodologie per la determinazione dei fabbisogni e delle capacità fiscali delle Regioni a statuto ordinario, nelle materie diverse dalla sanità. Nell'ambito del capitolo dedicato agli enti territoriali, sono state introdotte inoltre misure in tema di trasporto pubblico locale e di spesa farmaceutica e sanitaria. Relativamente al trasporto pubblico locale, si segnala la rideterminazione della consistenza e la definizione dei criteri per la ripartizione del Fondo nazionale per il concorso finanziario dello Stato agli oneri del trasporto pubblico locale, che è molto atteso. Inoltre, sono state dettate alcune disposizioni che incidono sulla competitività del settore del trasporto pubblico su gomma, con riferimento ai servizi di linea interregionali con itinerari, prezzi e frequenze prestabilite. Importanti misure sono poi dedicate alla spesa farmaceutica e sanitaria. In particolare, riguardo alla spesa farmaceutica si prevedono disposizioni sui flussi informativi delle informazioni farmaceutiche e sui farmaci cui è stato riconosciuto il requisito dell'innovatività condizionata. Ci sono poi altri provvedimenti che troviamo nel testo. Riguardo alla spesa sanitaria si recepisce, con riferimento all'edilizia sanitaria, quanto stabilito dall'intesa Stato-Regioni del 23 febbraio 2017 in merito alla riduzione, pari a 100 milioni di euro, delle risorse programmate per tali interventi nel settore dell'edilizia. Inoltre, sempre con riguardo alla spesa sanitaria, si modifica la norma di deroga che per il 2016 esclude il computo, ai fini della verifica del rispetto dell'obbligo del pareggio di bilancio da parte delle Regioni o delle Province autonome, di alcuni impegni contabili inerenti alla spesa sanitaria. Le misure in favore delle zone colpite dagli eventi sismici rappresentano un altro capitolo di grande rilievo politico e sostanziale del decreto-legge. Fra le misure più significative si ricorda lo stanziamento di un miliardo di euro, per ciascuno degli anni 2017, 2018 e 2019, per gli interventi previsti nel decreto-legge e l'istituzione di un Fondo per accelerare le attività di ricostruzione, con una dotazione pari a 461,5 milioni di euro per l'anno 2017, 687,3 milioni di euro per l'anno 2018 e 699,7 milioni di euro per l'anno 2019, da utilizzare per interventi di ricostruzione destinati ai Comuni colpiti dal sisma e ai Comuni delle zone a rischio sismico 1, nonché per specifici piani sperimentali per la difesa sismica degli edifici pubblici e per l'acquisto e la manutenzione dei mezzi occorrenti per il soccorso alla popolazione civile. Gli interventi previsti sono stati ulteriormente ampliati alla Camera, ad iniziare dall'assegnazione di spazi finanziari volti ad agevolare l'effettuazione di investimenti connessi alla ricostruzione da parte degli enti locali colpiti, misure volte a sostenere le capacità di progettazione dei Comuni nelle aree colpite, misure volte a sostenere ulteriormente le imprese del settore turistico e del commercio, a mettere a disposizione maggiori risorse per la copertura dei cosiddetti danni indiretti derivanti dagli eventi sismici, misure volte inoltre a dare risposta alle istanze presentate dalle imprese agricole relativamente ai danni subiti da eventi calamitosi, non solo per il terremoto, ma anche in relazione ad altri eventi meteorologici quali le gelate. Particolarmente importanti sono anche le disposizioni di proroga di termini, in particolare in materia di adempimenti e di versamenti tributari. E infine di particolare rilievo sono le disposizioni riguardanti l'istituzione e la disciplina di una zona franca urbana nei Comuni delle Regioni colpite dagli eventi sismici che si sono susseguiti dal 24 agosto 2016. Ultime, ma non per rilievo, si segnalano le disposizioni in materia di istruzione e di cultura. Per quanto riguarda l'istruzione, è molto importante la norma che aumenta la disponibilità del Fondo destinato all'incremento dell'organico docente e dell'autonomia; un incremento destinato a coprire l'onere per le retribuzioni del personale docente, che si determinerà in conseguenza del consolidamento dell'organico delle scuole di ogni ordine e grado di 15.100 posti provenienti dall'organico di fatto. Si tratta di un investimento di grande importanza, come di grande importanza sono gli interventi sulle istituzioni di alta formazione artistica e sui sistemi bibliotecari locali. Si ricorda inoltre la norma relativa agli incarichi di direttore di istituti e luoghi della cultura di rilevante interesse nazionale, per i quali si afferma un principio: non si costruisce una norma anti-TAR, come erroneamente si è detto, ma si afferma il principio per il quale i nostri luoghi di cultura ambiscono a poter avere alla loro direzione le migliori professionalità e competenze a livello internazionale. Fra le altre misure, viene incrementato poi di 58 milioni per il 2017 il Fondo per il diritto al lavoro dei disabili e vi è una serie di altre misure previdenziali e organizzative; ce ne sono alcune che riguardano il potenziamento dell'organico della Corte dei conti, misure sul Fondo per le mense scolastiche biologiche e tante altre iniziative che vanno nel senso di consolidare gli obiettivi e le linee di azione contenuti originariamente nel decreto-legge. In conclusione, si tratta di un provvedimento complesso, importante, che per struttura è paragonabile ai più importanti provvedimenti adottati nel corso di questa legislatura, e a cui è affidato l'obiettivo di allargare il sentiero della crescita e dello sviluppo del Paese, come dimostrano i dati di questi giorni, in equilibrio tra controllo, miglioramento dei conti e sostegno al cambiamento e alla modernizzazione del Paese, allo scopo di attrezzarlo adeguatamente alle grandi sfide che vive oggi e che lo attendono domani.
2017-06-27	LN	ArrigoniPaolo	Signor Presidente, colleghi, rappresentanti del Governo, la mozione presentata a dicembre 2016 è stata riformulata, con un testo 2, ancorché ulteriormente riformulato in un testo 3, escludendo intere parti nelle premesse e riformulando il dispositivo. È assai probabile che ci sia stato qualche ispiratore che ha consigliato il Governo e, a cascata, il senatore Sangalli, e questo ce ne dispiace. Occorre riconoscere, ad esempio, che nel 2013 Taiwan era stata invitata a partecipare alla 38ᵃ assemblea dell'ICAO e che si attendeva che tale invito fosse rinnovato anche all'ultima assemblea, la 39ᵃ, svoltasi a Montreal lo scorso settembre, proprio a motivo del positivo precedente del 2013 e del fatto che le materie e le competenze proprie dell'ICAO sono di carattere tecnico e riguardano direttamente il destino di centinaia di milioni di passeggeri. Invece, diversamente dalle attese, lo scorso anno Taiwan non è stata invitata alla 39ᵃ assemblea. Evidentemente motivazioni di natura completamente estranea alle finalità e ai doveri dell'ICAO hanno condizionato, in modo tanto invasivo, le sue funzioni e responsabilità così strettamente connesse alla vita e alla sicurezza di tutti coloro che utilizzano il trasporto aereo. Eppure non è irrilevante sottolineare che dagli scali aerei e portuali dell'Isola transitano, annualmente, 60 milioni di persone. Ci spiace che la Cina prosegua con questo ostracismo nei confronti della democratica Taiwan e dei suoi 23,5 milioni di abitanti in nome del mantra "One China policy". Un ostracismo che è stato confermato anche nelle recenti settimane con la gravissima esclusione di Taiwan dall'Assemblea mondiale della sanità che si è tenuta a Ginevra nell'ultima decade del mese di maggio. La Cina ha preteso e imposto l'esclusione di Taiwan da tale Assemblea per proprie ragioni politiche, pubblicamente dichiarate, di avversione al Governo taiwanese democraticamente eletto nel 2016. Una democrazia - lo sottolineo - tra le più progredite dal punto di vista dei diritti civili, politici, religiosi e sindacali. E la motivazione politica dell'ostracismo contro Taiwan è talmente evidente - e perciò inaccettabile - per il fatto che negli ultimi otto anni, dal 2009 al 2016, Taiwan ha sempre partecipato da osservatore a questo organo decisionale dell'OMS dando un valido e apprezzato contributo sanitario e scientifico, visto che virus, malattie ed epidemie non si fermano innanzi ai confini nazionali né a regimi di qualunque colore politico. È gravissimo questo ostracismo politico, ma ancor più grave che l'Assemblea mondiale della sanità e l'Organizzazione mondiale della sanità (che quest'anno hanno fatto forse più notizia per le scandalose spese per viaggi e soggiorni di propri funzionari, direttore generale incluso) si siano prestate a questi giochi, visto che dovrebbero essere apolitiche e che nel loro atto costitutivo stabiliscono di operare - oggi dobbiamo dire «dovrebbero» - per gli esclusivi obiettivi della tutela e della promozione della salute del genere umano, anche attraverso la sicurezza alimentare, per perseguire il benessere dell'umanità, al di fuori e al di sopra di ogni motivazione razziale, religiosa, politica ed economica. Solo la caparbietà e la responsabilità del Governo di Taipei ha fatto sì che a Ginevra si recasse ugualmente il Ministro della sanità che ha avuto, fuori dalla sede dell'Assemblea, incontri bilaterali con i colleghi di trentuno Paesi e con i vertici di ventotto organizzazioni internazionali che operano nel campo della salute e della cooperazione. Per i predetti motivi, come parlamentari della Lega Nord che hanno sottoscritto la mozione, chiediamo al Governo di coordinarsi con gli altri Esecutivi dell'Unione europea e di adoperarsi affinché Taiwan - lo sottolineo, ventiduesima economia al mondo e diciottesimo partner dell'Unione europea per volume di interscambio - possa partecipare come osservatore agli organismi multilaterali internazionali specializzati nei quali c'è oggi una preclusione, come l'ICAO, l'Interpol e la Convenzione quadro sui cambiamenti climatici delle Nazioni Unite, e in modo particolare che possa anche concorrere attivamente all'azione dell'Assemblea mondiale della sanità, anche per recuperare un minimo di ragionevolezza nell'interesse non solo della popolazione taiwanese, ma anche della comunità internazionale. La Lega Nord voterà a favore della mozione così come riformulata.
2017-06-27	LN	ConsiglioNunziante	Sta di fatto che quella di Taiwan è diventata una tra le 22 economie più importanti del mondo; è il diciottesimo partner dell'Unione europea per volumi di interscambio e con l'Italia intrattiene relazioni culturali, commerciali e industriali piuttosto interessanti. Molto positivo è anche il saldo riguardante le attività culturali e non da meno sono gli accordi tra le università taiwanesi e quelle italiane. Non sono certo da trascurare la qualità e la quantità di democrazia che contraddistingue l'Isola, con elezioni che si svolgono a ogni livello della vita pubblica; inoltre, i diritti civili, sociali e sindacali, come pure quelli religiosi, sono assolutamente garantiti. Con programmazione e tenacia Taiwan partecipa a molte attività di diversi organismi multilaterali. Nell'ultimo periodo si è peraltro innescato un meccanismo per cui, nel breve giro di pochi mesi, Taiwan ha dovuto subire, verosimilmente a causa di irresistibili pressioni da parte di Pechino, il mancato invito a prendere parte ad alcune attività a cui era già stato invitato nel passato; in particolare, l'esclusione di Taiwan dall'Assemblea mondiale della sanità è stata pretesa e ottenuta da parte del Governo cinese dopo otto anni di partecipazione, tra l'altro molto apprezzata sia per l'apporto scientifico che per le efficaci cooperazioni. E la presa di posizione da parte di Pechino ha suscitato polemiche e proteste in tutto il mondo. Con la mozione in esame, che noi abbiamo sottoscritto, siamo riusciti a evidenziare in modo sicuramente positivo anche la questione inerente all'Assemblea mondiale della sanità, che consideriamo uno degli aspetti più importanti, come dimostrano alcuni interventi che hanno caratterizzato la Lega Nord, nei quali abbiamo evidenziato come la profilassi, la prevenzione e la lotta a malattie, pandemie e virus siano assolutamente da regimare nel rapporto con un Paese che ha un'interazione continua a livello mondiale sotto l'aspetto economico. L'impegno della mozione in esame è proprio far sì che il Governo si faccia promotore, nelle sedi appropriate dell'Unione europea e tramite tutti i suoi organi, a che l'isola di Taiwan abbia ingresso in pianta stabile e in modo continuativo ai consessi concernenti la salute e la sicurezza. Noi siamo certi che questo ramo del Parlamento approverà questa mozione riguardante un Paese molto interessante sotto l'aspetto economico, culturale e democratico per quell'area geografica, e la quale ci metterà nelle condizioni di poter interagire liberamente con un Paese che fa dell'economia una delle sue attività principali. Questo è l'oggetto della mozione e l'idea che abbiamo noi della Lega Nord al riguardo.
2017-07-06	PD	PaduaVenera	Signor Presidente, approfitto di questo momento per me importantissimo, ma non solo per me: per la mia comunità iblea. Più volte in Aula e in Commissione ho presentato interrogazioni e sono intervenuta circa le condizioni che sta vivendo la sanità iblea da circa tre anni per tante difficoltà, ma certamente uno dei motivi più importanti è legato alla straordinaria sordità di un direttore generale che guida quella direzione e che, chiuso nella sua torre eburnea, ha ridotto - fino ad azzerare praticamente al minimo - ogni rapporto e forma di dialogo con il personale sanitario dell'azienda, con conseguenze facilmente immaginabili sulla salute delle cittadine e dei cittadini di tutta la comunità iblea. Intervengo in Aula questa mattina perché in questi giorni davvero la misura è colma. Infatti, in quella Provincia, da un punto di vista sanitario, regnano l'ansia, la preoccupazione, la confusione legata al trasferimento dal vecchio ospedale a quello nuovo. Per chi non conosce questa storia, a Ragusa c'è un vecchio ospedale (ce ne sono due) e ne è stato costruito un altro. Il direttore generale aveva una mission, che era quella di chiudere il vecchio ospedale e trasferirne le attività in quello nuovo con la scadenza del 30 giugno. Capite bene che le scadenze e gli obiettivi sono molto importanti, per tanti motivi. Ebbene, è stato deciso un trasferimento da un ospedale all'altro quando ancora quello nuovo non era assolutamente adeguato da un punto di vista funzionale. C'è stata fretta, frenesia di andare per far vedere che si manteneva un impegno. È onorevole che si mantengano gli impegni, ma bisogna che gli ospedali siano adeguati e funzionanti perché lì si curano le acuzie e le persone che stanno male vanno sostenute nella maniera più importante, più giusta, più corretta e più professionale possibile. Bene, è successo che, purtroppo, l'ospedale nuovo non era adeguato; la procura ha messo i sigilli alle sale operatorie e così siamo arrivati a un risultato davvero drammatico, per cui il vecchio ospedale non è più agibile perché sono state dismesse le sale operatorie e trasferite molte attrezzature; quello nuovo non è agibile perché è stato bloccato dalla procura (ed è stato ovviamente bloccato il trasferimento). Succede allora che le chirurgie degli altri ospedali delle due grosse città sono oberate, sono già piene dei loro pazienti, sono sovraccaricate, non hanno personale sufficiente e si chiede ai medici e al personale di sovraccaricarsi di tutto quello che faceva l'altro ospedale. Questo non è possibile perché non ci sono né i posti letto né il personale. Siamo nel periodo estivo, quindi il personale dovrebbe andare in ferie; sappiamo che ha bisogno di turni di riposo perché non può essere sovraccaricato e allora c'è la paralisi totale. C'è uno sforzo enorme da parte di tutto il personale che si mette a disposizione, ma c'è l'incapacità di gestire questo momento di confusione che, ad oggi - ringraziando Iddio - non ha determinato conseguenze gravi; ma non sappiamo che cosa potrà accadere nei prossimi giorni. Ho ricevuto molte sollecitazioni da parte di medici, personale e pazienti che sono scoraggiati e preoccupati. Ho presentato un'interrogazione in cui chiedo un'ispezione urgentissima alla signora Ministro della salute. Chiedo che si rimuova il direttore generale, perché in questo momento non ha più la lucidità e la serenità per guidare una realtà davvero in grande sofferenza. Siamo in estate, aumenta la presenza delle persone in quella zona, quella di Montalbano e del mare, che è una zona bellissima nella sua completezza. Siamo in un posto vicino a Pozzallo, dove gli sbarchi sono sempre più numerosi e le persone vengono trasportate a Catania perché non c'è spazio per partorire a Ragusa. Non possiamo più tollerare tutto questo. Mi sento in dovere, da cittadina, da rappresentante istituzionale, da medico, di dire queste cose ad alta voce perché non voglio essere corresponsabile. Lo ripeto da anni ma adesso davvero la misura è colma.
2017-07-11	LN	CandianiStefano	Signora Presidente, non credo di essere stato l'unico nei giorni scorsi a raccogliere decine e decine di sollecitazioni, attraverso e-mail, telefonate e anche l'incontro diretto per strada di cittadini che mi hanno sollecitato a una riflessione in merito al decreto-legge in esame. Ho avuto l'opportunità di seguire l' iter di esame del provvedimento in Commissione e anche in quella circostanza l'amarezza e la delusione sono state purtroppo molto forti. Ancora una volta ci troviamo di fronte a un provvedimento che viene promosso utilizzando la scusa - chiamiamola pure così - dell'emotività. Non è casuale che nei giorni scorsi gli organi di stampa abbiano enfatizzato alcuni casi drammatici di morbillo e di cattive condizioni di salute di ragazzi non vaccinati per indurre la cittadinanza a chiedere al legislatore di intervenire subito sulla disciplina dei vaccini con l'adozione di un decreto-legge. A me non piacciono queste cose. Non sono certamente una persona incline a credere a letture chiamiamole pure organizzate, complottistiche di situazioni simili; ma certamente la concomitanza di un'opinione pubblica che, per la parte che interessa, ovviamente, è stata orientata, con casi abbastanza scioccanti, come dicevo prima, a guardare a questo provvedimento con attenzione, non corrisponde alla realtà, perché nei giorni scorsi abbiamo visto anche una piazza riempirsi. Cosa chiedeva la gente che è scesa in piazza? Di poter essere libera nella scelta. La scelta di libertà che si applica in altri campi non può essere meno importante; anzi, deve esserlo ancora di più se si tratta di salute. L'articolo 32 della Costituzione indirizza specificamente il legislatore in merito a come ci si deve limitare nelle disposizioni di legge che vincolano ai trattamenti sanitari. Questo provvedimento, nonostante le pregiudiziali siano state prima respinte, è oggettivamente incostituzionale. Dispiace molto aver visto anche alcune acrobazie da parte di qualche Gruppo di opposizione o che tale si definisce - penso a Forza Italia - che dichiara di volere andare a valutare il complesso degli emendamenti votando contro le pregiudiziali di costituzionalità. Ricordiamo ai nostri concittadini, infatti, che se le questioni pregiudiziali presentate in Assemblea da noi e dalle altre opposizioni fossero state approvate, questo provvedimento non avrebbe più avuto luogo, si sarebbe fermato. Dichiarare, invece, come abbiamo sentito prima, che il voto sarebbe stato contrario alle pregiudiziali (quindi favorevole al Governo) sostenendo l' iter di questo decreto-legge è un machiavellismo nonché una forma di falsa opposizione che non comprendiamo proprio perché in questo caso si sta parlando della salute dei cittadini. Vede, Presidente, sono arrivate tante e-mail : da quella drammatica fino a quella importante dal punto di vista politico. C'è chi scrive come madre: «Sono una madre preoccupata: che futuro avrà mio figlio? Quale percorso seguirà? Valutare il mio caso, valutare le circostanze. Valutare le questioni che riguardano la salute». Ecco, non abbiamo visto considerati questi aspetti di libertà nei lavori di Commissione. Sono e-mail indirizzate a tutti i senatori, non solamente al sottoscritto: ce ne sono decine e decine; richieste per votare no: dire no a questo decreto-legge, al di là degli schieramenti politici (che qui sono fuori luogo; qui è in gioco il futuro): «Lo faccia almeno per i suoi figli e per i figli dei suoi figli». Che futuro avranno Michele Bovo e famiglia? Eleonora Pilotto? Tantissima gente, davvero tantissima: li abbiamo ricevuti tutti. A fronte di questo, ci sarebbe da chiedersi perché il Governo ha deciso, ancora una volta, di chiudere il provvedimento con una seduta notturna di Commissione. L'esperienza delle sedute notturne di Commissione non depone a favore della bontà del provvedimento. Ricordo ancora in maniera molto viva l'esperienza della Commissione e poi dell'Assemblea che fu portata a votare nottetempo alcuni provvedimenti importanti. Mi riferisco alla modifica della Costituzione, naufragata per volere degli elettori e alla legge elettorale, dichiarata poi incostituzionale dalla stessa Corte. Penso ad altri provvedimenti di legge su cui avete forzato la mano: al jobs act piuttosto che alla buona scuola, alla riforma della pubblica amministrazione; provvedimenti spezzati e demoliti colpo su colpo per incostituzionalità. Ancora una volta, invece, avete l'arroganza di imporre al Paese un provvedimento. È tipico della sinistra, di un certo tipo di sinistra: lo Stato deve intervenire per tutto quello che i cittadini non comprendono. Nel caso specifico, poi, ci sono anche questioni che lasciano abbastanza perplessi. Signora Presidente, è notizia di qualche ora fa che è stata presentata un'interrogazione, mi risulta da parte di qualche collega senatore del Gruppo Art. 1-MDP, con cui si chiede al Governo chiarezza in merito ai rapporti con alcune case farmaceutiche che si sono prodigate in finanziamenti. Questo è purtroppo un leitmotiv, quello dei rapporti con le lobby, che ha contraddistinto in negativo l'operato del Governo. Trovarci oggi ancora con questo tipo di provvedimento, con questo tipo di obiezioni o, se preferiamo, di fantasmi che stanno dietro, rende il tutto non so se dire grottesco o, peggio ancora, addirittura ipocrita. In questa interrogazione, di cui ho uno stralcio, si chiede se risponde al vero che il professor Walter Ricciardi, direttore dell'Istituto di sanità pubblica fino al 2015 ed ora Presidente dell'Istituto superiore di sanità (ricordiamo che è l'organo tecnico-scientifico del Servizio sanitario nazionale), che ha svolto un ruolo significativo nella predisposizione del piano di prevenzione vaccinale 2017-2019 ed in particolare all'interno del gruppo di lavoro interistituzionale per le strategie vaccinali, arrivando ad intervenire in maniera molto concreta sul corpo degli emendamenti e sulla stessa predisposizione del decreto-legge, sia la persona che ha un ruolo importante all'interno dell'università Cattolica, nel ruolo specifico per il ramo sanità e, nello stesso tempo - come chiedono gli interroganti - se si creino delle condizioni di conflitto d'interesse tra la funzioni di medico e la funzione in questo caso di rappresentante di altri interessi (penso alle società farmaceutiche). Signora Presidente, ricordiamo che solo qualche anno fa venivano delineati da parte degli organi di stampa degli scenari apocalittici in merito alle epidemie che sarebbero dovute scoppiare, ad esempio a causa dell'influenza. Leggendo i giornali pareva che avremmo dovuto trovare le persone cadere per strada colpite dall'influenza come fossero mosche. O ricordo ancora l'infezione aviaria: 400 milioni di euro. Centinaia di milioni di euro spesi per nulla. Signora Presidente, noi non siamo d'accordo e vogliamo che si vada fino in fondo con questo provvedimento perché vogliamo vedere anche in questa sede chi alzerà la mano, chi voterà a favore e chi voterà contro sui singoli emendamenti e sul provvedimento in sé. Quello che deve essere garantito ai cittadini è la libertà di scegliere consapevolmente cosa fare della propria salute e di quella dei propri figli. È aberrante che, in base alla stesura preliminare, vi fosse addirittura il rischio di perdere la genitorialità, la patria potestà ai genitori; per non parlare delle sanzioni applicate o addirittura dell'esclusione dei minori dallo studio. Queste cose fanno parte della storia del decreto-legge, le avete scritte, e fanno parte di un modo di governare che non ci appartiene. In conclusione, lo dico in maniera molto semplice: si vada a votare e vedremo quali saranno le mani che si alzeranno per garantire la libertà di scelta ai nostri cittadini e quali saranno invece le mani che si alzeranno solo per la convenienza politica di garantire al Governo, anche in un ennesimo atto di arroganza, una maggioranza che ormai nel corpo elettorale e nel Paese non esiste più.
2017-07-11	PD	ManasseroPatrizia	MANASSERO, relatrice. La vaccinazione è considerata una delle più rilevanti scoperte mediche fatte dall'uomo e l'importanza che essa riveste per l'impatto sulla salute è tale da essere considerata, insieme al miglioramento delle condizioni igieniche, dell'acqua potabile, degli antibiotici e dell'alimentazione, tra i fattori che hanno permesso di raddoppiare negli ultimi cento anni l'aspettativa di vita nelle Nazioni più ricche. Tra tutti gli interventi sanitari, sono stati i nuovi vaccini a permettere di sconfiggere le malattie che hanno provocato in passato gravi epidemie. L'OMS stima che ogni minuto vengono salvate cinque vite, pari a 7.200 vite al giorno, grazie proprio alla somministrazione dei vaccini. Quindi, è da considerarsi un problema globale di giustizia sociale e di salute garantire l'accesso ai vaccini a tutti, in particolare alle Nazioni più povere. La tutela dello Stato italiano nei confronti della salute dei propri cittadini, attraverso la prevenzione della diffusione delle malattie endemiche, non è certo recente: risale infatti al 1939 la promulgazione della prima legge che istituiva un obbligo vaccinale contro la difterite. Con leggi successive vennero poi introdotti gli obblighi di vaccinazione contro la poliomielite, il tetano e l'epatite B. Nel 1961 si decise di verificare il rispetto delle vaccinazioni prescritte, ponendo il loro assolvimento come condizione essenziale per potersi iscrivere alla scuola dell'obbligo e sostenerne gli esami. Era compito dei direttori scolastici e dei presidi verificare la presenza dei certificati di vaccinazione, senza i quali gli alunni non potevano essere ammessi alla scuola o agli esami. Nel 1999, considerando soddisfacente lo stato delle coperture vaccinali, in seguito ad alcune sentenze a favore di famiglie che avevano ritenuto opportuno fare scelte di non vaccinazione, venne rimosso tale obbligo. Dunque, da quel momento la mancata certificazione non comportava più il rifiuto di ammissione dell'alunno alla scuola o agli esami. Dal 1999 si è quindi lavorato, in sostituzione dell'aspetto coercitivo, verso un'adesione attiva delle famiglie alla prevenzione vaccinale, mettendo a punto il Piano nazionale di prevenzione vaccinale, documento periodicamente rinnovato, del quale a gennaio è stata approvata la pianificazione per il periodo 2017-2019. All'importanza e al valore della programmazione contenuta nel Piano nazionale di prevenzione vaccinale, per impostazione, obiettivi e metodo, hanno fatto riferimento tutte le audizioni svolte all'interno della 12ᵃ Commissione. Riassumo gli obiettivi principali individuati dal Piano nazionale prevenzione vaccinale 2017-2019, coerentemente con le linee del Piano d'azione europeo per le vaccinazioni e del Piano globale della regione europea dell'Organizzazione mondiale della sanità (OMS): mantenere lo stato polio- free (la regione europea dell'OMS ha raggiunto lo status polio- free nel 2002); raggiungere lo stato morbillo- free e rosolia- free; garantire l'offerta attiva e gratuita delle vaccinazioni nelle fasce d'età indicate e nei gruppi di popolazione a rischio; aumentare l'adesione consapevole alle vaccinazioni nella popolazione generale, anche attraverso la conduzione di campagne di vaccinazione per il consolidamento della copertura vaccinale; contrastare le disuguaglianze, promuovendo interventi vaccinali nei gruppi di popolazioni marginalizzati o particolarmente vulnerabili; completare l'informatizzazione delle anagrafi vaccinali, a livello regionale e nazionale, interoperabili tra di loro e con altre basi di dati; migliorare la sorveglianza delle malattie prevenibili con vaccinazione; promuovere, nella popolazione generale e nei professionisti sanitari, una cultura delle vaccinazioni coerente con i principi guida del Piano nazionale di prevenzione vaccinale. Il citato documento supera di fatto anche la differenza tra vaccini obbligatori e raccomandati e specifica il calendario nazionale vaccinale; esso è impostato sull'intero ciclo vita delle persone: non vi è solo attenzione ai bambini, ma anche la previsione di copertura per gli anziani rispetto a malattie gravi quali l'influenza, lo zoster e la malattia invasiva da pneumococco. Pertanto, con il decreto-legge n. 73 del 7 giugno 2017, arriviamo oggi alla reintroduzione dell'obbligo vaccinale, vincolante sui requisiti per la partecipazione dei bambini e delle bambine ai nidi, ai servizi e scuole per l'infanzia pubbliche e private e con un regime sanzionatorio per la frequenza della scuola dell'obbligo. La scelta di agire con un decreto-legge è stata motivata dalla preoccupante diminuzione negli ultimi anni di tutte le coperture vaccinali ed in particolare riguardo al morbillo, malattia di cui è in corso una epidemia. I dati relativi all'epidemia di morbillo dal 1° gennaio 2017 al 2 luglio 2017 parlano di ben 3.346 casi segnalati, tra cui 2 decessi; di questi, l'88 per cento non era vaccinato e il 7 per cento aveva ricevuto solo una dose di vaccino; l'età mediana dei casi è pari a ventisette anni; 200 casi avevano meno di un anno di età; 252 sono i casi segnalati tra gli operatori sanitari. Si tratta di un quadro che giustifica l'intervento di profilassi vaccinale. Negli anni siamo quindi passati dall'obbligo vaccinale all'adesione e proposizione attiva. Oggi dobbiamo constatare che la copertura vaccinale risulta bassa e in progressiva riduzione rispetto agli obiettivi posti, tali da sollecitare un richiamo da parte dell'OMS. Ricercando le cause che hanno indotto una parte sempre crescente di cittadini a rinunciare alla prevenzione vaccinale, sono state individuate alcune motivazioni. Le fake news e la disinformazione hanno di certo generato una crescita della cultura antivaccino. D'altra parte, la discussione attorno alle vaccinazioni e all'obbligo vaccinale ha una storia antica tanto quanto quella dei vaccini. La scoperta di Edward Jenner nel 1796 del vaccino contro il vaiolo fu accompagnata da subito da un'accesa discussione fra sostenitori e oppositori. Nonostante il vaiolo fosse una malattia gravissima, emersero in allora forti contrapposizioni, dettate sia da motivazioni contrarie all'utilizzo e all'inoculazione nel corpo umano di materiale prelevato da animali (come erano in allora i primi vaccini contro il vaiolo), sia da un fatalismo legato invece a motivi religiosi. Oggi la ricerca ci propone vaccini innovativi, ma resta la difficoltà nelle persone di accettare una somministrazione in tal senso. Una difficoltà che va rispettata e accompagnata da buona informazione e da ragioni convincenti. Altro motivo è il fatto che nelle giovani famiglie, che vivono fortunatamente una stagione di buona salute collettiva, prevalgono i timori relativi ai rischi e alle reazioni avverse alla vaccinazione, a scapito dei rischi che correrebbero contraendo malattie che per loro risultano lontane e ignote. È proprio sulle reazioni avverse e la farmacovigilanza che ci sono buone ragioni per chiedere e sostenere la massima trasparenza nella pubblicazione dei dati. Non ha funzionato al meglio la suddivisione dei compiti da parte delle Regioni e dello Stato, così come individuati nel piano nazionale vaccini. Già nell'indagine promossa dalla Commissione bicamerale per l'infanzia nella XIV legislatura sulla copertura vaccinale in età pediatrica e sull'ospedalizzazione dei bambini affetti da malattie infettive, emergeva che i vaccini raccomandati sono offerti in modo attivo in alcune Regioni, mentre in altre vi è una certa inerzia nell'offerta. Ciò non è cosa priva di importanza, perché ne deriva una diversa estensione della copertura vaccinale. Solo laddove i medici dei centri vaccinali presentano in modo convincente ai genitori la possibilità e i vantaggi (offerta attiva) di immunizzare i propri figli nei riguardi di tutte le malattie prevenibili con i vaccini si ha un'ampia adesione anche alle vaccinazioni raccomandate. Laddove invece i vaccini raccomandati sono forniti solo se esplicitamente richiesti, è immunizzata solo quella quota di bambini i cui genitori hanno avuto autonomamente conoscenza di questa possibilità, grazie al loro livello di istruzione e perché particolarmente attenti alla salute dei propri figli. In questo modo, si viene a determinare uno stato di iniquità a danno dei bambini appartenenti alle fasce di popolazione meno protetta. In ultimo, i servizi territoriali, penalizzati da anni di tagli di risorse e personale, si sono concentrati su altre funzioni ed emergenze, mentre i servizi di accompagnamento alla prevenzione e alla proposizione attiva si sono depotenziati. Dobbiamo quindi riconoscere che la responsabilità della riduzione delle coperture vaccinali è articolata. Nel momento in cui si interviene con la decretazione è necessario quindi bilanciare queste responsabilità tra le famiglie e la parte pubblica. Questo è stato il principio che ha motivato il nostro lavoro in Commissione. I punti che reputiamo necessari dunque per il bilanciamento delle responsabilità e che sono stati oggetto di modifica del testo attraverso l'approvazione di emendamenti in Commissione riguardano: la realizzazione di campagne informative ampie e veritiere, un'informazione dedicata a rassicurare le famiglie, per portarle a un approccio convinto e sereno alla vaccinazione; la predisposizione di un'anagrafe vaccinale nazionale integrata tra Ministero e Regioni, utile a monitorare sia le vaccinazioni che gli eventi avversi (le malattie), strumento indispensabile sia per le valutazioni scientifiche e statistiche sulle immunizzazioni, sia per il cittadino, per avere memoria del proprio stato di copertura vaccinale; rafforzare la formazione e l'informazione di tutto il personale sanitario; introdurre la farmacovigilanza puntuale, che rafforzi le segnalazioni degli eventi avversi alla vaccinazione, controllandole e rendendole pubbliche in modo trasparente e puntuale; rispettare l'attuazione dei nuovi LEA. Il piano vaccinale, nella sua massima copertura, è totalmente finanziato dai nuovi LEA. Abbiamo ritenuto necessario che la Commissione di monitoraggio e controllo dell'attrazione dei LEA, introdotta con l'approvazione dei medesimi, verificasse anche lo stato di attuazione del Piano nazionale di prevenzione vaccinale e il calendario nazionale vaccinale. A seguire, l'inserimento della verifica delle coperture vaccinali del personale sanitario e scolastico, con rimando alla legge sulla sicurezza del lavoro per le azioni conseguenti, nonché la semplificazione della parte burocratica a carico di famiglie, scuole e ASL che, con il contributo della tecnologia, può essere oggi facilitato anche per rendere meno inviso il provvedimento. Abbiamo voluto ribadire che il decreto-legge si mantiene radicato nel Piano nazionale di prevenzione vaccinale e nel calendario vaccinale nazionale previsto al suo interno e abbiamo lavorato per rafforzare e qualificare il testo che andremo a discutere. L'articolo 1, comma 1, del provvedimento, così come modificato dal lavoro di Commissione, dall'emendamento presentato e dal confronto con il Governo affronta il metodo di somministrazione di totali quattordici vaccini così suddivisi: al comma 1 sono indicati i sei vaccini obbligatori, che sono i quattro storici (antipolio, antitetanica, antidifterite e antiepatite) più antipertosse e antihaemophilus influenzae tipo B. Seguono, al comma 1- bis, i quattro vaccini contro morbillo, rosolia, varicella e parotite. Per questi vaccini è previsto l'obbligo condizionato a una rivalutazione a cadenza triennale sulla base della verifica dei dati epidemiologici e delle coperture vaccinali raggiunte, effettuata dalla commissione di monitoraggio del decreto del Presidente del Consiglio dei ministri di definizione e aggiornamento dei LEA, istituita con decreto del Ministero della salute nel gennaio 2017. Il Ministero della salute, con decreto da adottare decorsi tre anni dalla data di entrata in vigore della legge di conversione del presente decreto-legge e, successivamente, con cadenza triennale, sentiti il Consiglio superiore di sanità e la Conferenza permanente per i rapporti tra lo Stato, le Regioni e le Province autonome di Trento e Bolzano, previo parere delle competenti Commissioni parlamentari, può disporre la cessazione dell'obbligatorietà per una o più vaccinazioni di cui al comma 1- bis. In caso di mancata presentazione alle Camere degli schemi di decreto nei termini di cui al precedente periodo, si propone che il Ministro della salute trasmetta alle Camere una relazione recante le motivazioni della mancata presentazione, nonché i dati epidemiologici e quelli sulle coperture vaccinali. Al comma 1- quater si introducono l'antimeningococcica B, l'antimeningococcica C, l'antipneumococcica e l'antirotavirus. Questi vaccini sono raccomandati e la loro valenza è rafforzata dall'inserimento nel provvedimento, che ne assicura l'offerta attiva e gratuita. Si considerano quindi necessari tutti i quattordici vaccini previsti per la fascia di età compresa tra zero e sedici anni. Per raggiungere gli obiettivi di copertura vaccinale si reputa importante utilizzare contemporaneamente e sussidiariamente due strumenti, quali l'obbligatorietà e la proposizione e adesione attiva, con l'auspicio - aggiungo - di poter raggiungere quella maturità nell'approccio alle vaccinazioni tale da permettere, quanto prima nel tempo, il superamento dell'obbligo. In tal senso, la valutazione triennale è un'opportunità per questa rivalutazione. Il comma 4 prevede, in caso di mancata osservanza dell'obbligo vaccinale di cui al comma 1, l'irrogazione ai genitori esercenti la responsabilità genitoriale e ai tutori della sanzioni amministrative di valore compreso da i 500 e i 3.500 euro. Anche in questo caso, la Commissione ha ritenuto di rimodulare il peso delle sanzioni e si è proceduto a proporre la soppressione del riferimento al ricorso al tribunale per i genitori che non aderissero all'obbligo vaccinale. L'articolo 2 del provvedimento prevede iniziative di comunicazione sulle vaccinazioni, mentre l'articolo 3 reca misure sugli adempimenti vaccinali per l'iscrizione ai servizi educativi per l'infanzia, alle istituzioni del sistema nazionale di istruzione, ai centri di formazione professionale regionale e alle scuole private non paritarie. L'articolo 4 reca ulteriori adempimenti, l'articolo 5 disposizioni transitorie, l'articolo 6 l'abrogazione di precedenti leggi sull'obbligo e l'articolo 7 disposizioni finanziarie. Sono convinta che su questo decreto-legge, sulla prevenzione e sull'obbligo vaccinale si sia fatto un grande lavoro in Commissione recependo, oltre alle preoccupazioni per lo stato di salute generale che lo avevano motivato, anche quelle legittime delle famiglie, che devono essere rispettate e a cui abbiamo cercato di dare risposte. Per questo lavoro ringrazio pertanto - lo faccio subito - l'intera Commissione, la sua Presidente, senatrice Emilia De Biasi, per la conduzione dei lavori, tutti i commissari, perché il confronto tra posizioni anche molto diverse è stato ed è sempre utile, il mio Gruppo, naturalmente, per il sostegno e il Governo nella persona del ministro Lorenzin per la disponibilità al confronto.
2017-07-11	PD	PuglisiFrancesca	Come evidenziato dal Ministero della salute, la vaccinazione rappresenta uno degli interventi più efficaci e sicuri a disposizione della sanità pubblica per la prevenzione primaria delle malattie infettive. Questa pratica comporta benefici non solo per effetto diretto sui soggetti vaccinati, ma anche in modo indiretto introducendo protezione in soggetti non vaccinati. Vorrei sottolineare con forza questo punto perché è di cruciale importanza proprio per il dibattito che si è sviluppato attorno all'obbligo scolastico e al diritto all'accesso all'istruzione.
2017-07-11	PD	PuglisiFrancesca	Non c'è solo il beneficio diretto nel vaccinare i propri figli, ma quel prezioso beneficio indiretto che crea una rete di sicurezza a favore dei soggetti non vaccinati. Il diritto dunque all'istruzione e all'accesso a scuola dobbiamo innanzitutto garantirlo a quelle bambine e a quei bambini che, a causa di malattie gravissime, non possono vaccinarsi e che correrebbero seri rischi di vita nel momento in cui dovessero entrare in contatto, a scuola, con bambini non vaccinati. E qui rivolgo il mio appello, da quest'Aula, alle famiglie: fidatevi per favore - lo ricordava prima il senatore Aiello - dei pediatri e non dei santoni, fidatevi degli scienziati e della sanità pubblica, non delle fake news che popolano la rete. Voglio infine ringraziare davvero la Commissione sanità del Senato per il lavoro svolto e per aver accolto alcuni emendamenti proposti dalla Commissione istruzione, di cui ero anche prima firmataria, sull'esonero dall'insegnamento dei vicari del dirigente scolastico e su una serie di provvedimenti che aiuteranno le scuole ad assolvere questo importante compito. Sono mamma di tre figli e li ho vaccinati sempre (vaccinazioni obbligatorie e raccomandate), non solo e non tanto per pensare alla loro salute, ma anche per pensare alla salute dei soggetti più deboli, di quei bambini che, per ragioni gravi, non si possono vaccinare. È a loro che noi innanzitutto dobbiamo pensare.
2017-07-11	PD	PuglisiFrancesca	Tale obbligo è stato poi trasformato in facoltà nel 1999, con il decreto del Presidente della Repubblica n. 355, prevedendo che il direttore della scuola, nel caso di mancata presentazione della certificazione, abbia il solo compito di comunicare il fatto entro cinque giorni per gli opportuni e tempestivi interventi all'azienda unità sanitaria locale di appartenenza dell'alunno ed al Ministero della sanità. Il risultato di questa scelta è stato un drastico calo di anno in anno delle vaccinazioni, fino ad arrivare sotto la soglia minima indicata dall'Organizzazione mondiale della sanità quale soglia necessaria al raggiungimento della cosiddetta immunità di gregge. Come evidenziato dallo stesso Istituto superiore di sanità, la differenza tra le vaccinazioni obbligatorie e quelle raccomandabili, non prevedibile dai legislatori che introdussero le prime, ha causato problemi crescenti poiché gran parte della popolazione e anche una parte anche degli operatori sanitari si sono dimostrati diffidenti nei confronti delle vaccinazioni raccomandate, come se queste fossero meno importanti di quelle obbligatorie, senza tener conto del fatto che anche queste ultime sono fondamentali per ridurre le relative malattie.
2017-07-12	FI	FlorisEmilio	Ora, questo è ciò che è mancato in assoluto da parte del Ministero, da parte della signora Ministro, da parte del Governo. Si propongono delle innovazioni piuttosto onerose per il cittadino - intendo onerose in termini non economici, ma di tempo e di responsabilità che ogni genitore sente - senza dare le informazioni dovute, senza sentire in Commissione, da parte dell'Istituto superiore di sanità, una risposta utile e soddisfacente in merito al maggiore rischio per la popolazione nel passare da sei a dodici vaccini (allora si parlava di dodici vaccini).
2017-07-12	FI	FlorisEmilio	Ricordo che lo stesso Ministro, parlando di prevenzione durante la trattazione dell'importante argomento della sostenibilità del Sistema sanitario nazionale, con particolare riferimento alla garanzia dei principi di universalità, solidarietà ed equità, nell'ambito di un'indagine conoscitiva svolta dalla Commissione sanità, aveva rilevato la grande rilevanza delle risorse da destinare alla sanità; risorse - come sappiamo - da lungo tempo scarse e ogni anno inferiori rispetto a quelle dell'anno precedente, che hanno finito per caricare il Sistema sanitario di ulteriori oneri, quali i nuovi farmaci, le nuove tecniche diagnostiche, la necessità di rinnovare le attrezzature all'interno degli ospedali e di rivedere il loro apparato edilizio. La prevenzione, a detta del Ministro, riguardava non una spesa, ma un investimento, che rende molto nel medio e nel lungo periodo. Questo, in sintesi estrema, è stato l'intervento del Ministro in occasione della sua audizione nel 2013.
2017-07-12	LN	DivinaSergio	Come Lega Nord siamo sicuri che i vaccini siano una cosa buona e abbiano salvato milioni e milioni di vite. Quello che però sta facendo il Governo con il provvedimento in esame vanifica l' iter che si era ormai instaurato, quello per cui le famiglie portavano spontaneamente a vaccinare i propri figli. Prima domanda: serviva un decreto-legge? C'è un'urgenza epidemiologica nel nostro questo Paese tale da portare il Governo a usare in questo caso proprio la mannaia, non dando modo alle famiglie di capire, ma calando una scure e dicendo unicamente che si dovrà fare così? Continueremo a chiedercelo, perché la materia è questa. L'Europa si è divisa sull'obbligatorietà e non obbligatorietà dei vaccini. La maggioranza dei Paesi europei non impone, ma convince. In Italia invece abbiamo deciso di imporre con forza i vaccini. Il risultato probabilmente sarà contrario all'interesse generale e anche alla volontà di chi ha proposto il provvedimento. Inizialmente si imponevano dodici vaccini, in una fascia di età, dalla nascita ai due anni, nella quale non vengono ancora prescritte analisi prevaccinali finalizzate a stabilire quali bambini potrebbero rischiare più o meno. La dialettica in Commissione ha portato alla diminuzione delle vaccinazioni obbligatorie da dodici a dieci, con la cancellazione delle vaccinazioni antimeningococco B e antimeningococco C, del resto poco comprensibile, stante il fatto che le evidenze scientifiche consiglierebbero esattamente il contrario, trattandosi di malattie così preoccupanti e devastanti che sarebbe stato probabilmente utile renderne obbligatorie le vaccinazioni. Il Governo su questo provvedimento si sta muovendo come un dilettante allo sbaraglio. Impone una pratica e lo fa con severità, introducendo forti sanzioni. Se i genitori non vaccinano i figli, questi non potranno neanche più frequentare gli asili, le scuole materne e altri istituti scolastici. Ma le sanzioni non finiscono qui. Chi non vaccinerà i propri figli sarà sanzionato anche monetariamente. Inizialmente era prevista una sanzione di 7.500 euro: pensate a cosa accadrebbe a una famiglia, con tutte le difficoltà che attraversano oggi tutti, se fosse toccata da un provvedimento simile. Dopo la discussione in Commissione queste sanzioni pecuniarie, sempre gravissime, sono state dimezzate. Che cosa non si è fatto? Non si è pensato a quello che sarebbe accaduto successivamente. Oggi, se una famiglia si rivolge alle ASL per fissare un appuntamento vaccinale, presso tante ASL ottiene quell'appuntamento dopo molti mesi. Dovendo iscrivere i propri figli e rischiando il respingimento degli stessi dalle scuole materne o dagli asili, tutte le famiglie correranno alle ASL, che naturalmente non saranno in grado di svolgere il proprio lavoro. Vi sarà un sovraffollamento. Che cosa accadrà? Su questo il Ministro non sa darci alcuna risposta. E il Governo fa finta che questi problemi non esistano. Ci sono ASL che funzionano - il Paese è lungo e diversificato - e in alcune di esse si riesce a ottenere un appuntamento in tempi anche ragionevoli. Ma le persone o le famiglie dovranno fare un ragionamento. Fino a che il provvedimento non andrà a regime e non vi saranno le circolari ministeriali che applicheranno tutto il nuovo sistema, probabilmente fino a settembre le ASL faranno pagare dei ticket. Le famiglie, allora, poiché è stato loro detto, sebbene l'informazione sia ancora un po' vaga, che da settembre in poi le vaccinazioni non saranno a pagamento, non si recheranno subito ma aspetteranno settembre. Peccato, però, che le iscrizioni avranno già avuto corso. Confusione. Serviva creare confusione? Non si potevano lasciare andare le cose come stavano? In Commissione si è chiesto di dilazionare l'entrata in vigore, perché non avevano senso tempistiche così rigide. Altre richieste che abbiamo fatto al Governo sono state bocciate, come la seguente. Se avete imposto l'obbligatorietà, perché la richiesta della certificazione per poter iscrivere un ragazzo a scuola o un bambino alle scuole materne deve essere a pagamento? Emendamenti delle opposizioni presentati a tal proposito sono stati respinti. Ma a parte il pagamento, che è un'assurdità, se c'è una obbligatorietà, e devo chiedere quella certificazione alla ASL o all'istituto ospedaliero che l'ha effettuata per portarla in una scuola, perché devo anche pagarla? In secondo luogo: ma non siamo nella stagione delle semplificazioni? Essendo questi dei documenti di cui dispongono le pubbliche amministrazioni, non si poteva fare tutta questa trafila in modo automatico? Le ASL trasmettono alle scuole i dati relativi ai ragazzi, con tutti i contenuti che avete deciso di chiedere. Era così difficile far funzionare il sistema senza creare altri oneri alle famiglie? Dite di voler fare una cosa e, probabilmente, arriverete a fare il contrario. Tocco il tasto dei bambini che non possono essere vaccinati perché affetti da patologie particolari, immunodepressi o sottoposti a cure di diverso tipo, come quelle chemioterapiche. Questi bambini non possono essere vaccinati, perché rischierebbero troppo. Cosa si scrive in legge? Si scrive che questi bambini dovranno essere inseriti al massimo uno per classe. E abbiamo capito il motivo di una tale prescrizione. Voi dite che, siccome sono bambini non vaccinati, e tendenzialmente meno protetti, è bene che siano inseriti in una classe complessivamente protetta. Peccato, però, che l'effetto che sortite sarà esattamente l'opposto. Se a quel bambino non si garantisce il totale anonimato, rischierà di essere visto come un piccolo appestato e sarà ghettizzato. Ma quante leggi abbiamo dovuto approvare contro il bullismo nelle scuole? E ora offriamo il destro perché questi bimbi, che si dice di voler proteggere, diventino ancora più vulnerabili. Di fatto, poi, si protegge il bambino non vaccinato in una classe dove tutti sono vaccinati, ma non si dice che devono essere vaccinati anche gli insegnanti: e già questo cozza contro quanto scritto. Di più: i bambini vivono forse più a casa che a scuola durante quelle cinque ore. Ma a casa non vi è l'obbligo che anche i genitori siano vaccinati. Tutte queste previsioni, dunque, non funzionano. Quanto alla protezione della privacy delle persone, penso qui alla forma di contagio più diffusa che abbiamo visto negli ultimi anni, quando si è parlato di HIV. Bene, se una persona affetta da questa gravissima patologia dovesse assentarsi dal lavoro per le cure e dovesse poi rientrare sul posto di lavoro, per garantire la sua privacy è impedito anche al datore di lavoro di conoscere la sua patologia, proprio per proteggerla. E si tenga conto che un malato di HIV è estremamente pericoloso e può contagiare. Bene, se un ammalato di HIV ha la protezione, l'anonimato garantito per legge, non si capisce perché dobbiamo mettere un bambino, che non è un appestato ma semplicemente un non vaccinato, in una posizione tale che rischia di farlo sentire un emarginato. Per quanto riguarda la scuola, noi vorremmo che funzionasse. Conosciamo tutte le difficoltà e, a parte i decreti sulla buona scuola, che non so se abbiano veramente migliorato la funzionalità e la bontà dei nostri istituti, i dirigenti scolastici si troveranno ora a dovere verificare prima il calendario delle incombenze derivanti dal provvedimento in esame. Dovranno informare le famiglie, chiedere e ottenere la documentazione, fare le liste, provvedere: probabilmente accantoneranno i problemi della funzionalità scolastica, della copertura degli insegnanti, delle ore dell'insegnamento perché troppo rigida è l'imposizione che gli si dà e troppi sono gli oneri che deriverebbero ai soggetti scolastici con questo disegno di legge. PRESIDENTE. Senatore, deve avviarsi alla conclusione. DIVINA (LN-Aut). Pensiamo, per esempio, che un insegnante per istituto dovrà essere distolto dall'insegnamento, perché dovrà curare tutte le incombenze relativo a questo provvedimento. Abbiamo dovuto prevedere 10 milioni di euro per indennizzare le scuole che dovranno affrontare le sovrafunzioni. Il Ministero dovrà dotarsi di 20 persone in più per le controversie delle somministrazioni. Concludo, Presidente. Senza voler fare propaganda alle Regioni del Nord amministrate dalla Lega, abbiamo visto che in quelle dove si è fatta solo comunicazione scientifica, rendendo consapevole la popolazione, otteniamo risultati migliori che si avvicinano agli standard ottimali richiesti dall'Organizzazione mondiale della sanità, senza frizioni, senza sanzioni, senza esclusioni né ghettizzazioni dei ragazzi che sono non infetti ma soltanto - forse - un pericolo perché non vaccinati. Avete creato panico, le famiglie sono preoccupatissime e anche quelle che avrebbero portato naturalmente i figli a vaccinarsi adesso sono restie. Se leggono i bugiardini dei sieri vaccinali - così come ciascuno di noi legge le controindicazioni riportate sul bugiardino di un qualsiasi farmaco - l'irrigidimento è tale che probabilmente non soltanto non si faranno i vaccini, ma non si prenderanno neanche più i farmaci. Se poi si considera che il pediatra chiede anche la manleva, la famiglia capisce che qualcosa non funziona. Dovete recuperare la fiducia, dovete rassicurare le famiglie. I vaccini - lo ripetiamo - sono una cosa buona, ma bisogna farlo capire e non imporlo con la mannaia e con i vostri metodi.
2017-07-12	PD	MattesiniDonella	Il provvedimento in esame, grazie anche all'importante lavoro emendativo svolto in Commissione, offre importanti risposte esattamente a questi temi, che corrispondono alle questioni poste dai cittadini. Ho già parlato dell'Anagrafe vaccinale come strumento del Governo, ma vorrei sottolineare che all'articolo 1 abbiamo rafforzato il tema della farmacovigilanza, perché si afferma in modo molto chiaro che l'Agenzia italiana del farmaco (AIFA), in collaborazione con l'Istituto superiore di sanità e avvalendosi di una commissione tecnico-scientifica integrata in modo specifico da esperti indipendenti e privi di conflitti di interessi, dovrà trasmettere ogni anno al Parlamento una relazione sui risultati della farmacovigilanza e sui dati degli eventi avversi per i quali sia stata confermata un'associazione con i vaccini.
2017-07-12	PD	MattesiniDonella	È un provvedimento che nel suo passaggio parlamentare ha impegnato per oltre un mese la Commissione sanità in importanti audizioni e che ha prodotto, proprio a partire dalle audizioni, miglioramenti importanti nel testo approdato in Aula. Abbiamo tenuto conto delle questioni poste promuovendo un uso consapevole delle vaccinazioni, e nel contempo accanto all'obbligatorietà dei vaccini, attraverso la modulazione della verifica triennale su un gruppo di vaccini, abbiamo lavorato e lavoreremo ancora per l'adesione consapevole alle vaccinazioni stesse. Abbiamo, altresì, rafforzato la farmacovigilanza, istituito l'anagrafe nazionale vaccinale, che non è solo un atto tecnico informatico, ma lo strumento principe per il Governo per la conoscenza del sistema vaccinale; uno strumento base per la trasparenza del percorso nonché dei dati degli eventi avversi. Abbiamo superato la questione della segnalazione al tribunale dei minori e ridotto le sanzioni, tenendo insieme il diritto all'istruzione e quindi l'accesso alla scuola. Nel contempo abbiamo rafforzato il percorso di informazione e formazione di tutto il personale sanitario e scolastico sulla vaccinazione. Ciò è importante, perché vuol dire che ci stiamo dotando di una modalità basata sull'informazione e formazione che renda tutti gli operatori capaci di una presa in carico individualizzata e personalizzata delle richieste dei genitori e del loro diritto a confrontarsi sulle incertezze e ad avere informazioni e rassicurazioni.
2017-07-12	PD	MaturaniGiuseppina	Penso che ci assumiamo una responsabilità enorme combattendo l'attuazione di questo provvedimento di fronte a certezze che ci indica la scienza; in questo campo possiamo infatti permetterci di avere opinioni, di chiedere cambiamenti, di condurre battaglie per le nostre opinioni, purché non si vadano a toccare le verità scientifiche. Accolgo oggi tali verità dalle organizzazioni che a livello mondiale hanno il timbro della scientificità e per quello che riguarda il nostro Paese, dalle indicazioni che ci vengono date dall'Istituto superiore di sanità. Dobbiamo comunicare ai cittadini italiani che queste istituzioni hanno la responsabilità di offrire ai cittadini italiani delle verità scientifiche. Noi non abbiamo questa responsabilità e questa capacità e non possiamo avere l'arroganza di assumercele. Dopodiché, nella discussione che abbiamo aperto non solo nei luoghi istituzionali, ma anche nei luoghi che ci hanno visto partecipare a confronti con i cittadini, abbiamo condiviso la giustezza di alcune modificazioni, migliorando il decreto-legge, che è intervenuto su questioni cui la politica è chiamata a dare una risposta e non sull'interpretazione scientifica.
2017-07-12	PD	MaturaniGiuseppina	Questo lavoro di ascolto, che non è stato solo l'ascolto degli addetti ai lavori della Commissione, ci ha portato a numerosissime audizioni che hanno visto la presenza di rappresentanti della scienza, delle istituzioni, delle associazioni dei cittadini e dei genitori (quelli favorevoli ai vaccini e quelli dubbiosi o non favorevoli). Le opinioni, che si sono trasformate nelle decisioni che abbiamo assunto, non sono solo frutto della condivisione del provvedimento che il Governo ha adottato in un momento difficile, di urgenza, che non è stata dichiarata da una improvvisa valutazione di qualcuno, ma che è stata e viene sollecitata ormai da più di tre anni dall'Organizzazione mondiale della sanità, perché lo stato delle vaccinazioni in Italia è estremamente preoccupante.
2017-07-12	PD	MaturaniGiuseppina	Signora Presidente, intanto vorrei ringraziare le colleghe e i colleghi della Commissione sanità, la relatrice Manassero, la Presidente della Commissione e ovviamente il Governo per il lavoro davvero approfondito che è stato fatto in queste ultime settimane in Commissione sanità nella lettura, nell'approfondimento, nello sviscerare davvero in maniera incredibile il provvedimento che oggi stiamo esaminando.
2017-07-12	LN	ComaroliSilvanaAndreina	Ieri abbiamo dato i pareri alla Commissione igiene e sanità, e abbiamo detto che l'emendamento era scoperto ai sensi dell'articolo 81.
2017-07-12	LN	ComaroliSilvanaAndreina	Signor Presidente, intervengo giusto per fare chiarezza sull'emendamento 1.0.1500: non è che la Commissione bilancio non abbia dato il parere alla Commissione igiene e sanità, ma tale Commissione ha approvato l'emendamento prima che la Commissione bilancio si potesse esprimere.
2017-07-12	LN	TosatoPaolo	Voi avreste dovuto convincere le famiglie dell'utilità delle politiche delle vaccinazioni e perseguire quella politica che - ripeto - abbiamo promosso nella Regione Veneto. Questo era il vostro compito. Con il decreto-legge in esame peggiorerete la situazione e diventerà ancora più deleterio il rapporto tra il Ministero della salute, la sanità in generale e le famiglie. Il rapporto diventerà di totale diffidenza, sfiducia e lontananza dalla politica.
2017-07-12	M5S	EndrizziGiovanni	In ogni caso, un buon padre di famiglia, per il principio di precauzione, si pone il problema e si chiede: che obiettivo voglio raggiungere? La migliore copertura vaccinale. Diciamo che vorremmo superare il 95 per cento, soglia indicata dall'Organizzazione mondiale della sanità. E come ci arriviamo? Un padre padrone interviene a gamba tesa con un decreto-legge. Egli dice che decide, comanda e obbliga le famiglie a vaccinare. Altrimenti, toglie la patria potestà; non fa andare i bambini a scuola e applica sanzioni capestro e si fa come dice lui.
2017-07-12	M5S	SerraManuela	Signor Presidente, in premessa vorrei ricordare che ieri alla Camera è stato votato con la fiducia il decreto-legge n. 99 del 2017, cosiddetto decreto banche, regalando 17 miliardi di euro per sanare i conti di banche private; 17 miliardi che avrebbero potuto essere utilizzati per un anno di reddito di cittadinanza. Questo come incipit, per mostrare attenzione e avviare un dialogo costruttivo con la cittadinanza tutta, poiché anche il decreto-legge che discutiamo oggi ha avuto un iter, oserei dire, inadatto e offensivo per la cittadinanza tutta. Mi piace ricordare che nell'articolo 32 della nostra Costituzione si specifica come: «La Repubblica tutela la salute come fondamentale diritto dell'individuo e interesse della collettività, e garantisce cure gratuite agli indigenti. Nessuno» - e ripeto: nessuno - «può essere obbligato a un determinato trattamento sanitario se non per disposizione di legge. La legge non può in nessun caso violare i limiti imposti dal rispetto della persona umana». La legge dunque, non può in alcun modo superare i limiti imposti dal rispetto di questo. La Ministra ha spiegato che il provvedimento è stato scritto per tutelare i bambini, benché l'obbligatorietà, senza un serio e puntuale iter informativo, per il tramite di una rete di medici e pediatri che aiutino i genitori alla conoscenza del percorso vaccinale vero e proprio, viene definita per me "coercizione". Siete passati da un'obbligatorietà di dodici vaccini a una di dieci, ma con ulteriori quattro vaccini consigliati. Quindi abbiamo dieci più quattro. Ministro, questa vostra scelta di imposizione costringe le persone a soccombere a una legge, sull'indicazione positiva del termine «di tutela della salute pubblica», ma con incolmabili zone d'ombra, che sopprimono i diritti e il rispetto dei cittadini. Abbiamo tutti osservato la vicenda che ha visto prima l'annuncio a mezzo stampa, poi la formulazione di alcune indicazioni («dodici vaccini obbligatori») e ora la presentazione del testo con numerosi emendamenti e correzioni al testo; chissà cosa dovremo votare in Aula. Ma andiamo con ordine, poiché nell'analisi degli articoli che in particolare vedono coinvolti gli istituti scolastici e il personale docente, all'interno degli articoli 3, 4 e 5, viene specificata la disciplina sugli effetti dell'inadempimento degli obblighi di vaccinazione relativamente ai servizi educativi, alle scuole e ai centri di formazione professionale regionale. In merito all'accesso, il presente decreto-legge opera una distinzione tra i servizi educativi per l'infanzia e le scuole dell'infanzia o cosiddette materne (ivi incluse quelle private), da un lato, e le restanti scuole come i centri di formazione professionale regionale, dall'altro. Per il primo ambito di strutture (scuole per l'infanzia e servizi educativi per l'infanzia), la presentazione della documentazione costituisce un requisito di accesso, mentre per il secondo ambito la mancata presentazione non preclude l'accesso alla scuola o agli esami. Già in questi pochi passaggi troviamo delle discrepanze tra infanzia, adolescenti e giovani studenti; il provvedimento appare dunque incostituzionale, poiché si pongono delle differenze di tutela sanitaria tra persone, tra bambini e adolescenti. Vi è poi l'emendamento della Commissione che propone una diversa scansione temporale, con la sostituzione di una nuova procedura, prevedendo che i dirigenti scolastici e i responsabili dei servizi educativi per l'infanzia e dei centri di formazione professionale regionale siano tenuti, all'atto dell'iscrizione del minore di età compresa tra zero e sedici anni, a richiedere ai genitori esercenti la responsabilità genitoriale di fornire un'attestazione o un impegno entro il 10 settembre 2017. Tale termine può essere differito sino al 31 ottobre 2017. Sarebbe quanto meno opportuno che valutiate il fatto che il termine del 10 settembre è assolutamente incongruo, visto che numerose scuole hanno date d'iscrizione che possono essere antecedenti al 10 settembre. È assurdo poi come la responsabilità della vaccinazione obbligatoria ricada solo e soprattutto sulla responsabilità dei genitori e, a cascata, dei docenti e dei dirigenti. Non ci si è posto minimamente il dubbio che questa responsabilità non ha senso che ricada su genitori e sui docenti, quando vi sono ritardi e inadeguatezze enormi in numerosi presidi sanitari, presenti in tutto il territorio sanitario. Abbiamo anche un magnifico emendamento che propone di introdurre, in via transitoria, l'esonero dall'insegnamento di un docente per ogni istituzione scolastica; tale esonero viene disposto per l'anno scolastico 2017-2018. E con quali finanziamenti? Sempre tramite il Fondo per l'arricchimento e l'ampliamento dell'offerta formativa. Ecco che si prevedono ulteriori tagli alla didattica; meglio mantenere tutti ignoranti. Vi è poi il vergognoso emendamento che propone di consentire al Ministero della salute di avvalersi di un contingente fino a 20 unità di personale di altri Dicasteri in posizione di comando, al fine di definire le procedure intese al ristoro dei soggetti danneggiati da trasfusioni (tra questi ci sono anche i talassemici). Questo taglio ulteriore alla sanità pubblica è una vergogna, anche perché noi sappiamo in che condizioni sono gli ospedali pubblici di tutta Italia.
2017-07-12	M5S	TavernaPaola	Ricordo che alla Camera dei deputati il Gruppo Articolo 1 - Movimento Democratico e Progressista ha presentato un'interrogazione riguardante il professor Ricciardi che, in maniera molto scientifica, alla nostra domanda volta a sapere se c'era un'emergenza morbillo, ha risposto: «Certamente sì». Alla successiva domanda sul motivo per cui stavamo inserendo l'obbligatorietà per dodici vaccini e se c'era un'emergenza varicella, ha risposto che se da zero casi si passa a un caso, per lui c'è un aumento del 100 per cento e, quindi, siamo in epidemia. Questo è l'Istituto superiore di sanità al quale abbiamo affidato la competenza scientifica per redigere il decreto-legge in esame!
2017-07-12	PD	BiancoAmedeo	Cito la sentenza: «Salvo che entrino in gioco altri diritti o doveri costituzionali» - è un inciso che nella fattispecie riguarda i trattamenti sanitari obbligatori - «non é, di norma, il legislatore a poter stabilire direttamente e specificamente quali siano le pratiche terapeutiche ammesse, con quali limiti e a quali condizioni. Poiché la pratica dell'arte medica si fonda sulle acquisizioni scientifiche e sperimentali, che sono in continua evoluzione». Si tratta di una sentenza, che, peraltro, contrastava con una legge regionale che intendeva abolire una pratica - diciamo così - incivile nel trattamento di alcuni disturbi psichiatrici, oltre che inappropriata. Dunque, i fondamenti tecnico-scientifici su cui poggiano le proposte vaccinali hanno una loro autonomia dall'azione del legislatore. Il razionale della loro indicazione, somministrazione e valutazione degli esiti è tutto all'interno del metodo scientifico, quello che dagli inizi del 1800 ha profondamente trasformato le scienze naturali, compresa la medicina, che così è diventata scientifica. Il metodo scientifico applicato alla medicina ci consegna in questa fase storica della sua evoluzione le evidenze di varia forza; indirizza la ricerca e la sperimentazione sui principi di ripetibilità delle prove - cito in questo senso la falsificazione di Popper - che valuta gli esiti dei trattamenti sulla base del rigore dei trial, delle meta analisi e così via. Nel concreto del nostro provvedimento, la rimodulazione degli obblighi vaccinali proposti dalla Commissione rispetta quel limite tra scienza e politica, perché non incide sulla struttura tecnico-scientifica del provvedimento, ma, nel riconfermare la rilevante necessità di proteggere e prevenire da malattie con vaccini sicuri ed efficaci - quelli presenti nel Piano nazionale di prevenzione vaccinale - prefigura solo una diversa strategia operativa, peraltro condizionata nel tempo, per conseguire quegli obiettivi e non altri. Al riguardo, ho molto apprezzato il taglio di alcuni interventi, prevalentemente strutturati sull'architettura tecnico-scientifica del provvedimento; uno sforzo che giudico prezioso e utile. Ricordo gli interventi dei senatori Lucio Romano, Aiello, Fucksia, Maurizio Romani, Silvestro e di altri ancora che - mi perdonino - non ricordo in questo momento. Al di là delle conclusioni assunte, alcune delle quali non sono da me condivise - ricordo che, anche nel maneggiare dati della letteratura scientifica, valgono alcune regole, quelle proprie del metodo scientifico - in ogni caso sappiamo tutti e dobbiamo esserne consapevoli che le evidenze non sono verità assolute. La misura degli esiti non ha indicatori assoluti. La complessità e la variabilità biologica di ogni forma vivente, compreso l'uomo, rendono mutevoli o meglio evolutive le risposte ai trattamenti. Innanzitutto, non sono l'affollamento di pubblicazioni su «PubMed» o la citazione di singoli lavori che possono fondare affermazioni scientifiche impegnative. In tanto disordine si corre il rischio che ciascuno possa prendere dagli scaffali quello che ritiene più utile. Lo abbiamo già visto: il metodo Stamina era fondato su due pubblicazioni - credo - della Bielorussia. Ma soprattutto bandirei da questa discussione l'espressione «sperimentazione di massa», per due ragioni. La prima è assolutamente tecnica: non c'è nulla da sperimentare, atteso che, negli ultimi dieci anni, credo siano oltre 5 milioni i minori di età da zero a sei anni che sono stati sottoposti alle vaccinazioni, alla gran parte delle vaccinazioni oggi ricompresa nella fascia obbligatoria. La seconda ragione è che questa è un'espressione retorica - diciamo così - che non aiuta il dialogo, che lo radicalizza e che, soprattutto, ricorda pratiche e culture totalmente estranee al nostro Paese e ai valori costituzionali di rispetto della libertà e della dignità dell'essere umano, dal codice di Norimberga, passando per la Dichiarazione universale dei diritti dell'uomo, fino alla Convenzione di Oviedo e alle regole assolutamente trasparenti che governano la sperimentazione sull'uomo, e non solo sull'uomo, nel nostro Paese. Altri profili, invece, sono di stretta competenza del legislatore. Mi riferisco a quella domanda forte e corale di informazione, di trasparenza, di rassicurazione sul controllo dei rischi connessi alle pratiche vaccinali. Dalle audizioni, dai dialoghi, dai confronti sono emersi ritardi delle organizzazioni sanitarie a dotarsi di strumenti di governo delle politiche vaccinali. Sono poche le Regioni che possono vantare anagrafi vaccinali adeguate e soprattutto interagenti. È con questo provvedimento che viene finalmente prevista un'anagrafe vaccinale nazionale. Dobbiamo dire - e da questo punto di vista inviterei il Governo a metterlo in agenda - che il duro contenimento del finanziamento della sanità in questi anni è passato anche per i centri vaccinali. È passato anche di lì: non erano vaccinati da questo. E ciò ha lasciato molti segni di sé: blocchi del turnover, precariato, scomposizione dei team multiprofessionali, che sono l'anima e l'essenza di un servizio di prossimità alle famiglie nella tutela della salute pubblica. Anche io - come già hanno fatto altri colleghi - ripeto volentieri un ringraziamento a quegli operatori che stanno reggendo con grande dignità e grande forza, consentendo la tenuta del sistema. Il confronto in Assemblea ci ha consegnato, altresì, l'evidenza che le posizioni no vax, ancorché aggressive sul piano mediatico e verso cui va tenuta alta la guardia, sono comunque l'epifenomeno estremo, radicale e minoritario di un fenomeno più vasto e carsico, che attraversa la medicina moderna e la moderna sanità. Può sembrare paradossale, ma anche la medicina delle evidenze può non essere autosufficiente quando deve calarsi nell'universo di ogni persona a cui si rivolge; quando deve confrontarsi con i valori di riferimento a cui ogni persona ispira il proprio vissuto; quando deve colmare la distanza con le paure; quando deve negare le false speranze che la disperazione sempre produce; quando deve indicare e rendere pubblici i propri limiti. Anche i vaccini, che tutta la comunità scientifica internazionale colloca tra i presidi di sanità pubblica dall'elevato indice costo-efficacia e sicurezza-efficacia, hanno bisogno di essere spiegati alle famiglie, perché anche in sanità pubblica, dietro i numeri che indicano le copertura vaccinali, ci sono persone e famiglie, con le proprie culture, i propri bisogni, le proprie incertezze e le proprie paure, a cui corrispondere. E badate bene che l'informazione e la trasparenza sono un problema non solo di lotta ai no vax, ma anche di tutela della dignità delle persone, sancito dall'articolo 32 della Costituzione. Avrei voluto leggervi qualche pezzo della lettera che ci ha inviato il direttore generale della regione europea dell'Organizzazione mondiale della sanità (OMS), mentre i lavori erano in corso, solo per dirvi che ho usato tante parole per dire le stesse cose che in Europa ci raccomanda non la Commissione Juncker, ma il direttore generale dell'OMS per la regione europea. Guardate che, non a caso, lo sforzo comune in sede di Commissione è stato anche quello di traslare in una norma di rango primario, cioè in una legge, tutte quelle raccomandazioni assolutamente necessarie e urgenti e soprattutto funzionali a riorganizzare un moderno sistema nazionale di prevenzione vaccinale. È vero che esse erano presenti in un documento splendido e meraviglioso, come il Piano nazionale di prevenzione vaccinale, ma qui le abbiamo trasferite in una norma di rango primario, che comporta le anagrafi vaccinali regionali, l'anagrafe vaccinale nazionale, il sistema di sorveglianza sugli effetti avversi dei vaccini in capo all'Agenzia italiana del farmaco (AIFA), la trasparenza di questo sistema, la negoziazione pubblica dei vaccini con l'AIFA, gli obblighi delle Regioni e delle Province autonome di corrispondere alle vaccinazioni, perché sono nei livelli essenziali di assistenza (LEA) e, quindi, le misure sanzionatorie per le Regioni e le Province autonome che non ottemperano agli obblighi dei LEA. L'ultima annotazione riguarda il sistema degli obblighi e delle sanzioni. Sulle sanzioni avete già sentito che il lavoro è stato molto attento e sobrio: siamo stati davvero molto accorti e vedrete che lo saremo ancora in questa sede sul tema delle sanzioni. Rimane il problema dell'obbligo, che ho sentito essere contrario ai principi costituzionali e, in particolare, all'articolo 32 della Costituzione. Non voglio fare il sapientone e non sono un costituzionalista, ma ho rintracciato una sentenza della Corte costituzionale che può considerarsi pilota in questo campo. Nella sentenza si respinge, con delle motivazioni, l'istanza mossa da un pretore di Bassano del Grappa riguardante l'obbligo della vaccinazione anti-tetanica, anti-epatite B, anti-difterite e anti-polio. Cito questa sentenza perché cerco di capire - e vorrei farlo insieme a voi - se il provvedimento in esame sta dentro il sentiero della ragionevolezza costituzionale, pur toccando un tema delicatissimo. La Corte costituzionale era allora presieduta dal professor Casavola e il collegio giudicante era costituito - ricordo alcuni membri, perché sono poi diventati Presidenti della Consulta - da Spagnoli, Baldassarre, Caianello, Vassalli, Mirabelli e Santosuosso. D'ANNA (ALA-SCCLP). Ogni sei mesi girano! BIANCO (PD). Con riferimento alle vaccinazioni, la Corte costituzionale sostiene che non c'è incostituzionalità di un obbligo a tre condizioni. La prima condizione è che il trattamento sia diretto non solo a migliorare e preservare lo stato di salute di chi vi è assoggettato, ma anche a preservare la salute degli altri, perché è proprio tale ulteriore scopo, attinente alla salute come interesse della collettività, a giustificare la compressione di quell'autodeterminazione dell'uomo che inerisce al diritto alla salute di ciascuno, in quanto diritto fondamentale. La seconda condizione è che il trattamento sanitario non incida negativamente sullo stato di salute di colui che vi è assoggettato, salvo per le sole conseguenze che, per la loro temporaneità e scarsa entità, appaiono normali. Ricordo che nella norma sono previste esenzioni connesse allo stato di salute e ricettività del soggetto, in modo che non determini danno. La terza condizione è che, nell'ipotesi di danno ulteriore alla salute del soggetto sottoposto a trattamento obbligatorio, sia comunque prevista la corresponsione di un'equa indennità in favore del danneggiato. A ciò potrebbe aggiungersi anche un risarcimento, qualora la condotta dei professionisti dei centri vaccinali non abbia rispettato le regole per colpa (articolo 2043 del codice civile). Nel provvedimento abbiamo chiaramente stabilito che sono previsti gli indennizzi ai sensi e per gli effetti della legge sugli indennizzi per danni da vaccinazioni. Credo che in questo difficile compito che ci troviamo ad assolvere - me ne rendo assolutamente conto - abbiamo seguito una strada di ragionevolezza, che non è solo costituzionale, perché i temi sono oggettivamente difficili e di confine, ma anche civile e sociale. L'obbligo della vaccinazione non ha coperto altri obblighi e non ha esentato da tanti e tanti altri obblighi che comunque abbiamo in carico. Mi auguro e credo che queste considerazioni possano aiutare tutti voi, o comunque risultarvi utili per decidere oggi e assumere le libere determinazioni su questo tema, che - lo ricordo - è difficilissimo, perché attiene alla tutela della salute dell'individuo anche in ragione dell'interesse collettivo. E questo aspetto è davvero molto complicato.
2017-07-12	PD	ManasseroPatrizia	Un altro tema che abbiamo trattato, e che è stato affrontato dalla senatrice Mattesini, anche se non ha avuto origine in quest'Aula, perché in realtà si protrae nel tempo, è il rapporto tra la scienza, la legge e la politica. Indubbiamente c'è il tema del riconoscimento delle fonti scientifiche solide e veritiere. È stato detto che le fake news e i social network hanno aperto un dibattito in cui informazione scientifica e opinioni, nonché il riferimento parziale a dei trattati scientifici, hanno avuto lo stesso spazio e lo spesso peso; anzi, il peso dell'opinione più diffusa è più forte al fine di scatenare il dubbio. Dobbiamo quindi impegnarci ancora di più per contrastare siffatto fenomeno. Faccio un esempio tra tutti: gira sui social network e nel dibattito esterno - ne abbiamo parlato anche in questa sede - il dato sull'obbligatorietà o sulla somministrazione di vaccini nei Paesi europei. Dovrebbe essere un dato quasi trasparente, ma abbiamo sentito termini diversi. Inoltre, utilizzare notizie non precise o condivise aiuta a diffondere la disinformazione. Proprio su questo tema, anche in sede di elaborazione del disegno di legge di conversione, abbiamo voluto insistere, lavorare e penso sia un risultato di cui tutti saremo orgogliosi nel portare a compimento questo lavoro. La farmacosorveglianza viene prima di tutto, perché abbiamo compreso che c'è bisogno che le informazioni sugli eventi avversi non siano una leggenda o una favola, ma siano sancite, stabilite, pubblicate e rese sicure anche nella loro lettura. Quanto all'Anagrafe vaccinale, i dati europei affermano che il nostro Paese, la Polonia e forse un altro Paese dell'Est sono gli unici a non avere ancora un sistema informatizzato di questo tipo. Proprio perché abbiamo sempre parlato della necessità di una informazione scientifica, è il primo dato di cui abbiamo bisogno: mi riferisco, cioè, a dati uguali in modo che tutti i sistemi regionali possano integrarsi con un sistema centrale e fornire informazioni uguali, fruibili per la parte sia scientifica che statistica, ma anche utilizzabili dal singolo per avere contezza del proprio stato vaccinale nel tempo e per poter utilizzare quella fase su cui abbiamo molto lavorato e anche molto insistito, che è la dovuta, necessaria semplificazione burocratica all'interno del sistema scolastico, al fine di agevolare le famiglie, ma anche gli uffici delle aziende sanitarie e delle scuole, in un trasferimento di dati che a un certo punto dovrà essere pubblico, noto e condiviso, senza creare un giro di certificati non più all'altezza dei tempi. Certo, un rammarico c'è stato. Rispetto al personale del comparto sanità, ai medici, agli infermieri e a tutti gli operatori sanitari si sarebbe voluto fare di più nel sostenere un carico che su di loro peserà maggiormente. Abbiamo analizzato questo aspetto e abbiamo riscontrato in tanti che proprio una delle cause della riduzione delle coperture vaccinali è dovuta alle conseguenze dei tagli che i sistemi territoriali e i servizi vaccinali hanno subito come peso. È stato fatto tanto lavoro. La Commissione ha lavorato molto e ha audito tutti. Lo dico perché voglio fare un'osservazione rispetto all'intervento del senatore D'Anna, il quale ha detto che il lavoro della Commissione igiene e sanità del Senato è avvenuto come in una specie di circolo da tè, dove, dalle 15,30 fino alle 17, si è data audizione a tutta la scienza e a tutto il suo contrario. Tutti coloro che hanno potuto partecipare ai lavori della Commissione igiene e sanità, pur convinti oppure in forte contrapposizione, hanno potuto constatare quanto invece sia stato approfondito e anche faticoso, ma puntuale, il lavoro svolto; e di questo ringrazio la sua Presidente. Concludo con una considerazione. Abbiamo parlato molto di vaccini e io, oltre all'auspicio che si possa tornare quanto prima a un sistema che possa rappresentare una robusta maturità rispetto all'avvicinarsi alla vaccinazione, voglio anche sperare che la discussione di questi giorni e delle ultime ore possa lanciare al Governo e al Ministro un segnale forte dell'importanza della vaccinazione e soprattutto farli guardare al futuro, al campo della ricerca, alla creazione di nuovi vaccini e a una sempre nuova e migliore loro produzione. E lo dico perché la ricerca deve essere continua e costante e questa deve essere la sua evoluzione. É evidente che l'innovazione, anche con nuovi metodi di somministrazione, può facilitare un'avversione all'utilizzo di ago e siringa - è uno dei fattori - perché esistono malattie antiche, come la tubercolosi e la malaria, rispetto alle quali è necessario trovare ancora delle soluzioni, così come vi sono rischi di nuove epidemie (ricordo Zika ed Ebola) che diventano sempre momento di paura quando le notizie arrivano attraverso i giornali. Non ultime, vi sono le sperimentazioni oppure le opportunità, che possiamo vedere, di avere dei vaccini anche contro alcune forme tumorali. L'invito è, quindi, di rafforzare l'investimento sulla ricerca e sulla produzione di vaccini, per una salute futura sempre più tutelata. Come un gatto che si morde la coda, si può pensare di tornare al punto uno. Nel momento in cui si parla di nuove produzioni di vaccini e di nuova ricerca, dobbiamo pensare, avendo una responsabilità non solo locale e non solo nazionale, con uno sguardo più ampio, alla necessità di produrre e fornire vaccini anche a quei Paesi e a quelle popolazioni che oggi non ne hanno la massima fruizione. Là dove si muore, dove i bambini muoiono, si vorrebbero avere medicinali per salvare se stessi e i propri piccoli. Noi, che per fortuna viviamo un momento di maggiore benessere, dobbiamo invece affrontare il dubbio e la paura. Per le famiglie i timori e le paure sono più che comprensibili. Noi, invece, abbiamo la responsabilità di dare loro delle risposte, di evitare le strumentalizzazioni e di pensare al bene e alla salute collettiva.
2017-07-13	LN	ArrigoniPaolo	Signor Presidente, desidero anzitutto ricordare alla Presidente della Commissione sanità che l'emendamento 1.127, così come approvato dalla Commissione, è a oggi, a tutti gli effetti, ritirato su indicazione della relatrice Manassero. Mi rendo conto che è stato espresso parere favorevole a un emendamento sottoscritto dai senatori di Forza Italia, a cui mi rivolgo. Con il loro emendamento si propone di ridurre l'entità della sanzione massima a 500 euro. Prima si è parlato di vaccini monodose o monocomponente. Voglio ricordare che ci sono non solo famiglie con un figlio unico, ma anche famiglie numerose con 2, 3 e 4 figli, per le quali anche 200 euro sono tanti. In Italia 7.200.000 persone versano in stato di deprivazione e non riescono a arrivare alla fine del mese... PRESIDENTE. Senatore Arrigoni, il dibattito su questo punto è chiuso. Abbiamo acquisito tutte le vostre posizioni. ARRIGONI (LN-Aut). La riduzione della sanzione massima a 500 euro è cosa diversa da quanto previsto nel nostro emendamento, che propone una sanzione massima pari a 200 euro, che non sono poca cosa. Pertanto, chiedo al Gruppo Forza Italia di convergere sul nostro emendamento 1.111, che deve essere votato prima e riformulato sostituendo alle parole «di cui al comma 1» con le seguenti: «di cui al presente articolo».
2017-07-13	LN	ArrigoniPaolo	Signor Presidente, torno a quanto detto poc'anzi. Il subemendamento introduce una palese discriminazione tra minori stranieri non accompagnati e quelli accompagnati. Per cui, domando se i diritti e i doveri in ordine alla sanità debbano valere solo per i minori stranieri non accompagnati e non per quelli accompagnati. Al 15 giugno 2017 sono arrivati in Italia 682 minori accompagnati. Chiedo alla relatrice Manassero di spiegarci le motivazioni del parere favorevole a questo subemendamento così come è stato formulato. Diversamente, introducete una grave discriminazione.
2017-07-13	PD	ManasseroPatrizia	Signor Presidente, cerco di fare la sintesi di quanto ascoltato e di riportare con quanto convincimento, all'interno della Commissione igiene e sanità, si è svolta la discussione tesa a rafforzare l'importanza della presenza di formulazioni monocomponente dei vaccini. Avevamo anche valutato che la questione non sarebbe stata risolvibile solo con un emendamento, ma dovesse essere rafforzata una politica industriale puntuale. Avremmo desiderio di avere i vaccini monocomponente, perché ci rendiamo conto che, in alcuni casi, per recuperare le vaccinazioni, è utile che vi siano; il fatto che non siano così disponibili sul mercato non ci basta, deve essere rafforzata la politica industriale in tal senso.
2017-07-19	LN	ArrigoniPaolo	Signor Presidente, in verità non ho ancora avuto modo di leggere il parere della 5ᵃ Commissione sull'emendamento della relatrice e sui relativi subemendamenti, alcuni dei quali sono stati presentati dalla Lega Nord. Devo dire, però, che sostanzialmente con l'emendamento 1.1600 presentato questa mattina dalla relatrice, che riproduce i contenuti degli emendamenti della Lega Nord 1.91 e 5.0.3000/1, viene smentito quanto affermato dal ministro Lorenzin prima della sospensione della seduta, la quale si è dichiarata contraria all'emendamento della Lega Nord dal punto di vista tecnico-sanitario, ritenendolo privo di senso sul fronte tecnico-scientifico: il Ministro è stato clamorosamente smentito. Inoltre, visti la preoccupazione e l'imbarazzo che si stavano palesando in Aula, è stata chiesta una sospensione e, pur di non dar soddisfazione (non tanto alla Lega Nord, quanto al popolo preoccupato che sta manifestando da settimane nelle piazze non perché sia contro i vaccini ma per rivendicare la libera scelta), si è deciso sostanzialmente di prendere i contenuti di quegli emendamenti che colmano il vuoto del testo base del provvedimento del Governo a prima firma Lorenzin. E ripeto che sono stati trasformati proprio per non dare alcuna soddisfazione. Il tema dell'immunizzazione da malattia e il conseguente esonero dall'inoculazione di quel vaccino sono stati posti dal Governo, ma appunto con dei bachi. E, in ogni caso, aveva un senso quella previsione, perché se un soggetto è immunizzato non deve assolutamente essere oggetto di inoculazione di un vaccino che porta in sé dei rischi. Non bisogna far quindi correre rischi inutili a un soggetto già immunizzato, perché l'inoculazione dello stesso vaccino potrebbe far registrare una sorta di iperimmunizzazione, stimolare il sistema immunitario in modo non appropriato e determinare l'insorgenza di patologie autoimmuni. Il testo del decreto-legge era stato oggetto di critiche anche da parte della Conferenza delle Regioni, che ovviamente - come detto anche da noi la scorsa settimana - avrebbe portato con sé dei rischi di insorgenza di numerosi contenziosi tra i cittadini e lo Stato. D'altronde, il Governo ha sempre affermato che con l'inoculazione di vaccini non hanno luogo reazioni avverse. Io, invece, voglio qui smentire siffatta affermazione, prendendo come esempio la risposta data a un'interrogazione parlamentare (la 4-03638 ) dallo stesso ministro della salute Lorenzin il 21 luglio 2015. Si trattava di un'interrogazione parlamentare che toccava il tema della legge n. 210 del 1992, recante «Indennizzo a favore dei soggetti danneggiati da complicanze di tipo irreversibile a causa di vaccinazioni obbligatorie, trasfusioni e somministrazione di emoderivati»; una legge voluta nel 1992, che riconosce indennizzi ai soggetti che, a seguito di vaccinazioni obbligatorie, hanno riportato danni irreversibili. Ebbene, ministro Lorenzin, lei, con la risposta del 21 luglio 2015, ha affermato che alla data del 31 marzo 2015 i beneficiari dell'indennizzo aggiuntivo, in quanto riconosciuti danneggiati da vaccinazioni obbligatorie, sono 609... (La senatrice Fucksia conversa con il ministro Lorenzin). PRESIDENTE. Senatrice Fucksia, consenta al Ministro di ascoltare l'intervento. ARRIGONI (LN-Aut). ...mentre vi sono 22 soggetti che ne hanno beneficiato, la cui posizione però è stata chiusa a seguito di decesso. Quindi lei, ministro Lorenzin, con questa risposta ha messo nero su bianco la presenza di reazioni avverse con la corresponsione di indennizzo. E non solo. Lei (così come il presidente dell'Istituto superiore di sanità) in un programma televisivo, ha negato la presenza di morti a seguito di reazioni avverse per somministrazione di vaccini. Io cito due casi: lettera del Ministero della salute del 20 maggio 2011, nella quale il Ministero - all'epoca lei non ne era alla guida - riconosceva la morte di Paola - non cito il cognome, per la tutela della privacy - avvenuta l'11 ottobre 2009. Il suo Ministero riconosceva il nesso di causalità, ovvero causa ed effetto sulla morte. Cito un altro caso, riferendomi sempre a una lettera del Ministero della salute del febbraio 2011. Questa volta il suo Ministero riconosceva la morte, a seguito di vaccino, del signor Matteo, deceduto il 2 giugno 2010. Queste, Ministro, relatrice Manassero, non sono delle fake news. Questa non è antiscienza. Questi sono dati che avete comunicato voi, ossia lei, ministro Lorenzin, e il suo Ministero. In conclusione, Ministro, lei stamattina con arroganza ha detto che l'emendamento della Lega Nord non ha valenza tecnico-scientifica e che gli obiettivi che il Governo si sta proponendo con il decreto-legge in esame sono altri: le domando, allora, di spiegarci quali sono gli obiettivi del Governo. Certamente non sono quelli del cittadino, ma sono gli interessi magari dell'industria del farmaco. Ci piacerebbe sapere che cosa ha concordato lei nel settembre 2014, al Global Health Security Agenda alla Casa Bianca, a Washington, alla presenza di Obama e del Presidente dell'Aifa. Lei, in quella sede, ha dato la disponibilità del nostro Paese a condurre per cinque anni la strategia dei piani vaccinali nel mondo, ponendo l'obbligatorietà dei vaccini, che sicuramente ha portato al varo di questo decreto-legge illiberale. Vergogna, Ministro!
2017-07-19	LN	CandianiStefano	Signor Presidente, innanzitutto vorrei dire che il Gruppo Lega Nord sottoscrive l'emendamento 3.35, il cui contenuto si riallaccia all'emendamento 3.38, a prima firma del senatore Volpi. Signor Presidente, quello che sta accadendo in quest'Aula fa capire quanto sia sbagliato il provvedimento nella sua genesi. Chiedo al Ministro perché si è adottato un decreto-legge? Perché siete entrati a gamba tesa? Si sta parlando - c'è anche il Ministro dell'istruzione - di aspetti invasivi all'ennesima potenza nella vita dei nostri concittadini. Avete scelto una modalità che vuole essenzialmente utilizzare il manganello della legge nei confronti dei cittadini e questa modalità è sbagliata. Stiamo entrando nel merito di aspetti educativi, etici, di sicurezza e di sanità. L'abbiamo visto prima: affinare il ragionamento consente di...
2017-07-19	PD	ManasseroPatrizia	MANASSERO, relatrice. Signor Presidente, vorrei rispondere al senatore Malan, visto che ha più volte sollecitato una risposta. L'emendamento, come si evince dal testo, prevede la possibilità per il Ministero della sanità di avere venti comandi, non più di venti unità di personale appartenente ai Ministeri, proprio per portare a compimento gli arretrati delle procedure finalizzate al ristoro dei soggetti che sono stati danneggiati anche dalle vaccinazioni obbligatorie (e abbiamo parlato ampiamente delle possibili reazioni avverse) oppure da emoderivati. Venti comandi per il Ministero della salute.
2017-07-20	LN	ArrigoniPaolo	Da un lato, ministro Lorenzin, lei prima si è inventata in televisione i 270 morti di Londra del 2013 per epidemia di morbillo, poi i 200 decessi nell'anno successivo, quando invece i dati ufficiali del Governo britannico riportano un solo decesso nel 2013 e zero nel 2014. Da sciacalli è stata persino strumentalizzata la vicenda drammatica del bambino morto per morbillo al San Gerardo di Monza, attribuendo falsamente la responsabilità ai fratellini che non erano vaccinati. Che vergogna! Anche queste - relatrice Manassero - sono fake news. Dall'altro lato, invece, con la complicità di una parte della comunità scientifica non del tutto trasparente, negate le reazioni avverse, incluse le malattie gravi e persino le morti, quando lo stesso Ministero della salute e i tribunali riconoscono invece i risarcimenti. Per voi e per Ricciardi, il presidente dell'Istituto superiore sanità che dovrebbe tornare a fare l'attore
2017-07-20	LN	ArrigoniPaolo	Signora Presidente, colleghi, ministro Lorenzin, con questo decreto-legge che doveva porsi un obiettivo di sanità pubblica state spaccando il Paese e anche la comunità scientifica. Non è un decreto ragionevole, ma esagerato, forzato nelle misure, pasticciato, come è stato dimostrato in quest'Aula. È un decreto che non ascolta i genitori, quel popolo che non è contro i vaccini, ma è per la trasparenza, l'informazione e la libera scelta. È il popolo free vax, che cresce ogni giorno, che da settimane sta manifestando in molte piazze italiane, come quella di Roma negli ultimi giorni, e come quella di Pesaro, dove un'enorme onda arancione fatta di decine di migliaia di famiglie si è riunita, ma di cui nessun telegiornale ha parlato, nemmeno quelli della RAI. Vi parlo da padre di due bambine piccole, di otto e quattro anni, a cui ho fatto fare i vaccini, anche quelli raccomandati, vaccini di cui riconosco l'importanza. Purtroppo, questo decreto-legge - Ministro, mi ascolti - aumenterà ancora di più la sfiducia dei cittadini nei confronti delle istituzioni e - ahimè - la diffidenza nei confronti della medicina. (La senatrice Anitori conversa con il ministro Lorenzin). Ministro, ci ascolti!
2017-07-20	PD	DeBiasiEmiliaGrazia	Avete letto tutti che oggi l'Organizzazione mondiale della sanità lancia un nuovo allarme sull'Italia, un ulteriore richiamo che fa seguito a quello dell'Unione europea e a quel brutto comunicato degli Stati Uniti che hanno detto ai loro concittadini di non andare in vacanza in Italia perché c'è il morbillo. È questo che vogliamo?
2017-07-20	PD	DeBiasiEmiliaGrazia	Due: potenziamento della farmacosorveglianza, in modo netto e rigido. Tre: abbassamento delle sanzioni. Quattro: eliminazione del ricorso alla sottrazione della patria potestà. Cinque: istituzione dell'Anagrafe vaccinale nazionale. Sei: gare anche per i monocomponenti e loro utilizzo solo nei casi certificati di immunizzazione avvenuta per le altre malattie presenti nei vaccini combinati. Sette: attenzione al diritto alla salute dei minori non accompagnati. Otto: attenzione al diritto alla salute dei lavoratori della scuola e della sanità.
2017-07-26	LN	ComaroliSilvanaAndreina	Signor Presidente, sembrerebbe che questo decreto-legge debba risolvere il grave problema del Mezzogiorno. Però l'impressione è che si voglia curare un malato grave con l'aspirina. Se noi andiamo a vedere gli enormi problemi che ha il Sud, non si può pensare di risolverli, anche solo in minima parte, con questo decreto-legge (che, ricordiamolo, non è il primo decreto-legge di questo Governo sulla materia, avendone fatto un altro un paio di mesi fa). Pensiamo solo ai tassi di disoccupazione, al lavoro giovanile che assolutamente non c'è, alle imprese che devono sempre combattere - oltre a dover sopravvivere a causa della fiscalità che impone questo Governo - anche contro il fenomeno mafioso, che purtroppo c'è al Sud. Pensiamo allo stato in cui versano i servizi pubblici al Sud, dalle scuole agli ospedali, dalla pubblica amministrazione alle stesse infrastrutture, alle periferie delle città. Nonostante tutto i fondi ci sono; pensiamo solo ai fondi FAS, a questi enormi fondi che vengono destinati. Ma purtroppo non si riesce a concretizzare la ripresa del Mezzogiorno. Guardi, signor Presidente, le parlo da persona del Nord, da leghista: sarebbe tutto interesse anche della questione settentrionale risolvere il problema del Sud. Invece non ci si riesce e sicuramente non ci si riuscirà con questo decreto-legge. Pensiamo a un problema attualissimo, quello dell'acqua. Se andiamo a vedere le infrastrutture, notiamo che al Sud la dispersione degli acquedotti e delle tubature raggiunge livelli del 70 o dell'80 per cento. Penso che siano questi i problemi che dovrebbe risolvere un Governo serio. Prima è stata citata la famosa Salerno-Reggio Calabria, che il presidente Renzi si è vantato di aver completato. Ma io vi chiedo di andare a parlare con i cittadini del Sud, che usano questa strada e che si lamentano, dicendo che è impossibile, perché mancano tutte le infrastrutture di collegamento. Dicono che è ugualmente un'impresa percorrere quella strada. Oppure pensiamo alla sanità (sono questi i veri problemi dei cittadini); pensiamo a tutti i cittadini del Sud che per farsi curare devono venire al Nord. Oppure pensiamo al problema delle scuole: probabilmente a settembre le scuole al Sud in molte Province non riapriranno. Questa è la politica del Governo: cercare di rattoppare con delle piccole toppe i gravi problemi. Il Governo si è vantato di aver fatto la famosa riforma delle Province, ma tutte le volte si evidenzia il problema che è stata una riforma disastrosa e incomprensibile, che va a sfavore dei cittadini. Si è evidenziato il problema che le Province non riescono a garantire i servizi fondamentali che comunque ancora hanno in carico. E tutte le volte si mette qualche soldino, fare di qui, fare di là, senza capire qual è il vero problema e come risolverlo. Ma questo è l'atteggiamento del Governo. Si cerca, di fronte al problema del lavoro, di fare questo «Resto al Sud» per i giovani. Ma è poca roba, signor Presidente, e sicuramente non si risolverà così il problema. È stato evidenziato come la problematica sia seria; si consideri la mortalità di queste imprese, che partono, ma poi muoiono subito, giusto per prendere qualche soldino all'inizio e poi basta. Oppure si pensi alla criminalità stessa, cui ho già accennato. Al Sud, nel caso in cui ad esempio una famiglia voglia rifarsi il bagno, c'è il problema che magari è la stessa mafia a dirgli a quali imprese rivolgersi. La questione delle ZES è positiva e importantissima, ma purtroppo anche in questo caso si è pensato solo alla loro istituzione in zone importanti, dove ci sono i porti, senza pensare invece, affinché esse abbiano veramente successo, che bisogna creare tutta l'infrastruttura sul territorio di riferimento: è inutile avere una zona franca, una zona speciale dove sono i porti, se poi si fa fatica ad arrivarci. Veniamo al tema dell'occupazione. Anche in questo caso si pensa alla disoccupazione del Sud, ma è solo un contentino: dare un contributo a giovani disoccupati. Innanzitutto non capisco perché il giovane disoccupato del Sud debba essere trattato in modo differente dal giovane disoccupato del Nord. Per me questo è quasi incostituzionale: se sei un disoccupato del Sud sei di categoria «A»; se sei un disoccupato del Nord sei di categoria «B».
2017-07-27	M5S	LezziBarbara	Senatrice Bencini, silenzio! LEZZI (M5S). Una che promette di restituire i soldi e se li tiene, cosa volete che faccia di fronte a me? Non ha la forza di parlare perché, quando dico la verità, vi alzate tutti! Questa è la verità. Vi rode! PRESIDENTE. Qual è la verità? Nessuno ha la verità. Senatrice Lezzi, non provochi singoli senatori e Gruppi parlamentari. Si attenga al merito della questione e del provvedimento. LEZZI (M5S). Questo è il merito della questione. PUPPATO (PD). Non lo è affatto. Non sai di cosa stai parlando! PRESIDENTE. Senatrice Puppato, la invito a fare silenzio. LEZZI (M5S). Invito la senatrice Puppato a fare una passeggiata in piazza in Veneto! PRESIDENTE. Invito la senatrice Lezzi a non additare i singoli senatori e membri di questa Assemblea che meritano rispetto. LEZZI (M5S). Magari la passeggiata se la fa anche tra gli italiani ai quali alzano le tasse, infliggono tagli alla sanità, alla scuola, alla ricerca, all'innovazione e danno 17 miliardi a Veneto Banca. Io voglio sapere se poi questi daranno i soldi a famiglie e imprese, anziché agli amici vostri
2017-08-01	LN	CentinaioGianMarco	Per motivi di tempo non entrerò nello specifico, ma voglio elencare molto velocemente il problema delle assicurazioni, delle banche, nei confronti del cui predominio è necessario tutelare i risparmiatori e gli utenti; il problema della sanità, che viene toccata in modo preponderante; il problema delle comunicazioni e dell'energia, di cui ha parlato benissimo il senatore Crosio, e il problema dei tassisti. Lei, Presidente, lo conosce molto bene, visto e considerato che è stata l'autrice di quel vergognoso emendamento. Se vi ricordate, a suo tempo, durante la protesta dei tassisti, questo Governo, per placare la categoria, promise che entro un mese si sarebbe fatto un decreto-legge. Campa cavallo che l'erba cresce! Presidente, il decreto-legge non è arrivato e oggi con questo provvedimento non si dà alcuna risposta; anzi, si delega al Governo di fare qualcosa. Ancora una volta i tassisti sono messi alla berlina e, ancora una volta, una categoria che lavora e che in tutta Italia dà un servizio al pubblico viene messa in difficoltà.
2017-09-20	FI	DAliAntonio	(ore 18,34) ( Segue D'ALI'). Con ciò intendo dire che le Regioni a statuto speciale godono sicuramente di maggiore autonomia nei rapporti con gli enti locali; hanno la possibilità di determinare trasferimenti erariali in maniera diversa dalle Regioni a statuto ordinario: hanno, insomma, una possibilità diversa di interlocuzione con gli enti locali. Noi, ancora una volta, pur avendo adesso una piccola "patata calda" tra le mani, non vogliamo affrontare il grande tema del governo del territorio, della frantumazione del governo del territorio in un numero a mio giudizio eccessivo di Comuni e di Regioni, e il grande tema della continuità dell'esistenza di Regioni a statuto speciale. Per questo motivo ho chiesto d'intervenire: non tanto per avanzare giudizi sulla comunità di Sappada, che legittimamente utilizza le previsioni normative per potere meglio decidere della sua collocazione istituzionale, ma perché quest'Assemblea e il Parlamento in generale continuano a rifiutarsi di affrontare il grande tema del governo del territorio e, soprattutto, degli enti locali. È un tema che avevo chiesto venisse affrontato quando abbiamo discusso della riforma costituzionale; richiesta che è stata respinta dal Governo e dalla maggioranza come parte non essenziale di una riforma costituzionale. Ritengo, invece, che la riforma del governo del territorio sia l'argomento principe di una possibile riforma costituzionale, perché il nostro Paese, che viene additato come uno dei Paesi che impiega maggiori risorse nel mantenere un apparato politico e burocratico parcellizzato sul territorio, non può, a mio giudizio, continuare nel tempo a sostenere i costi di una così elevata parcellizzazione e di una così difforme autonomia degli enti locali e delle Regioni nell'ambito dello stesso contesto nazionale. La nostra, purtroppo, ormai non è più una Nazione ma è un agglomerato di Regioni: di fatto ventuno (troppe), assolutamente in numero esorbitante, tutte tra loro scollegate e tutte tra loro in grado di trattare in maniera diversa i rapporti con i Comuni e con gli enti locali, tant'è che nascono questo tipo di richieste. Richieste - lo ripeto- assolutamente legittime dal punto di vista dell'impianto normativo del Paese, ma sulle quali noi ci dobbiamo interrogare. Non possiamo non interrogarci del perché un Comune chieda di passare da una Regione all'altra e, in questo particolare caso, da una Regione a statuto ordinario a una Regione a statuto speciale. Non possiamo non interrogarci del perché nel nostro Paese le fusioni volontarie tra Comuni siano ancora così poche; del perché gli strumenti di incentivazione della semplificazione amministrativa in tema di Governo locale non esistano; del perché per quanto riguarda la sanità, per fare un esempio, abbiamo ancora ventuno "sistemi regionali" per sessanta milioni di abitanti, alcuni dei quali riguardanti poche centinaia di migliaia di cittadini, con apparati e normative e spesso con incapacità di dialogo l'uno con l'altro. Diviene così quasi una sorta di fortuna per il cittadino il nascere in un Comune o in una Regione piuttosto che in un'altra per la diversità del trattamento che può ricevere a seconda del suo luogo di residenza o di nascita. Quindi, nascono anche questi momenti di trasferimento: una volta si trasferivano i servi della gleba da un feudo all'altro, adesso si trasferiscono i Comuni da una Regione all'altra, naturalmente cambiando anche lo status di agibilità riguardo ai servizi dei cittadini. Questo disegno di legge sicuramente passerà. Ripeto, esso rientra nell'assoluta legittimità dell'impianto normativo del nostro Paese e, quindi, è una richiesta che abbiamo il dovere di esaminare. Naturalmente non ci interroghiamo sul perché in queste ore una situazione molto più complessa e sicuramente più profonda, come l'indipendenza della Catalogna, sia oggetto addirittura di arresti da parte del Governo spagnolo, solo per evitare il referendum sulla separazione (o sull'indipendenza, come meglio vuol dirsi per questo tipo di situazioni da parte di chi le propone). Non ci interroghiamo, ma continuiamo a tenere in piedi un Paese ormai disgregato dal punto di vista istituzionale. La nascita delle Regioni a statuto speciale aveva una sua logica nell'immediato Dopoguerra ed ha avuto anche una sua logica in alcuni episodi legati all'esistenza del blocco occidentale contro il blocco comunista, per quanto riguarda le Regioni di confine, e nella difesa di alcune etnie e di alcune comunità linguisticamente diverse da quella nazionale. Ma adesso, in un'Europa alla quale continuiamo a fare riferimento e che dovrebbe essere composta da realtà sempre più ampie e sempre più omogenee, è difficile continuare a pensare a questi impianti. A meno che non si voglia pensare che l'Europa delle cosiddette regioni sia poi finalizzata, nel senso che abbia come sbocco finale la possibilità di non essere più l'Europa delle Nazioni, ma di essere solamente l'Europa dei territori. Spero che queste mie riflessioni, che forse qualcuno riterrà banali, divengano invece presto oggetto di una riflessione complessiva da parte del Parlamento e di questo suo ramo in particolare, dove, non per fare campanilismo istituzionale, credo che si ragioni un po' di più rispetto all'altro ramo, soprattutto su fatti profondi come quello che sottende questo disegno di legge. Spero che presto potremo discutere di una riforma del cosiddetto Titolo V, che però non riguarda solamente l'aspetto organizzativo, ma anche i principi fondamentali della Repubblica. Bisognerebbe chiarire esattamente cosa noi intendiamo per federalismo, ove mai se ne continui a parlare, visto che mi pare una parola un po' andata in decadenza, e soprattutto dovremmo approfondire l'impianto complessivo del governo del territorio, nell'individuazione dell'area vasta di governo. Avete fatto una riforma delle Province che grida vendetta al cospetto di Dio, oltre che degli uomini. Pur avendo approvato l'ordine del giorno Ranucci, durante il dibattito costituzionale, non volete entrare nell'ottica della revisione dell'impianto delle Regioni, perché è quello il punto dolente, anche dal punto di vista del bilancio del Paese. Noi abbiamo ventuno entità fuori controllo: fuori controllo nella spesa, fuori controllo nella dinamica e nella qualità di questa spesa. Continuiamo, nello stesso Mezzogiorno d'Italia, ad avere la parcellizzazione dei fondi europei per Regioni; quindi non si fanno grandi piani infrastrutturali che siano veramente interregionali. Queste cose non le dico solo io; prima di me le hanno dette anche illustri economisti dell'area della sinistra, come Nicola Rossi, che ha più volte lanciato l'allarme sul cattivo utilizzo dei fondi europei, in assenza di una strategia complessiva di territorio vasto. Da questi piccoli episodi, prendiamo spunto per un grande dibattito in ordine al riordino vero del governo del territorio del Paese, nell'ottica di ridurre i costi, migliorare i servizi e assicurare ai cittadini un trattamento egualitario, ovunque risiedano in questa nostra Nazione, perché siamo veramente in presenza di una diversità e di una disparità di trattamento nei servizi essenziali al cittadino, che credo non abbia pari in altre Nazioni d'Europa.
2017-09-27	PD	CantiniLaura	La norma mira a promuovere lo sviluppo economico, sociale, ambientale e culturale dei piccoli Comuni, a garantire l'equilibrio demografico del Paese favorendo la residenza in essi. Non ci dimentichiamo che spesso chi risiede nei piccoli centri lo fa per scelta e, considerando i benefici positivi che si generano per la collettività, è giusto prevedere strumenti normativi a sostegno. I piccoli Comuni governano il 55 per cento del territorio e, oltre a rappresentare un serbatoio di biodiversità e manutenzione del territorio, rappresentano uno straordinario laboratorio di inclusione sociale e nuova cittadinanza. Molto spesso questi centri si contraddistinguono per un welfare di prossimità fatto di mutualità tra cittadini che collaborano tra di loro per superare i disagi quotidiani; comunità tutt'altro che chiuse dove l'inclusione e la collaborazione sono valori imprescindibili. In questa direzione vuole andare la misura legislativa che stiamo discutendo, nella quale i piccoli Comuni sono considerati risorsa per l'Italia del futuro e con la quale si prevedono misure atte a garantire, a queste comunità, servizi indispensabili come sanità, trasporti, istruzione e servizi postali. Per dare una reale possibilità di sviluppo a questi centri è ormai strategico pensare a progetti capaci di mettere in «comunicazione» piccoli e grandi centri attraverso infrastrutture moderne e integrate con il territorio. Parlo di reti capaci di mettere in collegamento città e piccoli borghi, centri storici e periferie; solo così saremo in grado di garantire un modello di sviluppo al passo con la modernità, dove il telelavoro è una possibilità reale in questi Comuni. Per questo accolgo con soddisfazione i finanziamenti previsti da questa norma che mirano a migliorare le infrastrutture stradali e a portare la banda larga anche in questi territori. Ci tengo a sottolineare che questa norma prevede, tra l'altro, che le Regioni, nell'ambito delle proprie competenze, possano definire interventi ulteriori rispetto a quelli previsti dalla legge per il raggiungimento delle finalità indicate. In questo senso mi auguro che, così come molte Regioni stanno già facendo, anche le altre si attivino per prime in questa direzione. Concludendo, la norma al nostro esame è importante non solo perché prevede uno stanziamento economico di ampio respiro, ma anche perché sancisce per la prima volta l'importanza del ruolo dei piccoli Comuni nel sistema del nostro Paese. È un provvedimento che mette al centro dello sviluppo le piccole comunità, permettendo loro di continuare a svolgere al meglio il lavoro di custodi del patrimonio culturale e ambientale italiano.
2017-09-27	PD	PezzopaneStefania	Per questo oggi sono doppiamente contenta, come senatrice del Partito Democratico - un partito che le cose le dice e le fa - e come donna dell'Appennino, che può tornare a sperare, e come persona che viene da una terra, appunto, di piccoli Comuni. Emerge una idea di sviluppo che punta sui territori e sulle comunità, che coniuga storia, cultura, saperi tradizionali con l'innovazione e le nuove tecnologie, la green economy. È una legge, questa, che aiuterà l'Italia a essere più forte e più unita. Il provvedimento nasce da una proposta di legge di Ermete Realacci che, durante l'esame a Montecitorio, è stata poi unificata ad altra legge ed è arrivata qui in Senato. L'importanza dei piccoli Comuni si è vista anche nel terremoto, con il ruolo fondamentale per la tenuta delle comunità svolto proprio dai municipi. I nostri piccoli Comuni amministrano, quindi, una parte importante del territorio nazionale. Non sono una eredità del passato, ma una straordinaria occasione per difendere la nostra identità, le nostre specialità e proiettarle nel futuro. Il disegno di legge per la valorizzazione dei piccoli Comuni prevede un vero e proprio Piano nazionale per la riqualificazione dei borghi con meno di 5.000 abitanti. Stanzia delle somme, che potranno certo essere aumentate, ma che non sono mai state stanziate prima, e propone anche misure per favorire la diffusione di banda larga, servizi più efficienti, itinerari di mobilità e turismo dolce. Penso proprio al fatto che oggi a Campotosto, epicentro di recenti terremoti, parte l'itinerario del Tratturo Magno. Poi c'è la promozione di produzioni agricole e agroalimentari a filiera corta. In più, il provvedimento introduce semplificazioni per il recupero dei centri storici in abbandono. Prevede opere di manutenzione del territorio con priorità alla tutela dell'ambiente, messa in sicurezza di strade e scuole, efficientamento energetico del patrimonio edilizio. I piccoli Comuni potranno anche acquisire case cantoniere e tratte di ferrovie dismesse da rendere disponibili per attività di protezione civile, volontariato, promozione di prodotti tipici locali e turismo. Si tratta, quindi, di una legge importante per mettere queste realtà in condizione di essere non un peso, una zavorra per il nostro Paese, ma una straordinaria occasione. Molte sono le misure previste, citate anche dai relatori: si va dalla possibilità di registrare la nascita di un bambino nel Comune di residenza anche se il parto avviene altrove (sembra poco, ma è importante), all'assicurare la qualità e la presenza dei servizi indispensabili come sanità, trasporti e istruzione. Importante è anche la previsione del recupero dei cammini storici: sono stanziate risorse proprio per collegare i piccoli Comuni su questi antichi e storici cammini; vi sono, poi, il recupero dei borghi, con interventi antisismici, e diverse misure a sostegno dei prodotti tipici locali, come ad esempio la vendita diretta all'interno di punti commerciali, l'incentivo della filiera corta e la valorizzazione delle attività pastorali di montagna. Obiettivo storico è frenare il disagio demografico ed economico che colpisce oltre 2.000 piccoli Comuni sotto i 5.000 abitanti, da cui i giovani tendono ad andare via e le case abbandonate o vuote sono addirittura una ogni tre. I piccoli Comuni detengono, tra l'altro, la gran parte del patrimonio di biodiversità agroalimentare. Vi si coltiva oltre la metà della produzione agroalimentare nazionale che ha reso celebre il made in Italy nel mondo, grazie alla presenza di oltre 300.000 imprese agricole. Tre piccoli Comuni su quattro sono il territorio di riferimento per gli allevamenti destinati a produzioni importanti a denominazione di origine protetta (DOP), mentre nel 60 per cento dei borghi si trovano gli uliveti dai quali si ottengono i pregiati oli italiani a denominazione di origine protetta. Ma moltissimi, anche in Abruzzo, sono i veri e propri gioielli di produzioni tipiche e a volte i nomi dei Comuni si associano a quelli dei prodotti tipici. Vale la pena ricordare, proprio per le cose che sono state dette, che l' iter della legge è stato molto complicato e che altre legislature non hanno avuto la forza di concluderlo. La prima proposta di legge è del 2001 e dal 2001 al 2017 sono passati in questo Paese Governi di altra ragione politica e di altra realtà, ma che non vollero o non poterono condurre a termine questa iniziativa. Si tratta, quindi, di un vantaggio, di una grande opportunità, di una novità di cui possiamo farci vanto. Il disegno di legge fu sottoscritto, nelle varie occasioni in cui fu presentato, da parlamentari di ogni parte politica ed Ermete Realacci fu il conduttore, allora, di questa battaglia, oggi diventata comune e addirittura rivendicata da chi la osteggiò. Comunque, ci siamo arrivati e ci siamo arrivati bene. La Camera ha approvato all'unanimità il testo e sicuramente anche in questa occasione ribadiremo quell'unanime consenso. Insomma, in Italia le cose vanno diversamente rispetto al passato. Oggi è una bella giornata, io sono orgogliosa del nostro lavoro e ringrazio tutti coloro che ci si sono cimentati. Penso soprattutto agli amministratori locali, ai sindaci, ai cittadini di quei paesi, a cui dobbiamo non solo l'approvazione di questa legge, ma anche un impegno speciale, all'indomani dell'approvazione della legge, affinché si impostino concrete politiche attive per arginare lo spopolamento e l'abbandono del territorio. Ne avrà vantaggio tutta l'Italia, anche le aree metropolitane, che spesso ritengono queste realtà delle zavorre per poi magari vedere i propri abitanti passar lì il weekend in serenità e in pace. Con questo provvedimento uniamo proprio queste realtà che sembrano, apparentemente, in conflitto: le aree metropolitane saranno più coese alle aree marginali e ai piccoli Comuni in difficoltà, per il bene dell'Italia, intera e unita.
2017-09-27	PD	SaggeseAngelica	Abbiamo già detto che su 8.000 Comuni italiani 6.000 hanno popolazione inferiore ai 5.000 abitanti, quindi ci stiamo rivolgendo a una parte molto rilevante del nostro Paese. I circa 6.000 Comuni al di sotto dei 5.000 abitanti non sono soltanto una priorità dal punto di vista numerico, ma rappresentano, nel quadro nazionale, una realtà molto importante e dinamica, sotto i profili più vari. Negli ultimi anni però abbiamo assistito ad una costante decrescita delle risorse messe a disposizione di questi piccoli Comuni, sia a causa dei tagli ai trasferimenti statali, sia a causa della costante migrazione, che purtroppo ha portato non soltanto ad un indebolimento economico, ma soprattutto, e molto più drammaticamente, ad un impoverimento del tessuto sociale. Sono molti i casi in cui nei piccoli Comuni non sono garantiti ed assicurati i servizi essenziali (penso alle poste, alla sanità, alla scuola), perché spesso negli anni passati è stata adottata una logica semplicemente economica di tagli drastici e di riduzione dei costi, senza pensare alle difficoltà ed alle maggiori necessità che questi Comuni hanno proprio per il disagio in cui vivono.
2017-09-27	PD	VaccariStefano	I Comuni sotto i 5.000 abitanti coprono un territorio dove, grazie all'agricoltura, si coltiva oltre la metà della produzione agroalimentare nazionale, che ha reso celebre il made in Italy nel mondo. Un patrimonio che fonda il suo successo anche sul terreno particolarmente fertile che offrono i piccoli Comuni alle produzioni di qualità: nel territorio di 3 piccoli Comuni su 4 sono presenti allevamenti destinati a produrre formaggi o salumi italiani DOP, mentre nel 60 per cento dei piccoli Comuni si trovano gli uliveti dai quali si ottengono i 38 oli italiani a denominazione di origine. Comuni e territori dove quest'anno si è registrato il più 76 per cento di presenze turistiche. Anche per questi dati, i piccoli Comuni sono una risorsa e non un problema per il nostro Paese. Lo stesso presidente Mattarella non ha mancato di ribadire in più occasioni che il principale antidoto all'abbandono e allo spopolamento dei piccoli territori è il rilancio della strategia delle aree interne. E tale rilancio passa necessariamente attraverso iniziative normative come questa oggi al nostro esame, volte specificamente a fissare principi di accesso ai servizi anche nuovi per quei territori, a contrastarne l'abbandono, lo spopolamento e i disagi naturali e a prevenirne il dissesto idrogeologico. Durante l'esame di merito la Commissione, pur non apportando modifiche al testo per accelerarne l'approvazione in Aula, ha voluto approvare alcuni importanti ordini del giorno che ci tengo a richiamare per temi. Tre ordini del giorno riguardano la distribuzione farmaceutica facilitata e l'erogazione di ulteriori servizi da parte delle farmacie medesime. Due ordini del giorno riguardano l'inserimento nel Piano nazionale per la riqualificazione dei piccoli Comuni anche degli interventi strettamente connessi alle aree in dissesto idrogeologico, di miglioramento boschivo e di rinaturalizzazione dei corsi d'acqua, in tal senso autorizzando i Comuni a stipulare convenzioni e contratti di appalto con gli imprenditori agricolo-forestali del territorio. Un ordine del giorno ha ad oggetto l'estensione nel prossimo provvedimento utile delle medesime misure di questo disegno di legge anche ai Comuni sino a 10.000 abitanti. Un altro ordine del giorno è finalizzato ad assumere ogni provvedimento utile a garantire l'armonizzazione della normativa in materia di contratti pubblici con la normativa speciale a tutela della multifunzionalità dell'imprenditore agricolo e forestale e per le zone montane. Anche dalla Commissione parlamentare per le questioni regionali sono venute indicazioni utili affinché venga valutata l'opportunità di prevedere forme di coinvolgimento delle Regioni e degli enti locali nel procedimento di adozione dei provvedimenti di selezione dei progetti presentati, di cui parlerò a breve. Venendo alla descrizione del testo, di cui mi occuperò per la prima metà degli articoli, l'articolo 1 enuclea le finalità della proposta di legge, che riguarda i Comuni con popolazione residente fino a 5.000 abitanti. Esse consistono nel favorire e promuovere lo sviluppo sostenibile economico, sociale, ambientale e culturale, nel promuovere l'equilibrio demografico del Paese, favorendo la residenza in tali Comuni, e nell'incentivare la tutela e valorizzazione del patrimonio naturale, rurale, storico-culturale e architettonico. Il disegno di legge indica altresì la finalità di favorire l'adozione di misure a vantaggio sia dei cittadini che vi risiedono, sia delle attività produttive, con riferimento al sistema dei servizi essenziali e con l'obiettivo di contrastare lo spopolamento e di incentivare l'afflusso turistico. La definizione di "piccolo Comune" viene ancorata, in una prima parte, alle caratteristiche dimensionali del Comune, che deve avere una popolazione residente fino a 5.000 abitanti o essere stato istituito a seguito di fusione tra Comuni aventi ciascuno popolazione fino a 5.000 abitanti. Si richiede poi, in aggiunta, che il Comune rientri in una delle tipologie ivi indicate, affinché possa beneficiare dei finanziamenti concessi ai sensi dell'articolo 3 del disegno di legge. Il provvedimento definisce lo strumento per stabilire, rispettivamente, i criteri per la definizione dei parametri relativi alle tipologie di piccoli Comuni e l'elenco dei piccoli Comuni ai fini dell'applicazione delle previsioni normative introdotte. Si prevede per quest'ultimo elenco l'adozione con decreto del Presidente del Consiglio, su proposta del Ministro dell'interno e di concerto con il Ministro dell'economia e delle finanze e con il Ministro dell'ambiente, previa intesa con la Conferenza unificata, con un aggiornamento a cadenza triennale. Inoltre, si stabilisce che le Regioni possano definire interventi ulteriori rispetto a quelli previsti dalla proposta di legge in esame per il raggiungimento delle finalità indicate, anche al fine di concorrere all'attuazione della strategia nazionale per lo sviluppo delle aree interne. L'articolo 2 reca disposizioni in materia di attività e servizi, demandando agli enti indicati la promozione della qualità e dell'efficienza dei servizi essenziali nei piccoli Comuni con riguardo ad una serie di ambiti, quali ambiente, protezione civile, istruzione, sanità, servizi socio-assistenziali, trasporti, viabilità, servizi postali, nonché al ripopolamento dei Comuni in questione anche attraverso progetti sperimentali di incentivazione alla residenzialità. Si prevede la facoltà nei piccoli Comuni, anche in forma associata, di istituire centri multifunzionali per la prestazione di una pluralità di servizi per i cittadini nonché la possibilità anche di stipulare apposite convenzioni con i concessionari di servizi. L'articolo 3 istituisce un Fondo per lo sviluppo strutturale, economico e sociale dei piccoli Comuni, per il finanziamento di investimenti per una serie di finalità, con una dotazione di 10 milioni di euro per l'anno 2017, e 15 milioni di euro per ciascuno degli anni dal 2018 al 2023. Ai fini dell'utilizzo delle suddette risorse è prevista la predisposizione di un piano nazionale per la riqualificazione dei piccoli Comuni e un elenco di interventi prioritari assicurati dal Piano nazionale. In materia di recupero e riqualificazione dei centri storici e promozione di alberghi diffusi, l'articolo 4 prevede la possibilità, per i piccoli Comuni, di individuare, all'interno del perimetro dei centri storici, zone di particolare pregio, dal punto di vista della tutela dei beni architettonici e culturali, da riqualificare mediante interventi integrati pubblici e privati finalizzati alla riqualificazione urbana, nel rispetto delle tipologie e delle strutture originarie, attraverso gli strumenti previsti dalla vigente normativa statale e regionale in materia. L'articolo 5 consente ai piccoli Comuni, anche avvalendosi delle risorse del Fondo per lo sviluppo strutturale, economico e sociale, di adottare misure volte all'acquisizione e alla riqualificazione di immobili al fine di contrastare l'abbandono di terreni e di edifici in stato di abbandono o di degrado. L'articolo 6 consente poi ai piccoli Comuni di acquisire o stipulare intese per il recupero di case cantoniere e di stazioni ferroviarie non più utilizzate, nonché di acquisire sedime ferroviario dismesso e non recuperabile all'esercizio ferroviario per finalità connesse alla valorizzazione dei propri territori. L'articolo 7 attribuisce ai piccoli Comuni la facoltà, anche in forma associata, di stipulare, con le diocesi della Chiesa cattolica e con le rappresentanze delle altre confessioni religiose che hanno concluso intese con lo Stato, convenzioni per la salvaguardia e il recupero dei beni culturali, storici, artistici e librari degli enti ecclesiastici o degli enti delle confessioni religiose civilmente riconosciuti. L'articolo 8 detta norme per lo sviluppo della rete in banda ultralarga, stabilendo che le aree dei piccoli Comuni per le quali non vi è interesse da parte degli operatori a realizzare reti per la connessione veloce e ultraveloce possano essere destinatarie delle risorse previste, in attuazione del piano per la banda ultralarga del 2015, per le aree a fallimento di mercato. Si prevede, inoltre, che i progetti informatici riguardanti i piccoli Comuni conformi ai requisiti prescritti dalla legislazione nazionale e dell'Unione europea, abbiano la precedenza nell'accesso ai finanziamenti pubblici previsti dalla normativa vigente per la realizzazione dei programmi di e-government. Questa è la prima parte dell'articolato, che ho diviso con il collega Mancuso per quanto riguarda la descrizione di un provvedimento di assoluta importanza per il nostro Paese.
2017-09-28	PD	CaleoMassimo	Come ricordavo poc'anzi, con l'approvazione del provvedimento in esame inseriamo un altro tassello a quel quadro complessivo di riforma con cui, in questa legislatura, stiamo cercando di fornire nuove e più efficaci risposte ai temi della tutela dell'ambiente e della salvaguardia e valorizzazione dei territori, soprattutto dell'entroterra. L'intento che ci siamo prefissi - lo abbiamo detto più volte - è il superamento dell'approccio alla sola risposta all'emergenza, passando a quello della pianificazione e programmazione di politiche di prevenzione nella gestione del territorio. Infatti, il susseguirsi, con sempre maggior frequenza, di eventi calamitosi ci mette alle strette rispetto all'indifferibilità di fare della prevenzione il principale asset strategico su cui il Paese deve puntare nei prossimi anni. Eppure, quando si affrontano questi argomenti si rischia sempre di cadere vittima della retorica, ma vi assicuro che non è questo il caso. La comunità politica è ben consapevole della fragilità del nostro territorio sotto il profilo geologico, a cui si sommano l'incuria, l'abbandono, l'abusivismo e il consumo irrazionale del suolo. Soprattutto, grazie a questa nuova consapevolezza, che ha sconfitto - questo sì - vecchi scetticismi, in quest'Assemblea siamo riusciti insieme a raggiungere importanti risultati, che hanno posto l'attenzione su temi centrali per nuovi modelli di sviluppo che possono creare valore e futuro. Si è già detto e scritto molto, ma desidero sottolineare che con il provvedimento in esame miriamo ad agire su una delle principali cause del dissesto idrogeologico, ossia lo spopolamento delle aree, soprattutto interne, e la relativa incuria dei territori. L'insediamento e il reinsediamento all'interno di questi luoghi è una risorsa per l'intera collettività nazionale, perché presidiare queste zone significa svolgere una funzione nell'interesse - sì - delle realtà circoscritte, ma anche di quelle che non appartengono a quel bacino e a quella peculiare area geografica, ma al Paese intero. Attenzione, allora, a non cadere nella trappola del provvedimento campanilistico, fatto solo per pochi Comuni e che parrebbe avere, come ci è stato detto in passato, anche l'ambizione di un riordino istituzionale. Vorrei sottolineare che i piccoli Comuni sono un segmento molto rilevante del nostro Paese: i Comuni con meno di 5.000 abitanti sono 5.627 (pari al 70 per cento del totale), coprono 160.000 chilometri quadrati (cioè il 54 per cento della superficie del nostro territorio) e ospitano poco più di 10 milioni di abitanti (cioè poco meno del 17 per cento della popolazione totale). Vi è poi il tema del recupero, della valorizzazione e della riqualificazione dei nostri centri storici, tema drammaticamente portato all'attenzione dagli eventi del terremoto. Il lavoro che, come Parlamento e Governo, stiamo facendo va in questa direzione, Signor Presidente: da "Casa Italia" alle norme contenute nel collegato ambientale, alla proroga dell'ecobonus, esteso anche alle dotazioni antisismiche per case e condomini, ma soprattutto alla legge del consumo del suolo. Volevo dare una notizia al Senato: la prossima settimana sarà depositato il testo unificato e cominceremo la procedura. Mi auguro che il testo possa essere approvato prima della fine della legislatura. Qualcuno ha detto che, per essere un provvedimento così ambizioso, è leggero dal punto di vista finanziario: si parla di 100 milioni di euro in più anni, destinati soprattutto alle comunità che sono in maggiore difficoltà. Ma, vedete, per sgombrare il campo da ulteriori polemiche, con questa norma stiamo definendo un'idea di Paese. E nel definire su cosa vogliamo investire nel prossimo futuro, apriamo un apposito capitolo di spesa del bilancio dello Stato, un capitolo che potrà essere rimpinguato a partire già dalla prossima legge di stabilità. Lavoriamo tutti assieme per poter rimpinguare questo capitolo. L'idea di Paese sul quale vogliamo puntare è quella rappresentata da questi borghi, elementi fondamentali - come avete detto in molti - della nostra identità, caratterizzati da un'elevata qualità della vita e da una forte coesione sociale, che racchiudono una parte molto importante del nostro patrimonio storico, artistico e paesaggistico e custodiscono molte eccellenze del sistema produttivo italiano. Nel corso di questi anni abbiamo visto moltiplicarsi con successo, ad esempio, delle forme di turismo dolce, cammini storici, percorsi ciclistici; abbiamo inoltre visto crescere una imprenditoria giovane, soprattutto in agricoltura, che scommette sulla qualità e sull'identità del territorio. Vorrei ricordare che il 93 per cento delle DOP e delle IGP ha a che vedere con i piccoli Comuni e il 79 per cento dei vini di maggiore qualità proviene dai territori dei piccoli Comuni. Dobbiamo sostenere queste potenzialità, superando gli squilibri: questa è la missione della legge. Vedete, cari colleghi, prima di fare il parlamentare, sono stato un presidente di parco e un sindaco e ho potuto toccare con mano i punti di forza e quelli di debolezza del nostro Paese. Volevo anche rassicurare gli amici di Forza Italia e i colleghi della Lega Nord, i quali dicono che i disastri sono successi solo adesso: come ha ricordato giustamente il collega relatore Vaccari, che ringrazio, assieme al senatore Mancuso, le cure draconiane sono cominciate nel 2010, con l'approvazione della famigerata legge n. 122 (all'epoca ero sindaco e scendemmo in piazza a protestare) e sono proseguite anche dopo. Ma l'inizio delle cure draconiane risale a un Governo che non era presieduto e sostenuto da un rappresentante del Partito Democratico: è importante dirlo per onorare la verità. Con questo disegno di legge si cerca di accorciare le distanza tra i territori italiani e si affronta uno sforzo comune per costruire le condizioni e le opportunità, affinché questa parte dell'Italia possa realmente scommettere su di sé; affinché le nuove aziende che si svilupperanno possano competere nel mondo, grazie alla banda larga, alla qualità dei loro prodotti, al sincero entusiasmo di chi ci lavora e lì ha voglia di costruirsi un percorso di vita. Incentivare l'incontro tra tradizione e futuro e portare le comunità locali a fare più sistema, a intraprendere quei percorsi innovativi, ma anche più remunerativi, come la green economy, il turismo sostenibile o, ancora, puntando sull'agroalimentare di qualità e la filiera corta, fatta di buone pratiche, trasparenza e legalità. Tra le priorità - è bene ricordarlo - il provvedimento individua l'obiettivo di favorire la residenza nei piccoli Comuni, sia dei cittadini che delle attività produttive, partendo dal principio che l'insediamento è considerato una risorsa a presidio del territorio. In questo senso, molta attenzione è dedicata alla qualità dei servizi: ambientali, di protezione civile, per l'istruzione, per la sanità, socio-assistenziali, di trasporto, per la viabilità e postali. In particolare, su scuole e trasporti i piani nazionali dovranno tenere conto delle esigenze dei piccoli Comuni e delle aree rurali e montane. Ricordo a tutti noi che, se vogliamo che i giovani imprenditori abbiano voglia di insediarsi nei piccoli Comuni e che possano rimanere nei luoghi della montagna in particolare, dobbiamo garantire la scuola, le classi per i propri figli. E se proprio c'è da razionalizzare e da chiudere qualche classe, lo si faccia nelle città. Si prevede la possibilità di individuare, all'interno del perimetro dei centri storici, zone di particolare pregio dal punto di vista della tutela dei beni architettonici e culturali, in cui realizzare interventi integrati pubblici e privati finalizzati alla riqualificazione urbana, nel rispetto delle tipologie originarie. È importante recuperare, conservare e rendere appetibili i centri storici. Si compie una scelta strategica sullo sviluppo della rete ultralarga, utilizzando le risorse previste per le aree a fallimento di mercato, come ricordava prima il collega Astorre. La delibera CIPE mette a disposizione oltre 2 miliardi di euro per questo progetto. Noi abbiamo voluto sottolinearne l'importanza: la cifra da considerare non è quella dei 100 milioni del capitolo, ma i 2,2 miliardi deliberati dal CIPE. Ci sono poi azioni di sistema che mirano alla co-pianificazione, alla solidarietà e alla sussidiarietà. Si tratta di un provvedimento che dialoga e si completa con quella sulle aree protette, che mi auguro possa essere approvata definitivamente nelle prossime settimane e sui il Senato sta lavorando da qualche anno. Penso che l'Italia che vuole scrollarsi di dosso questo sentimento di indolenza che, spesso e ingiustamente, gli viene attribuito, può trovare in questo testo - se verrà approvato ed io me lo auguro - uno strumento utile per cercare nelle sue radici le energie per rinforzare le proprie ali. Sono queste, colleghi senatori, le ragioni che mi portano ad esprimere il voto favorevole del Partito Democratico.
2017-10-04	PD	BiancoAmedeo	A cosa mi riferisco? I numeri di questi anni parlano da soli: la spesa sanitaria cresce sì in valore assoluto, ma si riduce la sua incidenza sul PIL. La spesa sanitaria pubblica pro capite in Italia è mediamente inferiore di un terzo rispetto a quella dei Paesi dell'Unione europea a 14. I disavanzi regionali per anno sono scesi dai 6 miliardi del 2006 a poco più di un miliardo, così quantificato nel 2016. ***Dietro questi freddi numeri c'è però un mondo molto complesso, un mondo che, come dicevo, ha trasformato delle difficoltà in opportunità. Guardate al nuovo modello di governance dei livelli istituzionali del Servizio sanitario nazionale (Stato-Regioni); in questi anni sono cresciuti procedure e modelli di controllo e programmazione della spesa, di verifica della spesa, di verifica e di erogazione dei LEA, di informatizzazione. Tutto questo ha certamente contribuito a restituire elementi di efficienza ed efficacia al sistema. Ma, dietro a questi numeri, ci sono anche altri fattori, c'è un grande sacrificio chiesto ai lavoratori del Servizio sanitario nazionale, che si è concretizzato in blocchi contrattuali, di carriera, del turnover, nell'emergere e nell'affermarsi di aree sempre più vaste di precariato all'interno del Servizio sanitario. Così come ci sono - diciamolo, perché è responsabile dirlo - aree grigie di equità e di universalismo nell'erogazione dei vecchi e dei nuovi LEA; questo lo dicono un po' tutti gli istituti di ricerca che lavorano in materia. Ciò crea dunque nuove disuguaglianze, allargando le vecchie e ataviche disuguaglianze nel nostro Paese. Per questo francamente c'è inquietudine, nel momento in cui leggiamo, nelle tabelle 3.1a, 3.1b e 3.1c della NADEF, che la spesa sanitaria nel 2018 scenderà al 6,5 per cento del PIL nominale, stimato in crescita per quell'anno, come diceva il relatore, al 3,1 per cento. ***È vero che la spesa cresce in valore assoluto. Leggiamo infatti il dato di 930 milioni di euro. Vorrei però rilevare che nel 2018 impatteranno nei bilanci regionali tre nodi importanti. I rinnovi dei contratti dopo otto anni, che stanno dentro il finanziamento del Servizio sanitario nazionale. La stima al momento è ancora ambigua perché mancano atti, ma è ragionevole pensare che si tratti di 500-600 milioni di euro. Così come si riproporranno anche quest'anno le modalità di contributo delle Regioni a statuto ordinario all'equilibrio della finanza pubblica. L'anno scorso, in corso d'opera, alle Regioni a statuto ordinario furono chiesti 422 milioni di euro in ragione del contenzioso con le Regioni e le Province a statuto speciale. Quest'anno temo che la cifra sarà anche maggiore. L'ultimo nodo sarà il payback farmaceutico 2013, 2014 e 2015, che probabilmente per la quota ancora da pagare, che non è indifferente, andrà in transazione. C'è però un problema; le Regioni hanno già iscritto nei bilanci, così come prevedeva la legge, l'intero importo delle cifre. Solo la somma di tutto questo, in un mero ragionamento contabile, ci fa capire come l'incremento della spesa non si riesca a coprire. Se è vero che dobbiamo recuperare efficienza ed efficacia del sistema, dobbiamo fare attenzione ad alcuni elementi ancora presenti al suo interno, quali il blocco del turnover e il vincolo del personale, che producono disfunzioni. Per questo credo che il nostro impegno, proprio in quel sentiero stretto, ma comunque responsabile e rigoroso, affinché vengano riviste alcune previsioni di spesa sanitaria, nasca da una semplice convinzione: una buona sanità fa anche buona occupazione, andando quindi incontro agli obiettivi del Governo. Una buona sanità ha bisogno di buoni investimenti e, quindi, andiamo incontro all'obiettivo della Nota di aggiornamento al Documento di economia e finanza. E, soprattutto, una buona sanità è un poderoso strumento di inclusione sociale, di contrasto alla povertà e alla disuguaglianza. È questo l'intervento da realizzare. Rimaniamo dentro tali obiettivi, ma riconsideriamo la sanità alla luce di essi, perché la sanità è al loro interno.
2017-10-04	PD	BiancoAmedeo	Signor Presidente, grazie per la parola che mi concede e che spendo sul tema della sanità, non solo per l'ovvio dovere d'ufficio che mi compete, ma anche per raccogliere e far camminare, nel sentiero stretto di cui ci ha parlato il ministro Padoan, preoccupazioni, attese e proposte che da questo mondo ci pervengono. È vero, il Paese va meglio, ma non va abbassata la guardia. Prudenza e responsabilità: il sentiero è comunque stretto e c'è spazio per poche e qualificate scelte. Questo è il messaggio della NADEF: una crescita che va sostenuta e che richiede attenzione e prudenza. Mi sembra un messaggio che, nel suo significato più profondo, va sicuramente accolto. Sono ormai anni che il nostro Servizio sanitario nazionale cammina su sentieri stretti, anche trasformando le difficoltà che questo comporta in grandi opportunità per il Paese.
2017-10-05	PD	GinettiNadia	Il disegno di legge europea 2017 si compone di 30 articoli, di cui 16 aggiunti nel corso dell'esame in prima lettura, suddivisi in 8 Capi, concernenti differenti ambiti e materie, dalla tutela dei diritti d'autore alla sanità, dalla fiscalità all'ambiente, all'energia e alla protezione dei dati.
2017-10-12	M5S	CappellettiEnrico	Signora Presidente, secondo lei è giusto che una persona scelga di morire perché non riceve l'assistenza sanitaria? Parlo di un invalido grave, paraplegico e cieco, ma che vorrebbe vivere, che avrebbe diritto a vivere. Le parlo del Veneto, che è una Regione in cui chi amministra la sanità dichiara che è una delle migliori del mondo, ma forse lo dichiarano solo loro. Questa è la storia di Loris Bertocco, pubblicata oggi in prima pagina su «la Repubblica» e probabilmente la conosciamo tutti. Mi chiedo e le chiedo, signora Presidente, se ha la cortesia di ascoltarmi, se può considerarsi civile un Paese che nega l'assistenza sanitaria a chi più di chiunque altro ne avrebbe bisogno, se può considerarsi civile un Paese che, negandogli l'assistenza sanitaria, istiga al suicidio il più debole dei suoi concittadini. Oggi, signora Presidente, porre termine alla propria vita con un viaggio in Svizzera può diventare una tragica realtà. Credo che la lettera di Bertocco, che molti di noi, come me, hanno letto, sia forse l'ultimo tentativo per chiedere aiuto alle autorità e alle istituzioni. Considerata la drammaticità e l'urgenza di questa situazione, che riguarda la mancata o insufficiente assistenza a tutti i disabili gravi che non dispongono di risorse proprie per assicurarsi le cure necessarie e per condurre una vita dignitosa, chiedo al Presidente del Senato, di farsi parte attiva per rappresentare al Presidente della Regione Veneto la preoccupazione di questa Istituzione rispetto alla più grave delle violazioni di diritti umani, perché si parla della negazione del diritto umano più importante, che è il diritto alla vita.
2017-11-15	PD	DeBiasiEmiliaGrazia	Signor Presidente, voglio anzitutto ringraziare la 5ᵃ Commissione e il Governo per il loro grande lavoro su un decreto-legge, a mio avviso, di straordinaria importanza; per la prima volta infatti cominciamo a mettere a sistema la partita fiscale con l'insieme dei provvedimenti e della struttura degli interventi nel nostro Paese, devo dire con soddisfazione, anche nel campo del welfare. Ciò non era scontato. Come hanno già detto i miei colleghi e il relatore Lai, il nostro Paese si sta riprendendo, il PIL sta crescendo; vi è, in generale, una ripresa e io concordo con il presidente Gentiloni Silveri circa il fatto che non dobbiamo assolutamente sciuparla, ma capitalizzarla in interventi non necessariamente di carattere monetario diretto, ma anche attraverso la leva fiscale. Sono stati affermati molto bene nella relazione di questa mattina i punti principali di intervento. Voglio soffermarmi in particolare sulle questioni che riguardano la sanità, materia di cui mi occupo. Il fatto di avere un contesto favorevole anche per quel che riguarda il deficit pubblico sotto controllo ci consente e ci ha consentito di aprire ad alcune questioni che sono state da noi evocate e su cui abbiamo lavorato per l'intero quinquennio. Accanto a questo va detto anche che forse, a questo punto, un po' di tenacia è stata premiata. Voglio iniziare esprimendo soddisfazione per l'emendamento che riconosce la detraibilità degli alimenti a fini speciali; un punto di grande importanza e innovazione per diversi motivi. Anzitutto per un motivo di merito. Gli alimenti a fini medici speciali servono per patologie molto gravi e di carattere neurodegenerativo in particolare; penso alla sclerosi laterale amiotrofica, al morbo di Parkinson e a quello di Alzheimer. Si tratta di una gamma di patologie e di malattie rispetto alle quali è sempre molto difficile intervenire, se non in termini strettamente assistenziali. In questo caso noi riconosciamo una dignità terapeutica a questi alimenti e, contemporaneamente, la dignità e il diritto di queste persone ad avere un'alimentazione corretta. Voi sapete che la disfagia è una patologia terribile; questa disfunzione non consente di ingoiare. Provate una volta a non riuscire a ingoiare; è una cosa terribile e lo è in particolare nelle fasi terminali dell'esistenza. Tutta questa parte è ricompresa nella defiscalizzazione. Concordo con il Governo che ciò avviene in via sperimentale perché c'è un problema di comprendere anche la platea e gli effetti. Non ci sono assolutamente problemi, ma voglio dire che oltre al segnale strettamente economico e fiscale, vedo un segnale etico di straordinaria importanza e di riconoscimento dell'alimento come un farmaco; un farmaco che non sia semplicemente un prodotto commerciale, ma abbia una finalizzazione etica. Ciò in questa fase complicata del Servizio sanitario nazionale è davvero molto importante. Se leghiamo tale aspetto ai livelli essenziali di assistenza, abbiamo una combinazione virtuosa, che consente interventi che, mi auguro, possano essere realizzati su tutto il territorio nazionale in modo omogeneo, accanto ad interventi individuali e quindi alla possibilità della singola persona, del singolo malato e del singolo paziente di poter agire sulla leva fiscale per affermare un suo diritto. Questo è poco? È tanto? Io trovo che sia straordinario e credo che ne dobbiamo andare tutti davvero molto fieri. Se leghiamo questo elemento all'altro importante lavoro sulle neuroscienze (non solo l'adroterapia, ma - in generale - le neuroscienze), sempre presente in un altro emendamento, noi ci poniamo un po' all'avanguardia, perché i temi delle malattie neurodegenerative sono sempre quelli che fanno più paura e su cui si fa sempre fatica a intervenire. In questo caso, abbiamo aperto con il Governo una pista molto importante e spero che potremo andare avanti in questa direzione anche per quanto riguarda un incremento ulteriore della ricerca (avremo poi il disegno di legge di bilancio che potrà completare questo percorso). Il secondo elemento di soddisfazione è relativo a un dibattito che abbiamo svolto in quest'Aula sulla legalizzazione della cannabis, relativo cioè alla possibilità dell'uso terapeutico in quantità sufficiente della cannabis. (La legalizzazione della cannabis terapeutica era già prevista in un precedente disegno di legge). Sappiamo che ci sono dei problemi rilevanti, di cui abbiamo discusso in quest'Aula. Il primo problema rilevante è che si tratta di un farmaco e, quindi, come tale deve essere sottoposto a tutti i percorsi di sicurezza che il farmaco richiede. È per questo che il lavoro fatto dall'altro ramo del Parlamento ha consentito di mettere a sistema un intervento che trova in questa delega fiscale un'accoglienza molto importante per due ordini di motivi. In primo luogo, i malati di questo Paese hanno il diritto all'uso terapeutico della cannabis, perché mai vorremmo pensare che debbano andare a procacciarsela da qualche parte in modo illegale. Quindi, è giusto e sacrosanto che, nella massima sicurezza, si possa procedere in questa direzione. In secondo luogo, è importante che come Parlamento abbiamo integrato l'emendamento del Governo, aggiungendo un'altra possibilità all'affidamento allo Stabilimento chimico farmaceutico militare di Firenze della coltivazione della cannabis a uso terapeutico. Abbiamo molto sostenuto tale istituto quando stava per chiudere e abbiamo ricevuto i suoi rappresentanti in audizione. Il vice ministro Morando ricorderà che tre anni fa, quando stava per essere chiuso, eravamo lì e lo abbiamo sostenuto. Gli abbiamo dato anche questa competenza, che è obiettivamente molto importante. Tuttavia, l'istituto non riesce a produrre per soddisfare l'intero fabbisogno e, allora, piuttosto che andare a prendere all'estero costosissime infiorescenze, credo che - l'emendamento è stato approvato e fa ora parte del testo del provvedimento - sia possibile individuare - e in questo Paese vi sono - altri soggetti produttori di cannabis per uso terapeutico, sotto il controllo di AIFA e secondo i criteri GMP, accreditati a livello internazionale. Dico questo perché molto spesso buttiamo via i nostri soldi. Vice ministro Morando, non si illuda sia così per sempre, ma su questo faccio una piccola autocritica - anzi, una critica - al Servizio sanitario, in quanto, per la paura di avere poi dei punti di illegalità, acquistiamo a prezzi molto alti l'infiorescenza della cannabis che potremmo produrre tranquillamente essendo il nostro, come noto, un Paese che ha nulla da invidiare all'Olanda, tantomeno al Canada per quanto riguarda il sole. Quindi, il punto non è se si coltiva o no, ma se ci sono le garanzie della sicurezza che questa sia una filiera effettiva e ufficiale del farmaco. Credo che stiamo andando in questa direzione e che sia molto importante. Vorrei poi segnalare tre elementi che considero importanti ai fini del dibattito. Il primo è quello che riguarda l'equo compenso: già lo aveva detto la senatrice Silvestro e a me sembra un riconoscimento importante per le professioni. Colgo l'occasione anche per augurarmi che molto presto possa andare in votazione la delega al Governo, in terza lettura al Senato, che riconosce le professioni sanitarie, di cui abbiamo bisogno per impedire l'abusivismo sanitario e per riconoscere la dignità professionale a queste persone, anche nel campo della sanità. L'equo compenso è anche questo: evitare che professionalità di alto livello o comunque accertate vengano poi trattate in modo dispari nel passaggio tra pubblico a privato e nelle diverse situazioni di questo Paese. L'equo compenso rimane uno dei punti di riferimento. Il secondo elemento che vorrei citare riguarda l'emendamento che abbiamo presentato sulla Croce Rossa. Si tratta di un dibattito importante e voglio semplicemente segnalare che la nostra posizione non è pregiudizialmente contraria a nulla, ma abbiamo voluto segnalare dei problemi, che obiettivamente esistono, in una fase di transizione del modello della Croce Rossa. Mantengo le mie opinioni e mi auguro ci possa essere una vigilanza davvero molto attenta per quel che riguarda gli assetti patrimoniali, il futuro del personale e il tipo di intervento che un organismo così importante svolge nel mondo. Il Governo ha avuto un'altra posizione e ne prendo atto molto tranquillamente. L'ultima questione, che riguarda la Commissione igiene e sanità e comunque l'ambito sanitario, apparentemente non è legata direttamente alla sanità, ma in realtà è molto vicina: mi riferisco al tema delle attività funerarie. Abbiamo da molto tempo in Commissione un disegno di legge di riordino delle attività funerarie nel nostro Paese. C'è un problema molto grande di correttezza e di trasparenza su attività fondamentali, che sono ormai imprenditoriali, anche di un certo livello, che richiedono trasparenza e chiarezza di regole e anche che i cittadini possano non sentirsi oberati in un momento così tragico, come la scomparsa di una persona cara. Abbiamo provato a presentare un emendamento, ma non c'è stata la possibilità di intervenire nel provvedimento al nostro esame, per la defiscalizzazione di una parte delle spese funerarie. È quello che volgarmente viene chiamato il «caro estinto», anche se purtroppo, in questo Paese, a furia di non occuparsi dei problemi concreti delle persone, c'è poco da fare ironia. Quindi mi auguro che nella legge di bilancio si possa individuare almeno uno spazio che ci consenta di arrivare ad una riforma dell'intero sistema, di cui c'è molto bisogno dal punto di vista sanitario e imprenditoriale e dal punto di vista della correttezza dei rapporti con i cittadini. Voglio terminare il mio intervento con un augurio al Governo, che sostengo e quindi anche ciò che mi piace un po' meno lo accetto lo stesso, perché ritengo sia molto importante che il Governo possa andare avanti e terminare un lavoro davvero straordinario. L'augurio è che si riesca sempre, come è stato fatto dal relatore, dal Presidente della Commissione e credo dalla Commissione tutta in occasione di questo difficile lavoro, a dare un'interpretazione umana anche della parte fiscale. I soldi sono molto importanti, i bilanci sono importantissimi, ma si deve sapere che quando si lavora per il bene comune, i bilanci sono al servizio del miglioramento delle condizioni di vita delle persone e, dunque, di un'attenzione e di un'idea di convivenza civile di cui c'è quanto mai bisogno in questo periodo.
2017-11-15	PD	FasioloLaura	(ore 17,02) ( Segue FASIOLO). Contiene interventi specifici in molti settori, dall'economia, al credito, all'equo compenso, alla sicurezza e alla sanità. Occorre - a mio avviso - tradurre quanto contenuto nel decreto-legge per renderlo più fruibile agli uditori e ai diretti interessati, per spiegare e far comprendere in cosa si traduce nella pratica. La relazione del senatore Lai ha dato un quadro esaustivo della cornice in cui il provvedimento si inserisce: una situazione di finanza pubblica positiva con buoni livelli di crescita, con una maggiore sicurezza di poter guardare al futuro migliorando le condizioni di competitività, stimolando gli investimenti per la crescita, che si prospetta strutturale e duratura. Siamo usciti, dunque, dal tunnel d'inizio legislatura. Abbiamo intrapreso quella che viene definita, sempre dal relatore, un'inversione di rotta verso una decisa ripresa economica superiore alle attese. La nostra è tra le migliori crescite dei Paesi membri dell'Unione europea, con effetti immaginabili sul mercato del lavoro. Gli interventi a sostegno di piccole e medie imprese, i rifinanziamenti del fondo di garanzia, il rifinanziamento del fondo occupazione, il tema della previdenza e la regolamentazione della cannabis a fini terapeutici - tema ampiamente dibattuto, che ha visto un emendamento del Governo - sono alcuni dei provvedimenti più significativi. Senza entrare nei dettagli complessi dell'articolato, voglio soffermarmi, nel poco tempo concessomi - e lo ridurrò ancora, dal momento che chi mi ha preceduto ha già in parte affrontato in modo complesso il tema - su alcune importanti modifiche che il provvedimento introduce per gli studenti e le famiglie. In particolare, ritengo davvero importante l'intervento sulla norma vigente che prevede, per iniziativa parlamentare, la detrazione di spesa degli affitti per gli studenti universitari che vivono oltre i 100 chilometri in un'altra Provincia. Il decreto-legge attua una modifica, con la riduzione di questa distanza, portandola a 50 chilometri per chi risiede in aree montane e disagiate, ed elimina un vincolo, quello provinciale, un vincolo davvero da superare, considerando i 100 chilometri un vincolo generale e universale, al di là della Provincia di appartenenza. È una dimostrazione davvero significativa di attenzione nei confronti degli studenti fuori sede, attesa da molti anni. La seconda modifica è stata illustrata poco fa, ma desidero ulteriormente approfondirla. Il problema era irrisolto da decenni, frutto di contenziosi, di strettissima attualità. Si tratta della questione di cui ha parlato il senatore Marcucci, concernente l'uscita dei minori di quattordici anni dagli istituti scolastici, emersa a seguito della recente sentenza della Corte di cassazione. Si prevede - come è già stato illustrato - la possibilità, per gli esercenti la responsabilità genitoriale, di consentire l'uscita in autonomia dei propri ragazzi dai plessi scolastici e di usufruire, sempre autonomamente, dei servizi di trasporto scolastico, esonerando, attraverso una liberatoria, il personale scolastico dalla responsabilità di sorveglianza. Ho ripreso questo tema poc'anzi, già illustrato perché desidero rimarcare l'importanza della modifica apportata, ricordando che si sono verificati più di un contenzioso e più di una tragedia, di cui sono stata anche testimone. Ricordo in particolare la tragedia accaduta all'uscita di una scuola della mia città, Gorizia, il 10 ottobre del 2000. Giò Schilirò, un bambino di nove anni, figlio di una docente del mio istituto, il 10 ottobre del 2000 fu investito da uno scuolabus all'uscita della scuola: una vicenda tragica e dolorosa per la famiglia di Giò e drammatica per i suoi risvolti generali. Ci furono delle condanne: la maestra patteggiò otto mesi di reclusione con la sospensione condizionale e si addebitò di non aver vigilato adeguatamente sui bambini all'uscita della scuola (due le condanne). Finalmente si è pronunciata una parola di chiarezza su un tema spinoso, che ha visto palleggiarsi per anni responsabilità e zone d'ombra molto spesso i presidi scrivere circolari su circolari, per cercare di disciplinare una materia di fatto magmatica. Questo è finalmente il momento di mettere la parola fine a un drammatico problema, e le zone d'ombra saranno finalmente illuminate. È un ulteriore servizio che questa legislatura ha reso alla scuola e alla famiglia, per una buona interrelazione tra le componenti fondamentali del nostro sociale. PRESIDENTE. È iscritta a parlare la senatrice Silvestro. Ne ha facoltà.
2017-11-15	PD	LaiBachisioSilvio	All'articolo 4, poi, concernente gli incentivi fiscali agli investimenti pubblicitari in materia di audiovisivo, è stata ampliata la platea dei beneficiari del credito d'imposta per gli investimenti pubblicitari incrementali sulla stampa e sulle emittenti radiotelevisive locali. Su questo tema sono state incluse, da una parte, le attività non commerciali degli enti non commerciali, mentre invece quelle commerciali erano state già introdotte. È un'apertura al tema del terzo settore, di tutto l'ambito del volontariato e dell'associazionismo. Dall'altra parte - anche questo è elemento di innovazione - gli investimenti possono riguardare a regime anche la stampa online, che costituisce ormai una parte rilevante del sistema della comunicazione e dell'informazione. Sempre in ordine al tema fiscale, faccio le ultime due segnalazioni. Siamo intervenuti in materia di decorrenza delle nuove disposizioni fiscali contenute nel codice del terzo settore, stabilendo che per l'anno 2017 sono applicabili disposizioni agevolative vigenti anteriormente, introducendo quindi le nuove disposizioni a partire dal primo gennaio. E, quindi, sono pertanto deducibili dal reddito complessivo del soggetto erogatore, nel limite del 10 per cento del reddito complessivo dichiarato e comunque sino al massimo di 70.000 euro annui, le erogazioni fatte alle Onlus. Infine, a seguito della soppressione di Equitalia, la vigilanza, anche in relazione alla garanzia della trasparenza, imparzialità e della correttezza nell'applicazione delle norme, soprattutto per il rapporto con i contribuenti, viene svolta dal Ministero dell'economia e delle finanze anziché dall'Agenzia delle entrate, che ormai ingloba ciò che è la trasformazione di Equitalia. Mi soffermo poco sul secondo grande tema - sono sicuro che sarà trattato nel dibattito - che riguarda le calamità naturali. In questo ambito sono state approvate misure che contribuiscono a risolvere molte delle questioni ancora aperte relative alle calamità che hanno coinvolto L'Aquila, l'Emilia-Romagna, la Lombardia, il Veneto nel 2012 e le Regioni del Centro Italia nel 2016. Da ultimo, viene corretta la norma relativa all'alluvione di Livorno. In questo modo, sono trattati uniformemente tutti gli abitanti coinvolti. Inoltre, viene introdotta un'ampia e corposa normativa riguardante l'isola di Ischia, località a noi cara che è stata colpita da un terremoto che ha generato un gravissimo danno economico indiretto a tutta l'economia del territorio. A queste misure, data la particolare gravità, si è aggiunto un contributo finanziario statale a favore della Regione Sardegna, a titolo di concorso alla concessione di indennizzi in favore delle aziende agropastorali che sono state danneggiate gravemente dagli eventi siccitosi registrati nel 2017. Ricordo che si tratta di circa l'80 per cento dell'intero settore nazionale. Con riferimento alle imprese, voglio citare tre interventi. In primo luogo, è stato potenziato finanziariamente il settore dei confidi. L'incremento della dotazione del fondo di garanzia per le piccole e medie imprese può essere anche integrato dall'intervento di Cassa depositi e prestiti SpA. Si tratta di un'iniziativa che aumenta notevolmente le potenzialità finanziarie dei confidi e va nella direzione di sostenere, attraverso questo intervento, il mondo delle imprese. Ancora, la platea dei soggetti legittimati a partecipare al capitale viene allargato e si utilizzano le risorse, già attribuite al Piemonte, del fondo per lo sviluppo e la coesione per attribuire un contributo straordinario alla Regione di 35 milioni di euro per il 2017 e di 5 milioni per il 2018, al fine di garantire la continuità dei servizi essenziali del sistema di trasporto su gomma e ferro e far fronte così alla situazione finanziaria della società GTT SpA. Infine, con un intervento dal sapore ambientale evidente, si incentivano gli investimenti in teleriscaldamento. Si tratta di una norma che intende estendere così le opportunità di produzione dei certificati bianchi e aumentarne la competitività in un mercato in cui solo pochi potevano produrli. Il quarto ambito che voglio richiamare è quello della sanità, soffermandomi su tre questioni. In primo luogo, viene introdotto un regime di detraibilità in via sperimentale, per due anni, degli alimenti a fini medici speciali. Si tratta di alimenti indispensabili in alcune patologie di malassorbimento per le quali, date l'estensione e la diffusione nella società italiana, riteniamo importante sperimentare quest'intervento, aiutando coloro che ne soffrono attraverso la possibilità della detrazione. In secondo luogo, oltre agli obiettivi strategici iniziali presenti nel testo, tra i quali ricordo l'adroterapia (una terapia importante sul piano della lotta ai tumori), viene previsto un intervento sulle neuroscienze e la neuroriabilitazione, sempre con il coinvolgimento di eccellenze di livello nazionale. Infine, con riferimento al settore sanitario, voglio ricordare che proprio ieri sera la Commissione ha approvato l'emendamento del Governo riguardante la regolamentazione dell'uso della cannabis per fini terapeutici. Si tratta di un emendamento ampiamente allargato dal dibattito sviluppato in Commissione, che ha voluto integrare alcune opportunità, così da renderlo più completo dal punto di vista delle necessità nel territorio nazionale, con il determinante contributo di numerosi Gruppi politici di maggioranza e opposizione presenti in Parlamento. Voglio poi citare un intervento che riguarda gli studenti - ovvero le loro famiglie - nato per iniziativa parlamentare sul tema della detrazione degli affitti per gli studenti universitari. Questa può apparire una norma minore, mentre, in realtà consente di cambiare un'opportunità che, sino a questo momento, ha visto limitate le condizioni da parte delle famiglie i cui figli sono studenti universitari fuori sede. Oggi la norma vigente prevede la possibilità di detrarre la spesa dell'affitto per coloro che vivono oltre i 100 chilometri di distanza dalla sede universitaria, ma soltanto se si risiede in un'altra provincia. Con la modifica introdotta nel testo si estende la norma, riducendo a 50 chilometri la distanza per chi risiede in aree montane e disagiate - e ringrazio la proponente del testo - e si elimina, attraverso l'intervento della Commissione, l'incomprensibile confine provinciale, considerando così universali i 100 chilometri di distanza in tutti gli altri casi. Si estende in questo modo la platea in maniera importante. Si tratta di un intervento che durerà per i prossimi due anni, in via sperimentale, e per il quale il Parlamento della prossima legislatura dovrà deliberare la continuità, a favore di un diritto fondamentale, parte del diritto allo studio. Stesso nodo: si interviene su due problematiche di stretta attualità. In primo luogo, attraverso un emendamento sottoscritto da numerosi Gruppi politici (inizialmente in materia sono stati presentati diversi emendamenti), riteniamo sia risolta la questione concernente l'uscita dei minori di quattordici anni da scuola, emersa a seguito di una recente sentenza della Corte di cassazione. A tale riguardo si prevede che i soggetti esercenti la responsabilità genitoriale possano autorizzare le istituzioni scolastiche a consentire l'uscita autonoma dei ragazzi dai locali scolastici, nonché agli stessi di usufruire in modo autonomo del servizio di trasporto scolastico gestito dagli enti locali - si tratta di una segnalazione che ci era stata fatta dall'altro ramo del Parlamento - mediante una liberatoria che esonera il personale scolastico e gli enti stessi da ogni responsabilità connessa all'adempimento degli obblighi di vigilanza. La seconda questione di stretta attualità, che con il provvedimento in esame intendiamo risolvere, è la prassi della fatturazione a ventotto giorni, che appariva in un primo momento come dato o elemento minore, ma che poi è stato sempre più considerato sensibile per i consumatori. Si tratta di una pratica adottata sempre più frequentemente negli ultimi anni dagli operatori della telefonia mobile e della TV e che rischiava anche di diffondersi, con un meccanismo a tratti ingannevole nei confronti dei cittadini. Al riguardo si è introdotta una disposizione che, anche in linea con gli orientamenti successivi dell' Authority, prevede il ritorno della fatturazione su base mensile (o di multipli del mese) con la sola esclusione, nell'ambito della telefonia mobile, delle offerte promozionali temporanee. Per l'adeguamento alle nuove disposizioni da parte degli operatori si è previsto un periodo transitorio di quattro mesi. In questa norma - lo sottolineo, perché si tratta di un dato proposto da alcuni Gruppi - non sono stati inclusi i servizi pubblici, come acqua, gas e luce, perché servizi a consumo, il cui costo è indifferente al periodo di fatturazione. In questa normativa si è invece voluta integrare una regolamentazione riguardante i servizi di fibra ottica forniti ai cittadini, introducendo l'obbligo di notificare al consumatore se il servizio offerto prevede l'arrivo della fibra sino all'abitazione o solamente sino alla centrale di prima distribuzione. Meno visibili, ma non meno attuali, sono due ulteriori interventi che voglio citare. Il primo è relativo alla sicurezza dei ponti sul Po, che richiede interventi di manutenzione straordinaria e ordinaria necessari a garantire il transito dei mezzi tra le due sponde del fiume nelle strade statali - le uniche confermate e garantite sono quelle autostradali - in assenza dei quali il Paese rischia di rimanere diviso in due, in un punto nevralgico per le comunicazioni e l'economia del Paese. In secondo luogo, sono stanziate risorse in favore della Regione Lombardia per le attività connesse alla candidatura di Milano come sede dell'Agenzia europea per i medicinali (EMA). Faccio tre ultime segnalazioni all'Assemblea, avviandomi a concludere. Sul piano ambientale voglio segnalare, oltre alla norma che permette di estendere la produzione di certificati bianchi, una norma di iniziativa parlamentare approvata dalla Commissione, che considero innovativa. A decorrere dal 2018 una quota pari al 5 per mille dell'imposta IRPEF potrà essere destinata anche a sostegno degli enti gestori delle aree protette. Si estende così, per la prima volta, all'ambito ambientale ciò che è stato previsto fino a questo momento per il sociale, prima, e per il settore culturale, poi, in questa legislatura, e che sta avendo un notevole e importante riscontro da parte dei cittadini. Ampliare la tematica sul tema ambientale consente di far diventare quella tematica non solo sensibile per i cittadini ma anche sostenibile per quelle sono le principali istituzioni nel settore ambientale del Paese. Cito come penultime le norme sul fronte dei trasporti. Qui i filoni sui quali abbiamo lavorato sono due: il tema della prevenzione dei fenomeni corruttivi e quello della sicurezza. In merito al primo ambito, dopo essere stata istituita dal codice degli appalti, vengono assicurati la gestione, il funzionamento e l'implementazione delle nuove funzionalità della Banca dati nazionale degli operatori economici da parte del Ministero delle infrastrutture e dei trasporti, con un finanziamento di 1,5 milioni di euro a decorrere dal 2018: un intervento, come ho detto, previsto dal codice degli appalti, necessario per potenziare la prevenzione dei fenomeni corruttivi. Sul fronte della sicurezza segnalo due interventi: una misura sulla sicurezza del volo riferita alla condizione operativa del sistema dei controllori e l'introduzione - anche questa sollecitata in sede parlamentare e ampliata attraverso la collaborazione con il Governo - di una norma completa, e del relativo finanziamento, per allestire gli strumenti necessari a vigilare sulla sicurezza ferroviaria e marittima. Ci sono, poi, ulteriori disposizioni che cito per argomenti: è importante un intervento, anche di fronte ai recenti avvenimenti, che garantisca il mantenimento delle condizioni di continuità territoriale aerea con la Sardegna, che possono venir meno a seguito della cessione ad altri soggetti di Alitalia. È già successo che, con le convenzioni in essere, in caso di prosecuzione Alitalia abbia rinunciato ad alcune rotte, ed è importante che questo non avvenga se non in un contesto controllato dal Ministero delle infrastrutture e dei trasporti. Cito ancora una misura a favore dei futuri giovani imprenditori del Mezzogiorno, perché con «Resto al Sud» avevamo previsto che si potesse accedere a questa opportunità fino al limite del compimento dei trentacinque anni, ma i tempi più allungati della sottoscrizione della convenzione e dell'apertura del bando ci hanno suggerito di estendere tale possibilità a chi aveva compiuto, alla data di approvazione della norma, il trentacinquesimo anno di età, mantenendo questo termine; quindi consentendo anche a chi ha superato quell'età - ma aveva i requisiti in quel momento - di poter accedere a «Resto al Sud». Abbiamo risolto in questa sede il tema dell'operatività rispetto al sostegno e all'attività tecnica di supporto di Invitalia. Cito poi altre due norme che mi sono particolarmente care per il dibattito e anche considerando che si tratta di norme proposte ripetute volte, che finalmente hanno trovato esito. Abbiamo affrontato il tema di lavoratori italiani residenti che sono dovuti emigrare e che hanno prestato la propria attività lavorativa in via continuativa fuori dal nostro Paese e che dispongono di somme frutto di redditi regolarmente prodotti all'estero che possono essere utilizzate all'estero ma non in Italia. In ordine a queste somme, per cittadini italiani emigrati che hanno regolarmente prodotto all'estero il loro reddito, abbiamo ritenuto opportuno accettare una proposta che consente il rientro delle suddette per poter acquistare case nel nostro Paese, al fine di rientrare, come fanno tutti gli emigrati o la maggior parte degli emigrati italiani, mediante il versamento del tre per cento - stiamo parlando di somme su cui sono state già pagate le tasse nella sede in cui sono state prodotte - del valore dell'attività e della giacenza al 31 dicembre 2016. Altro annoso problema risolto è quello del personale civile delle basi militari estere o NATO, che deve essere ricollocato, per una norma del nostro Paese, nelle pubbliche amministrazioni. Sono tre i territori che hanno subìto una diminuzione delle presenze di queste basi, e quindi il licenziamento di personale civile. Attraverso la norma consentiamo il finanziamento della cassa integrazione e avviamo il processo di ricollocazione presso le pubbliche amministrazioni, che non è una novità ma è un atto dovuto: occorreva rifinanziare la norma per il passaggio. Mi dispiace che, sullo stesso argomento, resti invece non affrontato - ma sono certo che potremo risolverlo e lo dico con personale rammarico perché mi era caro - il tema dei controlli ambientali e sanitari sui poligoni militari, come si chiedeva correttamente in esito all'inchiesta sull'uranio impoverito da parte dell'apposita Commissione. Lasciamo questo tema ai prossimi provvedimenti anche confidando sul fatto che si tratta di un tema sensibile e sul quale pertanto occorre intervenire, anche perché diverse cause hanno generato il pagamento da parte dello Stato di risarcimenti ai militari che sono stati danneggiati o addirittura sono morti a causa di attività connesse all'attività militare. Pensiamo che prevenire tutto questo attraverso modalità di controllo ambientale e militare e una procedura di verifica costante del sistema di difesa - sulla quale so che esiste la disponibilità e l'accordo della Difesa e deve esserci la collaborazione del Ministero dell'ambiente - aiuterebbe a prevenire le prossime vittime che - ne sono convinto - abbiamo il dovere morale di evitare. Infine, ho lasciato per ultimo un tema sul quale sono stato sollecitato e sul quale tutti i Gruppi politici hanno voluto un intervento. Lo tengo per ultimo perché è stato anche oggetto della parte finale, quella notturna, dei lavori di ieri. Si tratta del tema dei professionisti. Come detto, abbiamo introdotto l'allargamento ai professionisti non ordinistici dell'accesso al capitale di Confidi, con i suoi vantaggi, ma soprattutto abbiamo introdotto il principio dell'equo compenso per i professionisti. Su questo voglio rendere merito al presidente della Commissione, senatore Tonini, perché questa norma era stata giustamente e correttamente espunta, per la legge di contabilità, dalla proposta di legge di bilancio del Governo. In tale sede non era possibile che venisse accettata e approvata e benissimo ha fatto il Presidente a espungerla; ma altrettanto positivamente, con il suo consenso e il suo sostegno oltre che con il sostegno del Governo, l'abbiamo reintrodotta nel decreto fiscale al nostro esame dove poteva essere introdotta, discussa e poi approvata. Abbiamo ritenuto che la norma fosse matura nella versione presentata dal Governo ed esitata anche dalla Camera e il dibattito di questi giorni ha dimostrato come fosse necessaria, non solo matura. Se avessimo avuto un po' di tempo in più - lo dico a qualche collega che ci ha proposto degli emendamenti che sarebbero stati importanti - forse avremmo potuto migliorare la norma, specificando alcuni riferimenti legislativi che comunque riteniamo possano essere regolamentati dal Ministero della giustizia. Era matura e necessaria l'estensione di tale principio agli altri professionisti. Per questo la norma introdotta, che inizialmente consentiva di evitare clausole vessatorie nei rapporti tra avvocati e sistema finanziario, cioè banche e assicurazioni, o grandi e medie imprese, viene estesa a tutti i professionisti, ordinistici e non. Inoltre, abbiamo inteso utile, e lo aggiungo, che oltre all'estensione agli altri professionisti, venisse inserito un richiamo che è di principio, nonostante esso sia vivo e insito nella nostra Costituzione, all'utilizzo dell'equo compenso da parte delle pubbliche amministrazioni. Non si tratta di un vincolo, ma di un richiamo alla qualità delle relazioni civili e al rispetto del lavoro quando esso viene reso, in particolare, all'interno del sistema pubblico del nostro Paese. Tale norma, seppure non impegnativa sul piano economico, diventa valida a partire dalla conversione di questo decreto-legge, e quindi impegna le pubbliche amministrazioni a tenerne particolarmente conto. In conclusione, penso che il decreto fiscale collegato alla manovra concluda in quest'Aula il suo percorso e avvii il percorso della manovra più in generale. È un decreto che ha migliorato e incrementato gli obiettivi e i contenuti iniziali grazie ad un dibattito in Commissione fattivo e molto importante. Sono convinto che il Parlamento, con il suo dibattito, potrà conformare che ciò che abbiamo integrato era atteso ed era utile. Sono convinto che il Parlamento, nel dibattere su questo provvedimento, potrà rilevare gli elementi positivi che aiutano il sistema economico, ma aiutano anche la coesione sociale del Paese. Voglio concludere con i ringraziamenti: ho ringraziato il ministro Morando e voglio ringraziare la ministra Finocchiaro, tutti i colleghi della Commissione e il suo Presidente. Ringrazio in particolare il Capogruppo del PD in particolare, che mi è stato molto vicino in questo lavoro, e tutti i collaboratori della Commissione e - anche quelli del nostro Gruppo - perché il lavoro svolto era complesso e tenerlo nel giusto binario richiedeva attenzione e sostegno da parte di tutti e condivisione degli obiettivi. Questo è avvenuto e pertanto li ringrazio davvero tutti.
2017-11-29	LN	TosatoPaolo	È stata definita dal premier Gentiloni Silveri e dal ministro Padoan una manovra snella; credo, invece, che ci troviamo ad affrontare una manovra assolutamente inconsistente, più che snella. Infatti, l'unica risposta reale che dà è quella di rinviare l'applicazione delle clausole di salvaguardia, cioè un aumento della pressione fiscale, soprattutto per quanto riguarda l'IVA; ma lo fa, per l'ennesima volta, senza annullare per il futuro la possibilità che questi aumenti avvengano, perché è un rinvio al 2019, non un annullamento. È una continua rincorsa nel tentativo di non applicare queste scellerate tasse e questi scellerati aumenti sull'IVA e sulla benzina, che potrebbero deprimere ulteriormente la nostra economia, problema che un Governo, prima o poi, si troverà ad affrontare. Non vorremmo che questo rinvio fosse solo funzionale al fatto che, magari nella prossima legislatura, a causa di prese di posizione più severe da parte della Commissione europea, un Governo, magari di unità nazionale (un pessimo Governo, che noi non auspichiamo), si trovi nella condizione di dover comunicare al Paese che ormai non c'è più margine per rinviare l'aumento di queste accise. Ci saremmo aspettati, come ultimo gesto da parte del Governo, l'azzeramento di queste sciagurate misure, non certamente un rinvio. Siete stati bocciati anche dalla Commissione europea, sempre, però, con un rinvio di decisioni, che dovranno essere prese in primavera dal prossimo Governo, magari con richieste di nuove manovre, stimate nell'ordine di 5 miliardi di euro, quindi manovre serie. Avete poi imbastito, a parte questo rinvio di aumento di tasse, una legge di bilancio che cerca di affrontare, a spot, alcuni temi veri e reali, ma inserendo cifre assolutamente inadeguate, che sono simboliche, più che altro testimonianze della vostra inadeguatezza e dell'incapacità di dare risposte concrete alle reali esigenze. Mi riferisco a uno dei grandi temi che riguardano la nostra società, ossia la natalità. Oggi tutti i giornali parlano di questo allarme concernente la natalità, di 100.000 nati in meno negli ultimi anni. La società italiana è in declino anche sotto questo profilo e caccia dal suo Paese i giovani. Negli ultimi tempi, infatti, ogni anno più di 100.000 italiani, perlopiù giovani neolaureati, sono scappati da questo Paese perché inospitale per chi vuole creare una famiglia e avere un futuro e un lavoro dignitoso. Questi sono i numeri del vostro fallimento: non possiamo ridurci a ritenere che l'unica cifra rilevante per considerare il vostro successo sia l'aumento del prodotto interno lordo. Si tratta di un aumento irrisorio rispetto alla media europea, è quasi un effetto trascinamento: non siete stati voi a trainare questi numeri, che sono irrisori e che dalle previsioni sembra diminuiranno dall'anno prossimo e nei successivi, e che non sono frutto delle vostre manovre. Non è la politica dei bonus, quella tanto cara a Matteo Renzi, che può creare sviluppo. Queste sono politiche assolutamente fallimentari e ne è dimostrazione la sofferenza che c'è ancora nel nostro Paese. Si può cercare di tenerla nascosta in quest'Aula, ma è evidente per chi frequenta le nostre città e le nostre comunità. Ci sono ancora un vastissimo malessere, rabbia e assenza di speranza nel futuro: questi sono i mali reali del Paese, che voi non avete aggredito. E non sarà certo il bonus bebè, con quegli 80 euro per un anno - che poi diventano 40 nei successivi - a creare prospettive di crescita dei nuclei familiari. C'è il tema degli asili che dev'essere affrontato: si pagano rette altissime, che devono essere azzerate. La frequentazione degli asili deve essere considerata un diritto dei cittadini, al pari della scuola dell'obbligo; questo sarebbe un salto di qualità nella cultura italiana. Certamente anche la riduzione dei superticket imposta dallo Stato e dai Governi negli anni passati è assolutamente irrisoria. È una cifra simbolica quella che viene stanziata, anche qui nel tentativo illusorio di dimostrare ai cittadini che si danno risposte. Così è anche per il tema delle pensioni, con una riformetta, un provvedimento assolutamente inadeguato. Sembra che all'ultimo momento vogliate mettere toppe dove ci sono voragini di ingiustizia sociale rispetto alle esigenze reali del Paese e delle nostre famiglie. Ci sono poi temi anche di altro carattere, e mi riferisco al vostro approccio all'autonomia dei nostri territori. Dopo ripetute manovre, che hanno ridotto in termini insostenibili i trasferimenti agli enti locali, Comuni, Province e Regioni che sono quelli che erogano effettivamente i servizi quotidiani che stanno a cuore ai cittadini, perché non siete riusciti a tagliare la spesa pubblica statale; cosa che non avete mai voluto, non potuto, fare; dopo questi tagli continui che hanno reso i servizi ai cittadini assolutamente inadeguati (per quanto riguarda la sanità, la manutenzione degli edifici scolastici e delle strade e i servizi sociali), dopo tutte queste manovre continuate dunque nella politica di riduzione degli spazi di autonomia. Non solo ci avete provato con il referendum dell'anno scorso, quello del 4 dicembre, che ha mandato a casa Matteo Renzi, e siete stati bocciati, ma ci provate anche quest'anno, continuamente, in ogni provvedimento di bilancio. Una dimostrazione fra tutte riguarda il territorio dal quale provengo, il Veneto, dove la maggioranza dei cittadini, con un esito chiaro e netto di un referendum la cui affluenza alle urne è stata del 57 per cento, ha stabilito che questa volta non si vuole né si chiede, ma si pretende maggiore autonomia da parte dello Stato. Voi cosa fate con questa legge di bilancio? Qual è la prima risposta di questo Governo? Ridurre le autonomie. Avete imposto una norma che prevede l'istituzione di un parco, quello del Delta del Po, interregionale e nazionale, ignorando totalmente le richieste, non solo della Regione, dei territori e delle Province, ma anche dei Comuni, delle associazioni dei cittadini e di chi lavora e ha bisogno di produrre reddito in quei territori. Voi avete proceduto in questo percorso della legge di bilancio ciechi e sordi di fronte alle esigenze e alle richieste del territorio, a dimostrazione che non avete imparato nulla a seguito del segnale forte che è arrivato da Veneto e Lombardia, che non si fidano più dei Governi centrali, che vogliono e pretendono di gestire competenze e risorse sui propri territori, e andate avanti per la vostra strada. Ma la strada per voi è chiusa, è finita, siete al capolinea, perché le risposte non siete stati in grado di darle, questo è evidente.
2017-11-29	M5S	CiampolilloLello	Lo stesso dicasi per la questione delle frequenze del digitale terrestre. Facciamo un rapido excursus di ciò che è accaduto. Il Governo, circa tre anni fa, aveva assegnato le frequenze del digitale terrestre alle televisioni locali e nazionali. Guarda caso, quelle che non erano "buone", perché fuori dagli accordi con l'Europa, le aveva tutte assegnate, insieme a quelle buone, alle televisioni locali. Per questo c'è stata una falcidia di frequenze delle emittenti locali, perché il Governo ha un solo interesse: quello di dare massima visibilità sulle televisioni del digitale terrestre alle emittenti nazionali sia pubbliche, che private. L'obiettivo qual è? Far morire le televisioni locali. Lo abbiamo detto quando c'è stata la falcidia di frequenze locali, la prima, in cui tra l'altro si è dovuto corrispondere un indennizzo. Lo Stato ha detto: «Ho sbagliato a darti queste frequenze, quindi te le pago». Adesso siamo al secondo giro di boa perché andiamo verso i 5G, quindi la telefonia mobile, che toglierà ulteriori frequenze, e questa è una cosa buona perché l'introduzione dei 5G darà tanti servizi utili. Quindi ci sarà un ulteriore indennizzo; alle reti nazionali andremo pertanto a dare più di 270-300 milioni di euro, perché verranno tolte delle frequenze. Ma questo non è l'unico vantaggio che avranno i network, perché ce n'è un altro. Sapete benissimo che si parla di passaggio al DVB-T2. Cosa vuol dire? Oggi c'è la prima versione del digitale terrestre, ossia il DVB-T1. Accadrà che chi trasmette dovrà cambiare modulazione e trasmettere con il segnale DVB-T2. Ma a casa, per vedere quei canali che trasmetteranno con il nuovo sistema del digitale terreste, sarà necessario avere un ricevitore. Quindi, siccome le televisioni trasmettono in DVB-T2, devi avere il ricevitore DVB-T2. Accade che questo Governo ha deciso di fare un doppio passaggio: per un anno o un anno e mezzo passeranno al sistema DVB-T2 prima le locali, e poi con calma seguiranno le nazionali. Ovviamente accadrà che chi non ha il ricevitore digitale terrestre DVB-T2 a casa, praticamente quasi tutti, di colpo non vedrà più le locali. Questo, signor Vice Ministro, è un ulteriore regalo alle emittenti nazionali. Sappiatelo, con questa legge di bilancio il Governo di fatto chiude le televisioni locali. Infatti, chi da casa si potrà vedere una televisione locale che trasmette con il DVB-T2? Gli italiani andranno di corsa a cambiare il televisore per vedere le televisioni locali? Le televisioni locali non le vedrà più nessuno; in un anno e mezzo esse spariranno e avremo così di fatto creato un monopolio di sole televisioni nazionali. La cosa simpatica è che, evidentemente, il Governo non si accorge che il mondo va in un'altra direzione: sarà tutto in digitale e tra un po' la televisione, così come la conosciamo, non ci sarà più. Lo stesso dicasi per il DAB. C'è quest'altro inganno sulla radio digitale, ne avrete sentito parlare: che bella la radio digitale, il futuro e il cosiddetto DAB+. Però sono pochissime le persone ad avere il DAB+ e qualche rara casa automobilistica lo inserisce nei ricevitori in auto. Cosa accade con questo DAB+? Ve lo racconto, perché quanto accaduto è veramente inquietante. Oggi sulle radio digitali possono trasmettere con il DAB in tutta Italia quei network che, entro il 2009, avevano fatto richiesta di sperimentare. A un certo punto è arrivata l'Agcom e ha detto: dal 2009 chi c'è, c'è (c'erano solo le radio nazionali) e può tenersi le frequenze sperimentali; in quelle zone dove non è ancora stata assegnata la frequenza del digitale radiofonico, non può trasmettere nessun altro. Quindi, oggi la sperimentazione può essere fatta solo dai grandi network e in quelle zone (si tratta di tante Regioni, che coprono circa la metà dell'Italia) dove il Ministero non ha assegnato le frequenze non si possono ovviamente ascoltare in digitale tutte le radio locali. Perché questo? I network hanno un interesse specifico, ossia valorizzare il patrimonio in FM che hanno; questo DAB si deve allora fare, ma lo devono fare soltanto loro. Giusto per farvi capire di cosa stiamo parlando, su una di queste frequenze sperimentali che è stata assegnata dal Ministero prima del 2009, all'interno di un mux intero (dove ci possono essere più radio) trasmettono: RTL 102.5, RTL Best, RTL Groove, RTL Guardia costiera, RTL Italian Style, RTL Lounge, RTL Rock, RTL Viaradio. Si tratta, cioè, di un mux praticamente assegnato interamente a un unico operatore nazionale (insieme a qualche altro canale come Radio Vaticana, Radio Italia SMI e Radio Padania). Nel disegno di legge di bilancio c'è questa norma che obbliga le case costruttrici di ricevitori radiofonici a integrare negli stessi ricevitori da qui a due anni, almeno un'interfaccia che consenta la ricezione digitale. Avevamo chiesto di poter inserire almeno un riferimento al DAB perché è l'unico standard reale e ci è stato negato; questo vuol dire che questo DAB non si farà né ora, né mai. Oggi questo è chiaro. In ultimo, apprezziamo l'approvazione di un ordine del giorno che riguarda le persone affette da obesità. Solo in Italia c'è una stima di 6 milioni di persone in sovrappeso. L'Organizzazione mondiale della sanità stima la presenza nel mondo di 1,9 miliardi di persone in sovrappeso, di cui 600 milioni obese. Le persone affette da obesità riscontrano durante la vita quotidiana una serie di problemi che, a chi non ne è affetto, sembrano magari quasi inesistenti. Ma non è così e vi faccio un esempio. Quando le persone affette da obesità entrano in banca, nel varco di accesso di sicurezza spesso si ascolta il messaggio vocale: «Si prega di entrare uno alla volta». Infatti, il sistema è tarato su un certo numero di chili e superata la soglia si ascolta questo messaggio. Ovviamente il messaggio vocale viene udito anche da chi è fuori e parte quella risatina che crea non pochi problemi di imbarazzo a queste persone, che già sperimentano tante difficoltà. Lo stesso accade quando si va negli autogrill o nelle stazioni di servizio, dove spesso i tavoli e le sedie sono bloccate e le persone affette da obesità hanno problemi a sedersi. Questo ordine del giorno, quindi, impegna il Governo a reperire le risorse necessarie per garantire la mobilità e l'accessibilità delle persone affette da questa problematica. Per questo ringrazio tutte le associazioni che ci hanno segnalato il problema e le persone che l'hanno raccontato, come Fabio De Nunzio e Vittorio Graziosi.
2017-11-30	M5S	LezziBarbara	. PRESIDENTE. La prego di non fare riferimento ai comportamenti dei senatori. La prego, vada al merito delle questioni e non si rivolga ai comportamenti dei colleghi. LEZZI (M5S). E il vice ministro Morando si è dovuto mettere lì ad accontentarla, per dare un giocattolino per il collegio alla Presidente della Commissione sanità! DE BIASI (PD). Ti fa così rabbia? Tutta invidia! LEZZI (M5S). Questo è accaduto. La signora De Biasi ha fatto questo. È stata una scena imbarazzante.
2017-11-30	M5S	LezziBarbara	Presidente, la ripresa video! LEZZI (M5S). Secondo me abbiamo raggiunto il top nell'ultima notte, alle 2 di notte, quando è arrivata la Presidente della Commissione sanità che si è messa a battere i piedi come una bambina della scuola materna, perché voleva la prima firma da portarsi a casa e ha cominciato a fare i capricci.
2017-12-05	PD	DeBiasiEmiliaGrazia	Come dicevo, l'esame in sede referente del disegno di legge n. 2801 e dei disegni di legge e delle petizioni ad esso abbinati è stato avviato il 2 maggio 2017 nella seduta n. 444 della Commissione igiene e sanità. Subito dopo la relazione illustrativa, con la quale ha avuto luogo l'incardinamento, la Commissione ha convenuto di adottare come testo base il disegno di legge n. 2801, già approvato dalla Camera, e di effettuare un ciclo di audizioni informative. Allo svolgimento delle audizioni informative sono quindi state dedicate 16 riunioni dell'Ufficio di Presidenza, per un totale di oltre 50 soggetti auditi. Terminate le audizioni, i lavori sono proseguiti, in sede plenaria, con la discussione generale (20 interventi), la replica della relatrice, la presentazione e l'illustrazione degli emendamenti (circa 3.000 le proposte di modifica al testo base; ridotte poi a circa 2.700 per effetto del ritiro di una parte degli emendamenti del Gruppo Alternativa Popolare-Centristi per l'Europa-NCD). Giunti alla fase di esame degli emendamenti, è stata avanzata la richiesta, da parte del senatore Gaetti, di fare ricorso alla tecnica antiostruzionistica nota come "canguro", cioè alla messa in votazione della prima parte di un determinato emendamento, comune a una serie di emendamenti successivi, allo scopo di ottenere un effetto preclusivo e diminuire sensibilmente il numero delle votazioni. A fronte delle contestazioni dei senatori Laura Bianconi e Giovanardi, la questione dell'utilizzabilità del canguro in sede referente è stata sottoposta alla Presidenza del Senato, la quale ha confermato come possa ricorrersi a tale istituto, di rarissimo uso in Commissione, solo in presenza di consenso unanime, ovvero in caso di imminente calendarizzazione del provvedimento in Assemblea. Poiché nessuna delle predette condizioni applicative era sussistente - in presenza di un numero ancora elevatissimo di proposte emendative da esaminare e di una chiara tendenza all'intervento in dichiarazione di voto su ciascun emendamento -, ho dovuto prendere atto, anche nella mia qualità di relatrice alla Commissione, della oggettiva impossibilità di completare l'esame in sede referente in tempo utile ai fini della successiva discussione dell'Assemblea. Dopo diversi appelli alla riduzione del numero degli emendamenti, avanzati sia in sede formale che in ambiti informali, ho alfine rinunciato all'incarico di relatrice, formulando al contempo l'auspicio che il disegno di legge n. 2801, già adottato come testo base dalla Commissione, fosse quanto prima preso in considerazione per essere discusso in Assemblea senza relazione (la rinuncia all'incarico di relatrice è stata comunicata alla Commissione nella seduta n. 503 del 26 ottobre 2017). Nella sostanza, si è così concluso l'esame in Commissione del disegno di legge n. 2801 e connessi, dopo circa cinque mesi di lavoro, 16 riunioni dell'Ufficio di Presidenza, 22 sedute della Commissione in sede plenaria.
2017-12-06	FI	FlorisEmilio	È in particolare proprio la parola «condivisione» l'elemento che lega il rapporto fiduciario tra il medico e il paziente. In assenza di un rapporto di condivisione tra il medico curante e il paziente sottoposto alle cure, rimane difficile comprendere come, nel momento in cui c'è da prendere la decisione più importante, quella di interrompere il trattamento sanitario, possa prevalere un freddo atto burocratico, una dichiarazione firmata ex ante, rispetto al giudizio di chi fino a quel momento ha condotto le cure mediche. Questa disposizione potrebbe essere stata firmata tanti anni prima e magari, nel frattempo, chi ha firmato quella disposizione potrebbe aver cambiato idea, senza ricordarsi però di cambiare quell'atto notarile che certifica la sua volontà in materia di trattamento sanitario. Dalla condivisione delle cure dovrebbe avere inizio ogni percorso che porti alla sottoscrizione della disposizione anticipata di trattamento, ma solo dopo un cammino comune, che metta sullo stesso piano il paziente e il medico. Nel testo in esame prevale, purtroppo, la volontà del paziente, anche contro ogni logica medica e persino contro qualunque nuova evidenza scientifica. La DAT diventa quindi solo una decisione a morire, anche laddove, al contrario, il paziente potrebbe ancora avere margini di miglioramento, dove potrebbero esistere ragioni per continuare ad essere curato. Lo dice lo stesso Papa Francesco e mi sono segnato la frase: «Difendere la vita umana, soprattutto quando è ferita dalla malattia, è un impegno d'amore che Dio affida ad ogni uomo» e figuriamoci se non lo affida in maniera particolare al medico curante. Quindi, nel rispetto della libera determinazione del paziente, è necessario che questi condivida con il suo medico un percorso di terapia credibile fin dove è possibile. Anche sui termini si è molto giocato, consentitemelo, cambiando l'iniziale acronimo di dichiarazione anticipata di trattamento in disposizione anticipata di trattamento, donando ora al termine un carattere inderogabile, che inizialmente non aveva. Tutto il disegno di legge basa la propria ratio sul principio di autodeterminazione. Si tratta di un principio giusto, secondo il quale la persona dove decidere quali siano le cure che ritiene appropriate per se stessa. E questo principio di autodeterminazione - che vale peraltro in tantissimi altri contesti sociali e in diversi altri ambiti normativi - ove applicato al rapporto tra il medico e il paziente, arriva purtroppo, immediatamente, alla disposizione anticipata di trattamento. Una tale autonomia decisionale in capo al paziente finisce però esplicitamente per schiacciare ogni possibile giudizio del medico, mortificandone oltremisura la professionalità e l'esperienza, ma umilia completamente anche la valutazione dei familiari su quali cure possano essere più appropriate per il proprio congiunto. Al contrario, lo studio e la programmazione del tipo di trattamento sanitario devono stare alla base del percorso condiviso tra il medico, il paziente e la sua famiglia. È soltanto attraverso questo cammino complessivo che si può giungere alla disposizione di consenso informato, ma comunque dopo avere valutato con coscienza una terapia possibile e ho detto una terapia, non ogni terapia. Chi infatti, come il sottoscritto, è anche un medico, ricorda come si comportava da giovane neolaureato in medicina e come fosse animato da quell'impulso di fare di tutto per far sopravvivere il paziente, provando pure ad «animare i morti» o perlomeno quei soggetti per i quali sembrava spenta ogni speranza di rianimazione. È uno stato d'animo che ovviamente va scemando con il crescere dell'età del medico, lasciando il posto a una maggiore consapevolezza professionale sul da farsi e sulle procedure sanitarie da seguire. Ho voluto precisarlo proprio per sgombrare il campo dall'idea che si possa essere a favore di qualsiasi forma di accanimento terapeutico, oggi rifiutato dalla classe medica ma anche dalle società scientifiche e anche dalla stessa Chiesa. Qualcuno, nel corso delle audizioni in Commissione sanità - di cui bisogna rendere merito alla presidente De Biasi, perché sono state molto puntuali e istruttive, da qualsiasi parte venissero - ha parlato di alleanza terapeutica. Ebbene, credo sia difficile trovare una definizione migliore per rendere l'idea di un paziente e di un medico che si confrontano nella ricerca del bene esclusivo del paziente. Ovviamente, il medico deve poter mettere in campo tutta la propria umanità e il suo percorso professionale. E il paziente ha dalla sua il tempo, che diventa il suo più importante consigliere in quanto gli consente di confrontarsi con chi si occupa delle cure rendendolo consapevole del percorso che può essere seguito per le terapie che interessano la propria patologia. Ecco che al termine di quel percorso e di quell'alleanza - e non all'inizio, o magari molti anni prima ed inconsciamente - il paziente può dare quel consenso informato che avrà un valore più fondante e consapevole. Altrimenti quel consenso dato finisce per essere una firma in calce a una dichiarazione burocratica slegata dalla realtà. A una persona di buon senso che legga il disegno di legge - così come è scritto - sembra assurdo che il paziente, prima ancora di conoscere il proprio stato di salute o la propria patologia, possa decidere di rifiutare qualsivoglia trattamento sanitario o diagnostico. Anche perché lo stesso testo al nostro esame si contraddice laddove prevede una pianificazione condivisa delle cure tra il paziente, il medico e l' équipe sanitaria, rispetto all'evolversi delle conseguenze di una patologia cronica e invalidante o caratterizzata da inarrestabile evoluzione con prognosi infausta. Ma la previsione della pianificazione delle cure viene posta, cronologicamente, nell'articolo successivo a quello che prevede la disposizione anticipata di trattamento, dove addirittura chi firma dovrebbe prevedere «un'eventuale futura incapacità di autodeterminarsi», esprimendo il consenso o il rifiuto rispetto ad accertamenti diagnostici o scelte terapeutiche e a singoli trattamenti sanitari. Il tempo a mia disposizione sta per terminare. Pensavo di occupare meno spazio nella mia esposizione. Chiedo che la restante parte del mio intervento venga allegata al Resoconto della seduta. PRESIDENTE. La Presidenza l'autorizza in tal senso. FLORIS (FI-PdL XVII). Quello che mi interessa portare a conoscenza, in conclusione, è che noi siamo fiduciosi, per quanto non siamo degli illusi, che questa Assemblea possa emendare il testo. Vorremmo tutti arrivare ad una condivisione dello stesso perché riteniamo che, come tutte le cose che vengono proposte, ci siano anche degli elementi assolutamente positivi. Questo auspichiamo anche se, ripeto, le speranze sono veramente poche.
2017-12-13	PD	DeBiasiEmiliaGrazia	Signor Presidente, vorrei tranquillizzare il presidente Sacconi, con il quale abbiamo discusso a lungo sull'utilità di un registro nazionale, e tutti i colleghi e le colleghe dicendo che non è che non esistano altri registri; ci sono e sono previsti i registri regionali. Inoltre, poiché i sistemi sono interoperabili - come è noto - grazie a scelte che sono state fatte nell'ambito delle diverse leggi proprio in questa legislatura, il fatto che ci saranno sistemi interoperabili consente una comunicazione interoperabile. Dico francamente che mi auguro che alla Camera l'emendamento sul registro nazionale vada in porto. Il registro nazionale serve - esattamente come si è fatto per la legge n. 40 del 2004 - ad avere un punto di riferimento nazionale e una verifica. Non possiamo, però, certamente dire che le DAT sono appese al nulla, perché per legge sono presso i registri regionali e, visto che con un risultato referendario abbiamo voluto continuare a dire che la sanità sta in capo alle Regioni, la sanità appunto sta in capo alle Regioni.
2017-12-21	M5S	GaettiLuigi	Continua con il consueto atteggiamento clientelare a proporre contentini per quella o quell'altra lobby. Non c'è nessuna attenzione concreta alla tutela della salute pubblica, non si affrontano i veri problemi della sanità italiana. Come al solito il metodo della Lorenzin è coercitivo senza alcun coinvolgimento delle professioni sanitarie. In chiusura di legislatura non è corretto portare avanti norme finalizzate ad agevolare le solite categorie, per non parlare della disgustosa norma dei medici del Ministero della salute (articolo 17) nominati di colpo dirigenti. Articolo che è stato più volte dichiarato incostituzionale e da ultimo dalla 1ᵃ Commissione, affari costituzionali, della Camera. La Lorenzin non ricorda che varie trasmissioni televisive (la trasmissione «Report» del 2 dicembre 2013 che parla del famoso emendamento Polverini sonoramente bocciato non è bastata! (…)) e testate giornalistiche hanno già denunciato la vergogna di tale iniziativa che altro non è che un ricatto elettorale». Vediamo cosa dice questo articolo 17, che alla prima lettura del Senato era entrato come 13 ed è uscito come 14 e alla Camera è entrato come 14 ed è uscito come 17. Innanzitutto, è interessante notare come il primo dossier del Servizio studi del Senato, con riferimento a questo articolo, dicesse che: «Sembrerebbe opportuno valutare il rapporto del presente articolo 13 con la disciplina di delega in materia di dirigenza pubblica di cui all'articolo 11 della legge 7 agosto 2015, n. 124, che prevede la creazione di un ruolo unico dei dirigenti statali presso la Presidenza del Consiglio dei Ministri». Di questa valutazione non sono al corrente, però è veramente interessante vedere come è stato tradotto l'emendamento Polverini in questo articolo 17 ed è veramente un capolavoro: il comma 2 dell'emendamento Polverini è diventato il comma 1 dell'articolo 17; il comma 3 dell'emendamento Polverini è diventato il comma 2 dell'articolo 17; il comma 1 dell'emendamento Polverini (primo e quarto periodo) è diventato il comma 3 dell'articolo 17; il comma 1 dell'emendamento Polverini (secondo e terzo periodo) è diventato il comma 4 dell'articolo 17 e il comma 4 dell'emendamento Polverini è diventato il comma 5 dell'articolo 17; il comma 6 dell'emendamento Polverini è rimasto il comma 6 dell'articolo 17 e indovinate un po' di cosa si tratta? È la formula di rito: «Dall'attuazione delle disposizioni di cui al presente articolo non devono derivare nuovi o maggiori oneri a carico del bilancio dello Stato». Qui sorge la domanda spontanea: come fa a non determinare una maggior spesa se aumentano lo stipendio a 400 dirigenti? Ma vediamo cosa diceva la trasmissione «Report» di cui autore è il giornalista Mottola: nel settembre 2013, dopo essere entrata in Parlamento, la Polverini scrisse l'emendamento 4- ter.09 al disegno di legge «Conversione in legge, con modificazioni, del decreto-legge 31 agosto 2013, n. 101, recante disposizioni urgenti per il perseguimento di obiettivi di razionalizzazione nelle pubbliche amministrazioni», che riguardava circa 400 medici, farmacisti, biologi e psicologi che lavoravano al Ministero della salute come dirigenti sanitari e che guadagnavano circa 100.000 euro l'anno. La Polverini propone, con questo emendamento, che vengano posti sullo stesso livello dei dirigenti del Servizio sanitario nazionale arrivando a guadagnare fino a 180.000 euro l'anno. Cosimo Arnone, responsabile della funzione pubblica della CGIL, afferma che, dal punto di vista concreto, per la salute dei cittadini, questo intervento non migliora la funzionalità del Ministero della salute e non ci sarà alcun cambiamento per i cittadini. Inoltre, afferma che sarà il prossimo contratto nazionale di lavoro che dovrà pagare il costo di questo emendamento, che quindi è a carico della collettività. Quest'emendamento ha però un percorso assai tormentato e nel settembre 2013, dopo essere stato infilato del decreto per la razionalizzazione, viene giudicato inammissibile. A questo punto l'emendamento viene presentato al Senato, questa volta però dal Partito Democratico. Ma viene di nuovo bocciato, perché giudicato incostituzionale. Dopodiché, ritorna per la terza volta grazie al PdL che lo infila nella legge di stabilità e per la terza volta viene respinto. Interessante anche notare che un comma di questo articolo determinerà un vantaggio per un gruppo ristretto di funzionari, che lo stesso Cosimo Arnone della funzione pubblica della CGIL quantifica in meno di cinque persone: un comma ad personas. Finalmente oggi, dopo una gestazione di quattro anni, questo emendamento sarà partorito. Complimenti per la caparbietà! Vorrei dire che di cose opinabili ce ne sono molte, in questo disegno di legge, anche il fatto, per esempio, che si dà la possibilità a un Albo, su richiesta del suo rappresentante legale, di diventare Ordine. Questo ritengo che dovrebbe essere la maggioranza degli iscritti a richiederlo, perché comporterà una maggiore spesa (spese di segreteria, strutturali e quant'altro). Questo è un altro elemento. Abbiamo già sentito molti Ordini, presenti da alcuni anni, lamentarsi di questo fatto, come, in audizione, l'ordine dei veterinari. Era poi già presente una legge: l'articolo 5 della legge n. 43 disciplinava in maniera chiara come istituire le professioni sanitarie. Perché non è stato applicato? Perché con questo disegno di legge si è sentita la necessità di sostituirlo? Perché in questo disegno di legge si sono create solamente due figure professionali, l'osteopata e chiropratico, e non l'esperto in scienze motorie, come diceva prima il collega? Non è stata fatta neanche chiarezza sulle professioni sociosanitarie e ne condividiamo la segnalazione. Secondo noi si doveva anche evitare di incidere…
2017-12-21	PD	DeBiasiEmiliaGrazia	DE BIASI, relatrice. Vorrei soltanto soffermarmi su alcuni argomenti che mi sembrano di particolare rilievo e interesse. Colleghi, sapete che il provvedimento contiene una delega al Governo su cui abbiamo lavorato a lungo sia noi, che i colleghi della Camera dei deputati. È evidente che, essendo durato molto l'esame, c'è stato bisogno di un aggiornamento successivo, perché, nel frattempo, si sono fatte nuove scelte e innestati nuovi problemi. Pertanto, è ovvio che il testo risulti modificato. Anzitutto, la prima novità che trovo di grandissima importanza è l'allargamento, nell'articolo 1, della revisione della disciplina in materia di sperimentazione clinica dei medicinali per uso umano, anche ai fini dell'introduzione di uno specifico riferimento alla medicina di genere, nonché all'età pediatrica. Si tratta di un punto molto importante, di cui abbiamo discusso diverse volte in quest'Assemblea e molte altre in Commissione. Sono temi seri che riguardano norme sulla trasparenza del lavoro nel campo della ricerca e tra i principi e i criteri direttivi della delega sono state introdotte alcune norme in via diretta. In particolare, le norme di cui all'articolo 2 concernono i comitati etici. Permettetemi di dire che questo è un punto di grande rilievo, perché i comitati etici sono la garanzia dell'appropriatezza e del corretto svolgimento delle sperimentazioni cliniche. Non mi soffermo su questo perché tutti in quest'Assemblea abbiamo vissuto Stamina. Mi pare, quindi, particolarmente importante segnalare che i comitati etici sono, appunto, comitati etici al plurale e non ciò che si era paventato originariamente, ossia un unico comitato etico. Ci sono comitati etici territoriali, in grado di assolvere alla funzione, che è davvero propria e rilevante. L'articolo 3, che è stato inserito dalla Camera dei deputati (nel testo licenziato dal Senato la previsione era contenuta nell'articolo 1), riguarda disposizioni concernenti la medicina di genere. Su questo vorrei essere chiara. Quando parliamo di medicina di genere, ci riferiamo non alla medicina delle donne, ma alla medicina per uomini e donne, cioè rispettosa dei corpi e delle menti di uomini e donne, molto importante per quanto riguarda proprio i farmaci. Pensiamo ai trials clinici, fatti prevalentemente su una popolazione maschile. Pensiamo, quindi, a farmaci che non sempre hanno lo stesso effetto - anzi, quasi mai - sugli uomini e sulle donne. Ciò dovrebbe essere normale, ma non lo è, tanto è vero che inserire la medicina di genere significa esattamente questo, cioè consentire l'immissione nel mercato di farmaci rispettosi. Faccio solo l'esempio delle malattie cardiovascolari. Di solito si tende a pensare che si tratti di malattie prevalentemente maschili, ma non è più così. Tuttavia, sappiamo che i farmaci sono testati prevalentemente sui maschi. L'osteoporosi viene considerata normalmente una malattia tipicamente femminile. Sappiamo che non è così, eppure i farmaci per l'osteoporosi sono testati fondamentalmente sulle donne. Si tratta, quindi, di una norma - quella sulla medicina di genere - che ristabilisce quella differenza così importante, anche come valore della medicina, dal punto di vista della formazione, in un'ottica mainstream (quindi non facoltà specifiche, ma la possibilità di un approccio di genere in tutta la disciplina medica e nella disciplina scientifica). L'articolo 4 reca una revisione della disciplina degli ordini e delle professioni sanitarie, che in parte è stata modificata; in particolare, si parla della strutturazione degli ordini professionali e degli ordini sul territorio, delle relazioni tra le federazioni e dei codici deontologici. L'articolo 5 inserisce all'interno del sistema sanitario nazionale l'area delle professioni sociosanitarie (operatore sociosanitario, assistente sociale, sociologo, educatore professionale), fermo restando che sono di carattere sociosanitario, cioè attengono a quell'area che tende a occuparsi di una disciplina integrata, che contempla i due aspetti, sia sociale che sanitario. L'articolo 6, inserito dalla Camera, modifica la disciplina vigente sui criteri e le procedure per l'istituzione di nuove professioni sanitarie. Sappiamo che è un problema, perché molte professioni premono ed era giusto dare un protocollo che consentisse, nel tempo, un percorso lineare per l'eventuale inserimento di professioni all'interno del Servizio sanitario nazionale. L'articolo 7 prevede che, nell'ambito delle professioni sanitarie, siano individuate le professioni dell'osteopata e del chiropratico, altra cosa di straordinario rilievo per il nostro Paese. Voglio solo ricordare che, da una recente ricerca, le persone che si curano con l'osteopatia in Italia sono circa 10 milioni, quindi parliamo di un fenomeno molto ampio. È importante che, accanto all'individuazione della professione, vi sia tutto il normale percorso di validazione da parte del Consiglio superiore di sanità e della Conferenza Stato‑Regioni, nonché, poi, la predisposizione del percorso formativo e delle eventuali equipollenze. Le altre grandi professioni rimangono inalterate. Voglio ricordare che la novità di questo disegno di legge di delega sta in un articolo che noi abbiamo già approvato (non dovrei parlarne, ma lo cito affinché sia chiaro ai colleghi, perché è passato tanto tempo). Mi riferisco al riconoscimento di un ordine professionale in particolare, oltre a infermieri, biologi e altri: quello dei tecnici di radiologia medica, entro cui saranno collocati gli albi delle professioni che contengono meno professionisti, ossia che sono minori nel senso che sono più piccole, ma non per questo meno importanti. Penso, ad esempio, ai fisioterapisti, ai podologi, agli igienisti dentali, ai logopedisti. Tutte queste professioni potranno avere finalmente un albo e, se supereranno i 50.000 iscritti, potranno diventare un ordine separato, autonomo. Proseguo velocemente, perché le cose sono davvero tante. L'articolo 11 reca la novella rispetto al Comitato strategico del Sistema nazionale delle linea guida, cosa importante relativamente alla legge sulla responsabilità professionale. L'articolo 12 parla del reato di esercizio abusivo della professione ed è di straordinaria importanza perché l'abusivismo professionale è veramente una delle piaghe che dobbiamo combattere, soprattutto nel campo della sanità. Permettetemi soltanto di citare un articolo prima di concludere, sapendo che ci sono, poi, gli articoli che parlano della dirigenza del Ministero della salute e della disciplina del punteggio massimo dei titoli relativi all'esercizio professionale nell'ambito dei concorsi per l'assegnazione di sedi farmaceutiche. C'è un articolo - a cui penso tutti dobbiamo tenere molto - che è l'inasprimento delle pene per tutti coloro che non chiamerei professionisti, ma personale che in modo scellerato agisce violenza nei confronti delle persone anziane, dei bambini, dei disabili e delle persone più deboli all'interno delle strutture.
2017-12-22	M5S	GaettiLuigi	Signor Presidente, la ringrazio per avermi concesso di parlare all'inizio delle dichiarazioni di voto. Questo disegno di legge è stato presentato in Commissione sanità del Senato il 21 febbraio 2014, data in cui è iniziato il suo iter, tra audizioni, discussione generale, emendamenti e approvazione. È stato oggetto di analisi in 53 sedute di quella Commissione: questo provvedimento, quando vi era entrato, era costituito da ventisei articoli; durante i lavori ne sono stati stralciati sedici, poi aggiunti quattro e ne è uscito con un totale di quattordici. È stato poi approvato dal Senato il 24 maggio 2016 (dopo due anni e tre mesi di studio quindi) ed è ritornato dalla Camera il 25 ottobre del 2017, per essere approvato in seconda lettura, senza possibilità emendativa, nonostante sia stato ampiamente modificato rispetto alla versione uscita dal Senato. Questo disegno di legge, mi verrebbe da dire, è un vero e proprio «trenino» al quale ad ogni fermata si staccano vagoni (cioè articoli) e se ne aggiungono altri. Per farmi capire meglio: alla Camera hanno aggiunto l'articolo 2 sulla riorganizzazione dei comitati etici, con la finalità di individuare con certezza i comitati etici territoriali, cui sono stati affiancati comitati etici a valenza nazionale; argomento certo condivisibile ed importante sul quale però noi al Senato non abbiamo potuto incidere. Hanno poi aggiunto l'articolo 3, concernente l'applicazione e la diffusione della medicina di genere nel Servizio sanitario nazionale. Hanno anche aggiunto l'articolo 5, che istituisce le nuove figure professionali sociosanitarie; figure professionali certamente necessarie, ma alcuni profili hanno due percorsi culturali diversi. Nell'ambito della figura dell'educatore professionale, ad esempio, si possono avere due percorsi universitari diversi: i corsi di laurea delle classi L-19 Scienze dell'educazione e della formazione e L/SNT2 delle professioni sanitarie della riabilitazione. Pertanto sarebbe necessario un corso di laurea abilitante e interfacoltà tra le facoltà di Scienze della formazione e le facoltà di Medicina, per unificare i due percorsi e non penalizzare nessuno. Hanno inoltre aggiunto l'articolo 6 che va a riscrivere l'articolo 5 della legge 1° febbraio 2006 n. 43, articolo che permetteva di individuare ed ora anche di istituire le nuove professioni sanitarie. Perché non è stato fatto funzionare per tutte? Perché creare figli e figliastri, qual è la necessità di istituire alcune professioni sanitarie (certamente legittime) come l'osteopata e il chiropratico e non altre, come ad esempio il laureato in scienze motorie? Hanno quindi aggiunto l'articolo 11, che va a modificare la legge 8 marzo 2017, n. 24. Sì, cari cittadini, avete capito bene, si mette mano, dopo nove mesi dall'approvazione, alla legge sulla responsabilità professionale, e non è la correzione di un refuso: si va a correggere l'articolo 5, comma 3, l'articolo 9, comma 5, l'articolo 9, comma 6, l'articolo 13, comma 1, e viene aggiunto un comma, il 7 bis, dopo il comma 7 dall'articolo 14. Fantastico, cari cittadini! Avete visto che tagliando di revisione? Pensate se aveste comprato un'automobile e dopo nove mesi foste obbligati a revisionarla completamente, cosa pensereste dei progettisti di tale veicolo? Hanno anche inserito un comma 2 all'articolo 15, che inserisce un nuovo articolo 39- ter, recante disposizioni particolari per i medici extracomunitari, nel decreto legislativo n. 286 del 1998. Mi fa davvero molto piacere che possiamo insegnare per due anni ai professionisti in attesa dei requisiti per il rilascio del visto di ingresso, ma non posso non rilevare però come molti nostri laureati lascino l'Italia per mancanza di possibilità di inserimento. Forse un giusto equilibrio sarebbe necessario. Hanno poi aggiunto l'articolo 16, recante «disposizioni in materia di concorso straordinario per l'assegnazione delle sedi farmaceutiche»: un'interpretazione autentica. Riassumendo, un provvedimento di 18 articoli, arriva al Senato con 6 articoli nuovi di zecca più altri commi qua e là, che non possono essere discussi perché il provvedimento è blindato. Il capolavoro comunque resta in assoluto l'articolo 17, il marchettone dell'emendamento Polverini del 2013. L'ho già spiegato ieri nella discussione generale e non lo riprendo, però è fenomenale, che un articolo bocciato per ben tre volte, ma caparbiamente ripresentato con un'incredibile faccia tosta, a turno dai vari schieramenti PDL e "PD meno L" - mi verrebbe da dire «chi la dura la vince» - viene finalmente approvato dopo quattro anni dal suo esordio. L'articolo 1, che prevede la delega al Governo per la sperimentazione clinica, ci appare molto debole: come garantire l'assenza di conflitto di interesse - comma 2, lettera d) - e come diffondere i risultati positivi e negativi delle sperimentazioni precliniche, nonché di tutti i trial clinici, indipendentemente dal loro esito? Inoltre, i dati inclusi nel rapporto su uno studio clinico non dovrebbero essere considerati informazioni commerciali, anche se di carattere riservato. È di questi giorni la pubblicazione di libri sul conflitto di interessi di rappresentanti della sanità pubblica: non dite nulla? Quale credibilità ritenete di acquisire sui cittadini? Li disorientate e poi vi lamentate se vi contestano; è una vera vergogna. Termino il mio intervento commentando l'articolo 4, sul riordino della disciplina delle professioni sanitarie, articolo che istituisce albi e ordini professionali con struttura organizzativa rigida, voluta per lo più dagli organi dirigenziali che non dalla base. La prova provata di quel che dico si rende evidente nella gestione degli ordini e dei collegi cosiddetti storici: alle votazioni dei rinnovi delle cariche la percentuale dei votanti è spesso sotto il 10 per cento.
2017-12-22	PD	SilvestroAnnalisa	In questo momento, signor Presidente e onorevoli senatrici e senatori, migliaia di professionisti ci stanno guardando ed ascoltando, nell'attesa del voto definitivo che sancirà un attesissimo traguardo storico e che vorrebbero, auspicherebbero bipartisan. Dopo un lungo lasso temporale ed un impegno più che biennale delle due Camere, si è giunti, da una parte, al riordino ed alla novellazione delle norme che riguardano i modelli e le strutture di valutazione, validazione e rappresentanza delle professioni sanitarie; dall'altra, a dare pari riconoscibilità e dignità anche a numerose professioni sanitarie già regolamentate con specifici profili delineati e formalizzati con appositi decreti dal Ministero della salute e che, da oltre un ventennio, come già ho detto, si formano in università attraverso percorsi di laurea triennale, quinquennale e master di primo e secondo livello. Professioni sanitarie, fra cui, alcune, ancora inopinatamente mantenute prive di propri albi professionali oppure con albi professionali inseriti nella struttura non più adeguata di "collegio" piuttosto che "ordine". Il riordino e la novellazione delle norme inerenti alle professioni sanitarie e ai modelli e alle strutture di loro validazione, valutazione e rappresentanza, possono compiutamente e finalmente essere definite come un ulteriore passo in avanti non tanto e non solo per l'oltre un milione di professionisti sanitari operativi nel nostro Paese, quanto per i cittadini italiani ed europei che fruiscono delle loro prestazioni professionali e del loro impegno assistenziale. La tanto attesa riforma ordinistica in sanità lascia alle spalle finalmente un percorso tortuoso e accidentato fatto di stop and go, di speranze e acerbe delusioni, rese ancora più incomprensibili per l'acclarata evidenza di quanto il previgente e attuale impianto ordinistico avesse bisogno di un'ampia ridefinizione nei contenuti che riempiono il qualificato contenitore che coinvolge i professionisti sanitari, nelle forme di partecipazione al voto per il rinnovo della rappresentanza professionale, nei modelli di governance interna, sia a livello locale che regionale che nazionale, nei rapporti con le diverse istituzioni e con i propri professionisti, nei contatti e nella rete di rapporti con la collettività e con i singoli cittadini che diventano attori protagonisti nella gestione, attraverso la mediazione, dell'eventuale e sperabilmente raro contenzioso. Capisco che il tempo a mia disposizione è poco, quindi consegnerò il testo del mio intervento, ma vorrei concludere con un auspicio per una convinta approvazione del disegno di legge in esame e contemporaneamente ringraziare, per la grande ed apprezzata disponibilità, la Federazione dei tecnici sanitari di radiologia medica che ha accolto nell'istituendo ordine dei tecnici sanitari di radiologia medica e delle professioni tecnico-sanitarie della riabilitazione le professioni sanitarie al momento prive di albo, dimostrando la capacità di effettuare una scelta che ha subordinato l'interesse particolare a quello generale. In ultimo mi sia permesso un virtuale abbraccio alle tante donne e ai tanti uomini delle professioni sanitarie tutte e anche ai tanti infermieri che, attraverso i loro collegi e la loro - ed anche mia - Federazione nazionale collegi infermieri professionali, assistenti sanitari, vigilatrici d'infanzia (IPASVI), hanno sostenuto questo percorso, hanno sostenuto me e il lavoro della 12ᵃ Commissione del Senato, e a cui mi unisce una intensa condivisione civica e professionale.
2017-12-23	M5S	MoroneseVilma	La sanità è sotto attacco da anni e il Governo Gentiloni Silveri non fa eccezione. Anche nella legge di bilancio 2018 ci sono tagli diretti e indiretti al fondo sanitario nazionale per miliardi di euro. A pagare il conto sono le fasce più deboli, spesso costrette a rinunciare alle cure a causa delle lunghe liste d'attesa e del costo eccessivo della sanità privata, che cresce. La prospettiva di una sanità di serie A e di serie B si sta concretizzando anno dopo anno. Anche per il 2018 il Governo ha previsto tagli ingenti rispetto alle previsioni iniziali. Le risorse complessive per l'anno prossimo erano state fissate a 114 miliardi di euro, e poi, con un decreto ministeriale sono state ridotte di 604 milioni, a cui si aggiunge un'altra riduzione di 94 milioni di euro per l'edilizia sanitaria.
2017-12-23	M5S	MoroneseVilma	Tanti sono gli errori che avete perpetrato e che si potevano evitare, come la decontribuzione al 50 per cento per imprese che assumono a tutele crescenti. Ci aveva già provato Renzi, bruciando 20 miliardi in tre anni di decontribuzione al 100 per cento sui contributi previdenziali; ma sono stati soldi buttati, considerato che hanno spinto le imprese ad assumere col contratto a tutele crescenti solo per percepire il bonus, anche trasformando i contratti a termine, e quindi non nuovi posti di lavoro, ma semplici trasformazioni di contratti. La decontribuzione ha creato una bolla di nuovi contratti a tutele crescenti, che si è sgonfiata appena Renzi ha ritirato l'incentivo (dal 2016). Da quell'anno crescono quasi solo i contratti a termine. Ora Gentiloni ci riprova, peraltro con una misura ridotta, passando dal 100 per cento di decontribuzione al 50 per cento, sempre per massimo tre anni e solo per gli under 35. Il lavoro stabile non si crea né con le norme come il jobs act, né con gli incentivi, ma si crea con gli investimenti produttivi che creano domanda stabile per le imprese e quindi necessità di nuovi posti di lavoro. Ce ne sono tantissimi da fare, sia ordinari come la manutenzione del territorio e nel trasporto pubblico, sia innovativi come la riconversione dell'economia dal fossile alle rinnovabili, o come nel settore del risparmio energetico, e una politica credibile e precisa nello sviluppo reale della banda ultralarga. Se non avremo un Governo che opererà seriamente in questi settori e con continuità, i risultati saranno sempre gli stessi, cioè quelli fallimentari di questo Governo, che va avanti con operazioni a gettone: se mette il gettone, la giostra gira; se non lo mette, la giostra si ferma. Vi è poi la proroga dell'ecobonus . Da tempo si continua a prorogare l'ecobonus di un solo anno alla volta, anziché stabilizzarlo per almeno cinque anni come ha sempre chiesto il Movimento 5 Stelle. La proroga annuale non permette alle famiglie e alle imprese di progettare e, per le imprese, fare piani a lungo termine vuol dire tutto. Avere una stabilità normativa che consenta di programmare l'investimento è alla base di un'impresa. Con la stabilizzazione dell'ecobonus si sarebbe inoltre potuta creare tantissima nuova occupazione. Questo Governo, invece, ha ridotto l'ecobonus dal 65 al 50 per cento per molte tipologie di interventi e quindi, in parte, ha fatto anche peggio del Governo Renzi. Vi è inoltre l'attacco alla sanità. Da qui al 2020 è prevista una riduzione degli investimenti destinati alla sanità ed è un dato allarmante, se consideriamo che la maggior parte delle persone oggi è costretta a rinunciare a curarsi, perché non può più permetterselo.
