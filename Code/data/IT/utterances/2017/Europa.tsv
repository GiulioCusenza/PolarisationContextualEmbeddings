2017-01-10	PD	CassonFelice	(ore 18,15) ( Segue CASSON). Qui si tratta non di rapporti personali, ma della nostra Carta costituzionale e del rispetto di un suo principio fondamentale. Dico questo perché nella lunga arrampicata sugli specchi si cerca di rinvenire e utilizzare criteri ermeneutici della suprema Corte di cassazione per dirimere tutta la questione. Tra l'altro, almeno a mio parere, la suprema Corte di cassazione è citata fuori luogo anche in sede di discussione generale sia nella Giunta delle elezioni e delle immunità parlamentari, sia in Assemblea. Cito le due sentenze che vengono indicate, una del 2004 e una del 2007. La sentenza n. 10773 del 2004 non c'entra però assolutamente nulla, perché riguarda il comma 2 dell'articolo 68, come scritto chiaramente dalla Corte di cassazione sezione sesta, che fa riferimento a una sentenza della Corte costituzionale, citando espressamente i criteri interpretativi, ermeneutici e applicativi del comma 2 dell'articolo 68 della Costituzione (si trattava di una perquisizione che non c'entra alcunché con i voti espressi). La seconda sentenza citata è la n. 35523 del 2007, che fa certamente riferimento al comma 1 dell'articolo 68 della Costituzione, ma semplicemente rinviando - basta leggerla - ai criteri, da una parte sostanziali e dall'altra procedurali, per l'applicazione di questo privilegio o immunità ai parlamentari europei, così come ai parlamentari italiani. Ho detto che basta leggere perché non bisogna fermarsi alla prima parte, che magari in qualche situazione può far comodo, ma bisogna leggerla fino in fondo, perché si tratta anzitutto di un riferimento al Protocollo Europeo in questione citato anche dal regolamento europeo del 2014. L'articolo 9 del Protocollo stabilisce, pari pari all'articolo 68, comma 1, della Costituzione, che i membri del Parlamento non possono essere perseguiti a motivo delle opinioni e dei voti espressi nell'esercizio delle loro funzioni. Questa norma del Parlamento europeo è chiarissima. Anche quando si fa riferimento a tutte le altre norme successive del Parlamento europeo che riguardano privilegi, immunità e revoca, difesa dei privilegi e delle immunità europee, si dimentica - almeno finora si è dimenticato - che l'articolo 9 del regolamento fa riferimento alle procedure in materia di immunità per i parlamentari europei. Ciò vuol dire che se nella sostanza si applica il concetto di immunità vigente nello Stato da cui proviene il parlamentare europeo, per quanto riguarda le procedure vanno seguite quelle europee e, cioè, deve essere fatta richiesta al Parlamento europeo di poter intervenire a revocare o confermare l'immunità. Gli articoli in questione sono 5, 7, 8 e 9, i quali (in particolare l'articolo 7) fanno espresso riferimento ai casi in cui sia stata presentata una richiesta di difesa dei privilegi o delle immunità se si ritiene che le circostanze costituiscano, tra le altre cose, un ostacolo all'espressione di un'opinione o di un voto nell'esercizio del mandato. Questa è la sostanza e la procedura viene espressamente indicata: Commissione, plenum, possibilità di revoca. Leggiamo quindi fino in fondo queste norme e distinguiamo la tutela sostanziale dalle linee procedurali. Concludo rapidamente il mio intervento dicendo che non siamo tenuti e non dobbiamo intervenire sui rapporti tra due persone. Noi dobbiamo ragionare in materia costituzionale, senza far riferimento a dichiarazioni rese nell'attività di sindaco e, poi, di europarlamentare. Si tratta di giudicare se, nell'esercizio delle funzioni di senatore, si è verificata la situazione così come contestata. Quindi per questo, a mio modo vedere, in prima battuta non saremmo nemmeno competenti, come abbiamo deciso nel 2014, come Senato e come Giunta delle immunità, relativamente alla causa civile. La situazione odierna e attuale è del tutto analoga ma se dovessimo entrare comunque nel merito la richiesta di privilegio e immunità va rigettata perché non vi è alcun motivo per sostenere che le dichiarazioni in questione siano state rese nell'esercizio delle funzioni di senatore.
2017-01-10	PD	FilippinRosanna	La Giunta delle elezioni e delle immunità parlamentari, chiamata all'esame il 3 settembre 2014, proponeva all'Assemblea del Senato di dichiarare la propria incompetenza ritenendo sussistere la competenza del Parlamento europeo. Ciò in quanto il senatore Albertini, all'epoca di tali interviste (2011), era membro dell'Europarlamento e per essere stato quest'ultimo investito del problema anche in sede di riesame.
2017-01-10	PD	FilippinRosanna	Prima di proseguire nell'esame della vicenda connessa al procedimento penale n. 7061 del 2013, su cui l'Assemblea è chiamata a pronunciarsi, è necessario dare conto della storia complessa e articolata che ha visto confrontarsi ripetutamente, in varie sedi e con vari ruoli, il già sindaco di Milano ed europarlamentare, Gabriele Albertini, poi senatore, e il dottor Alfredo Robledo, allora procuratore aggiunto a Milano.
2017-01-10	PD	RussoFrancesco	Signora Presidente, colleghi, senza dubbio le posizioni emerse nel corso dei lavori della Giunta e del dibattito odierno possono apparire in molti passaggi diversificate e in parte contrastanti. La cosa non stupisce ed è in parte legata alla delicata valutazione di una vicenda che è stata al centro di polemiche pubbliche anche aspre, soprattutto in considerazione dell'eccezionalità della circostanza, data dal fatto che le opinioni del senatore Albertini oggetto di censura sono state espresse «non solo in pendenza del mandato di parlamentare italiano», ma anche nel periodo in cui egli era sindaco di Milano ed europarlamentare.
2017-01-11	PD	DeBiasiEmiliaGrazia	Signora Presidente, quando è iniziata questa legislatura uno dei primi provvedimenti, forse il primo che abbiamo cominciato ad esaminare, è stato proprio quello sulla responsabilità professionale, allora chiamata rischio clinico o responsabilità del medico. È passato un certo numero di anni ed arriviamo oggi ad un'approvazione che io trovo straordinaria. Capisco che non sempre siamo stati chiari con i colleghi, e me ne scuso, ma il tema è davvero straordinariamente tecnico ed ha coinvolto in larga parte non solo il lavoro del Ministero della salute, ma anche di quello della giustizia. Voglio pertanto ringraziare i colleghi della Commissione giustizia anche per la pazienza che hanno avuto, perché lavorare insieme è un metodo che non sempre si adotta, ma quando questo avviene si arriva a risultati davvero molto positivi. Si tratta di un provvedimento che definisco di sistema e vorrei dire a chi segnala che questo sia un provvedimento che non risponde ai problemi della sanità che non è vero, perché questo è un provvedimento che si colloca al centro non di una manutenzione del sistema sanitario, ma di una vera e propria strategia di riforma. Questo provvedimento, accanto a quello sul riconoscimento delle professioni sanitarie e sulla riforma degli ordini (che - voglio ricordare - il Senato ha licenziato e che ora è alla Camera e mi auguro che lo approvi rapidamente), sono due capisaldi, anche perché in Italia mancavano completamente leggi in materia. Noi parliamo dell'Europa, di medicina transfrontaliera, della possibilità di cura in tutta Europa, di qualità europea dei servizi sanitari, ma l'Italia era indietro: l'Italia non era in Europa e non vi è ancora finché non saranno approvate queste leggi che sono norma comune in larghissima parte dei Paesi dell'Unione europea. È stato detto molto sul merito del provvedimento. Mi permetto però di dire anche, signora Presidente, che non è vero - sono pronta a certificarlo e gli interventi dei colleghi lo hanno dimostrato - quanto è stato affermato in quest'Aula e cioè che, in realtà, il provvedimento ha subìto un rallentamento nei lavori dell'Aula per problemi politici sul provvedimento medesimo. Non è così; lo dimostra il clima che c'è stato in Commissione, un clima ampiamente positivo, e il clima altrettanto positivo che c'è stato in quest'Aula. Attribuisco piuttosto l'andamento a corrente alternata dei lavori dell'Aula a problemi di carattere organizzativo, ma non ascrivibile - ci tengo a dirlo, anche per l'onore del lavoro dei commissari - a problemi politici sul merito del provvedimento. Vengo ad alcune considerazioni molto brevi: partiamo innanzitutto dal riconoscimento che è giunto da parte delle associazioni dei pazienti del miglioramento del disegno di legge nel lavoro che abbiamo svolto al Senato. È molto importante perché segnala la dignità del cittadino accanto alla dignità del professionista della sanità. Credo che questo sia un riconoscimento importante per il valore del Servizio sanitario nazionale, perché si è parlato di alleanza tra medico e paziente. Dico di più: con questo provvedimento passiamo da un approccio individuale al problema della responsabilità a un approccio partecipativo e a un coinvolgimento più attivo del paziente. La possibilità di richiedere la cartella clinica è certamente una sfida per un intero sistema, perché il sistema dovrà predisporre tutta l'innovazione tecnologica, con il fascicolo sanitario elettronico, necessaria a consentire la velocizzazione di un diritto. Infatti, il secondo punto importante di questo disegno di legge è l'equilibrio che siamo riusciti a trovare, pur nella sua imperfezione (com'è ovvio, nessuna legge è perfetta), tra il diritto del cittadino e il diritto del personale sanitario nel suo complesso, a partire dal mondo medico. Le norme servono a rendere dinamico un sistema. A chi dice che, in realtà, è un provvedimento insufficiente dico invece che è un provvedimento che mette le basi perché si possa lavorare in modo diverso e organizzare il sistema in maniera diversa, a cominciare dalla norma che pone l'assicurazione a carico della struttura, tema importantissimo che richiede un rapporto, anche con il mondo assicurativo, davvero differente rispetto al passato. Ma di questo abbiamo già ampiamente trattato. Il terzo punto di grande rilievo è quello che riguarda la ricerca e la presa in carico da parte dell'Istituto superiore di sanità dell'accreditamento delle linee guida. Badate che è un punto non irrilevante, perché finalmente c'è un ente di riferimento certo e controllato dal Ministero della salute per tutto ciò che riguarda la ricerca e l'evoluzione della ricerca clinica e una maggiore sicurezza, quindi, con una validazione ufficiale delle scelte che vengono compiute quotidianamente nei confronti della persona che ha bisogno di assistenza. Si tratta di un tema che ha davvero al centro la dignità del cittadino che certamente ha bisogno della certezza della cura, della certezza della qualità della cura e anche della certezza del diritto nel caso dell'evento avverso. Non vorrei mai più vedere le pubblicità che abbiamo visto in televisione, con quel microfono che diceva in modo così volgare: «Hai un problema sanitario? Ti hanno fatto del male? Rivolgiti a noi». Noi sappiamo che le cause nel campo della sanità per il 98 per cento finiscono in nulla e che solo il 2 per cento di queste centra l'obiettivo. Quello che però non si può tollerare è l'utilizzo del dolore e della malattia per fini di carattere commerciale. Questo riguarderà anche le assicurazioni, certamente riguarda anche le assicurazioni: il versante professionale in questi anni ha vissuto momenti drammatici. Siamo arrivati ad un punto in cui per un giovane medico pagare 10.000 o 11.000 euro di assicurazione annua significava di fatto non poter lavorare. E ancora, sempre nel campo delle assicurazioni, c'è stata una fase in cui nessuna società voleva più assicurare perché non c'era più credibilità. Con questo disegno di legge questa credibilità ritorna, perché si pongono le premesse non soltanto di una solvibilità, ma anche della necessità di regole chiare e trasparenti che non sfruttino per motivi di mercato la dignità professionale né la dignità del cittadino. Ringraziando anche per la pazienza che c'è stata rispetto alla complessità del tema, vorrei concludere con un'affermazione che a mio avviso segnala un'idea di riformismo nuovo, di riformismo vero, circa la possibilità di non cercare sempre la testimonianza, di non cercare di andare sempre a fare +1, ma di accontentarsi di un sistema imperfetto che però può portare enormi vantaggi nel futuro e già da oggi nel presente. Quando si è interrotto, prima della pausa natalizia, l'esame del provvedimento, sono arrivate al «Quotidiano Sanità» più di 5.000 firme di operatori del mondo sanitario che hanno chiesto con forza e con preoccupazione che l'esame del provvedimento venisse portato a termine. Io rispondo che ce l'abbiamo fatta, e non rispondo solo a quelle 5.000 persone, ma a tutti gli italiani ed alle italiane, alle persone che vivono sul nostro territorio che oggi c'è una possibilità in più per il diritto alla cura, per quella cultura della sicurezza che è a tutto tondo e che pervade e deve continuare ad essere presente nel lavoro quotidiano del Servizio sanitario nazionale, una delle forme di quell'universalismo del Servizio sanitario nazionale che noi vogliamo preservare come un valore. Concludo ricordando il grande Zygmunt Bauman, che diceva in un bellissimo libro intitolato «Voglia di comunità»: «Il meglio può anche essere un nemico del bene, ma la perfezione è sicuramente un nemico mortale di entrambi». Sappiamo che siamo imperfetti, ma sappiamo che oggi abbiamo scritto una piccola pagina per il diritto alla salute.
2017-01-12	M5S	BertorottaOrnella	Signor Presidente, parlando di Barbados vengono in mente il Paradiso: spiagge da sogno, mare cristallino, rigogliosa ed esotica vegetazione. Un posto meraviglioso. Oltre che essere un paradiso per il turismo, è un paradiso fiscale, soprattutto per le imprese di grandi dimensioni. Bisogna innanzitutto distinguere tra le persone fisiche e le società. Le società godono di molti privilegi, come ad esempio: dieci anni di esenzione dal pagamento delle tasse sul reddito, seguiti da una aliquota fissa del 2,5 per cento. Ma fin qui nulla di scorretto, poiché il Paese è molto piccolo e le esigenze di spesa dello Stato sono sicuramente più contenute delle nostre. È proprio il caso di citare un articolo di Valerio Castronovo del 14 agosto 2016 su «Il Sole 24 Ore», dal titolo «È il capitalismo, bellezza», ovvero come giudicare scorretta una concorrenza basata su tasse più basse e servizi alle imprese migliori. Sulla trasparenza bancaria, invece, Barbados è attualmente inserito nelle black list degli Stati non collaborativi previste dai decreti del Ministero dell'economia e delle finanze. Barbados fa inoltre parte della cosiddetta lista top 30 dei paradisi fiscali predisposta dall'Unione europea. Come non concludere che la firma di questo accordo è un passo decisivo verso l'uscita dalla black list italiana e ovviamente un'ottima referenza anche per uscire dalla top list europea, sempre che ciò sia di interesse per entrambe le parti? È da evidenziare inoltre che rispetto al modello di Convenzione OCSE, comunemente usato dal nostro Paese per siglare accordi di questo tipo, in questo caso ci sono da notare diverse anomalie, come ad esempio: l'articolo 14 stabilisce una corsia privilegiata per le cosiddette stabili organizzazioni, che sarebbero «piattaforma di trivellazione o nave utilizzate per l'esplorazione o lo sfruttamento di risorse naturali» quale stabile organizzazione, «se la durata oltrepassa i sei mesi». La difformità rispetto al modello OCSE riguarda l'articolo 28, che stabilisce la possibilità di rimborsi al contribuente soprattutto nel caso di tassazioni improprie. È inoltre da rilevare che lo Stato caraibico ha recentemente sottoscritto la Convenzione multilaterale sulla reciproca assistenza in materia fiscale promossa da OCSE e Consiglio d'Europa, e rientra tra i Paesi che si sono impegnati ad effettuare, entro il settembre 2017, la prima trasmissione di dati secondo il nuovo standard di scambio automatico OCSE in materia di informazioni finanziarie. Analoghi accordi sono stati sottoscritti anche con gli Stati Uniti. Questo accordo va probabilmente nella giusta direzione, quella di una maggiore trasparenza e di regole certe, tuttavia non è adeguato ad affrontare il prossimo futuro, anche in ragione della trasformazione del mercato finanziario e delle imprese. È un accordo nato già vecchio per molti versi. Tuttavia, in ragione della necessità di proseguire un percorso di dialogo e di recuperare base imponibile legittima, seppur in presenza delle perplessità evidenziate, annuncio il nostro voto favorevole.
2017-01-12	M5S	BertorottaOrnella	Signor Presidente, voglio dire due parole in merito all'Accordo in esame, partendo dalla crisi siriana, che può essere definita, senza ombra di dubbio, la madre di tutte le emergenze migratorie in Europa dal 2011 in poi, oltre alla crisi libica, che sarebbe meglio definire l'aggressione militare a un Paese sovrano con l'obiettivo di annientare le istituzioni e favorire il caos. Entrambe le crisi influiscono sui flussi migratori, ma in questo caso mi riferirò alla crisi siriana per ovvie ragioni di geografia dei flussi migratori verso l'Europa. Questa crisi ha generato un enorme flusso di profughi, dei quali un numero sempre maggiore si dirige in Europa. Di fronte alle problematiche generate da quanto appena illustrato, la posizione politica della Croazia e degli altri Paesi dell'Est Europa è stata di totale contrasto alla ripartizione delle quote migranti, facendo di fatto pesare l'accoglienza su Paesi come il nostro e la Grecia. La Croazia, inoltre, ha più volte chiuso le proprie frontiere, creando di fatto situazioni di emergenza significative sia per gli Stati limitrofi, che per l'Europa in generale. Il problema, signor Presidente, non è dunque l'accordo in sé, ma il segnale politico che diamo alla Croazia, in un momento in cui questo Paese, in contrasto con altri, attua frequenti chiusure delle sue frontiere e a livello europeo gioca in un campo avverso al nostro interesse nazionale, dato che una chiusura generalizzata delle frontiere dei Paesi europei (come - voglio ricordarlo - Zagabria auspica) lascerebbe i migranti sul territorio italiano e quindi aggraverebbe il sistema di accoglienza che fa già acqua da tutte le parti ed è stato più volte terreno di corruzione e malaffare, come ben sappiamo e come molti colleghi del PD ben sanno, con i casi di mafia capitale e del CARA di Mineo. Signor Presidente, parliamo tanto di immigrazione irregolare dal Mediterraneo (circa 150.000 arrivi in media all'anno) quando dalle Repubbliche dell'Est Europa ogni anno milioni di persone si spostano da aree dove il salario di un operaio è di circa 200 euro: mi pare chiaro che qualcosa non funzioni. Voi la chiamate integrazione, ma a mio avviso siamo di fronte ad un processo migratorio ben più imponente che sta abbattendo, una dopo l'altra, tutte le conquiste sociali e lavorative faticosamente raggiunte con la lotta dei nostri nonni e dei nostri padri. Le reiterate azioni di chiusura della frontiera da parte della Croazia e il sostegno ad una proposta politica europea di gestione delle quote di redistribuzione dei migranti che danneggia in maniera sia diretta che indiretta l'interesse italiano sono le ragioni che portano il Movimento 5 Stelle a votare contro questo Accordo e invito i colleghi degli altri Gruppi politici a unirsi e dare un segnale politico inequivocabile a chi lavora per bloccare i migranti nei Paesi di primo approdo come il nostro.
2017-01-17	PD	RicchiutiLucrezia	Successivamente questo termine è stato adottato nei convegni internazionali sulla violenza contro le donne. Fino al 2006 il termine era pressoché sconosciuto in Europa, se non a seguito della pubblicità per il film, che allora fece molto scalpore, e divenne maggiormente noto dopo che il 2007 fu proclamato anno europeo delle pari opportunità.
2017-01-18	LN	StefaniErika	Di certo si soffre per quello che ha riferito il ministro Orlando, ossia l'impatto di fenomeni che riguardano tutta l'Europa, se non tutto il mondo, sul nostro sistema, l'effetto della globalizzazione della criminalità che va dal terrorismo - come si diceva - al traffico di migranti, droga e armi, che preme quasi sul nostro sistema giudiziario e ordinamentale.
2017-01-18	PD	DirindinNerina	Quella legge, come tutte le leggi, ovviamente non cammina da sola, ha bisogno del grande impegno di tutti, sia dell'amministrazione della giustizia che dell'amministrazione della sanità. La chiusura dei manicomi criminali costituisce un passo importante dopo la chiusura dei manicomi civili, per i quali ricordo che il nostro Paese viene considerato un punto di riferimento per tutta l'Europa. C'è bisogno che quel processo venga seguito attentamente e il mio intervento serve ad invitare il Governo a mantenere alta l'attenzione nei confronti di quel processo e, più in generale, del processo che attiene al difficile passaggio delle competenze per la tutela della salute dei detenuti dall'amministrazione giudiziaria a quella sanitaria.
2017-01-18	PD	EspositoStefano	Signor Presidente, l'Italia si è dotata, con un investimento significativo, di una rete ad alta velocità che ormai collega il Nord al Sud d'Italia e tutto questo ha prodotto un ridisegno dei trasporti sul territorio nazionale. A questo proposito c'è una vicenda, che quest'Aula e le Commissioni competenti seguono da molto tempo, quella dei pendolari che utilizzano l'alta velocità per andare a lavorare. Questo riguarda tratte importanti come la Torino-Milano, la Roma-Bologna, la Bologna-Roma e la Firenze-Roma. Nei giorni scorsi, con un blitz notturno, Trenitalia ha aumentato il costo degli abbonamenti per i pendolari del 35 per cento, peraltro facendo una scelta che giudico offensiva, sia nei confronti del Parlamento che sul tema aveva chiesto ben altro, sia nei confronti dei pendolari, che non sono stati avvertiti se non poche ore prima dell'entrata in vigore di questi aumenti. Credo che dobbiamo avere grande attenzione nei confronti di questo mondo, non solo perché sappiamo che il tema dei pendolari è uno dei temi sui quali, nonostante il lavoro e gli investimenti fatti dal Governo, ancora non abbiamo trovato una soluzione, ma perché parliamo di pendolari cui abbiamo tolto i treni tradizionali spiegando loro che con l'alta velocità la loro vita sarebbe cambiata in meglio. Oggi, in un'intervista, l'amministratore delegato di ferrovie dello Stato Mazzoncini, di fronte a un aumento del 35 per cento (parliamo, per la Torino-Milano, di un aumento da 340 a 459 euro al mese), evidentemente immaginando i pendolari della Torino-Milano come persone che guadagnano almeno 5.000 euro al mese, quindi dando un'idea della sua distanza dalla vita reale di queste persone, lo ha definito un aumento tollerabile mentre, se si guardasse al resto dell'Europa, si vedrebbe che l'Italia è ancora sotto i costi europei. Ebbene, credo che questo non sia accettabile. Ritengo - e ho già chiesto l'intervento del ministro Delrio e dell' Authority dei trasporti - che non sia accettabile, come emerge dall'intervista dell'amministratore delegato di Ferrovie dello Stato, l'idea di espellere i pendolari dall'utilizzo dell'alta velocità. Sono stato e sono un sostenitore della realizzazione dell'alta velocità nel Paese, non per i ricchi, ma per tutti i cittadini italiani e credo che l'amministratore delegato Mazzoncini deve aver fatto confusione, nella sua intervista, sul fatto che le Ferrovie dello Stato non sono di sua proprietà, ma sono ancora di proprietà dello Stato, che i soldi li ha messi lo Stato e che noi pretendiamo che tutti i cittadini italiani, a cominciare da quelli che lavorano fuori dalla loro città, la possano utilizzare. Quindi, attraverso la sua persona, le chiedo di farsi tramite nei confronti del Governo, perché dedichi ulteriore attenzione a questo tema.
2017-01-18	PD	PagliariGiorgio	Il Ministro ha, innanzitutto, toccato la questione dell'ambito, dello spazio e della funzione che la legalità e le giurisdizioni interne hanno nel contesto della globalizzazione e della internazionalizzazione dei fenomeni. È un'altra faccia della medaglia del tema dei ruoli dei Governi nazionali nel contesto dato, di fronte alla grande finanza internazionale e al potere economico sovranazionale. È questione drammatica e, insieme, ineludibile che deve passare dall'Europa, sperando che questa ultima non si indebolisca troppo o non diventi di fatto un soggetto politico privo di rilievo. È questione che non può non trovare sbocco in un diritto sovranazionale sempre più vasto, sia pure limitato a taluni ambiti, peraltro non solo di ordine pubblico. C'è un problema evidente di tutela dei diritti civili degli Stati, che è distinto da quello dei cittadini, ma che è decisiva per l'effettività dei diritti civili e dei cittadini stessi. Il rafforzamento costante della cooperazione europea, anche come fase prodromica alla procura europea, è sicuramente importante e propedeutico rispetto al più ampio processo di creazione di un diritto sovranazionale.
2017-01-18	M5S	PagliniSara	I pensionati sono, purtroppo, il vero welfare di questo Paese, l'unico sostegno per le famiglie e i figli sempre più disoccupati e poveri! Già nel 2014, tra le sette violazioni della Carta sociale europea addebitate all'Italia dal comitato per i diritti sociali del Consiglio d'Europa, erano state segnalate l'ammontare delle pensioni minime, giudicato come inadeguato, e l'assenza di una legislazione in grado di garantire alle persone anziane lo stesso livello di vita del resto della popolazione. Ribadisco che noi del Movimento 5 Stelle chiediamo con forza di dare attuazione alla sentenza della Corte costituzionale in cui si stabilisce l'illegittimità dell'indicizzazione delle pensioni. Chiediamo con forza di portare l'innalzamento delle pensioni minime alla soglia di povertà relativa, cioè a 780 euro mensili. Chiediamo con forza di aumentare la no tax area per i pensionati che arrivano a 9.360 euro all'anno. Chiediamo con forza la cancellazione dell'onerosità delle ricongiunzioni contributive presso l'INPS. Chiediamo inoltre con forza la possibilità per i lavoratori precoci di accedere alla pensione con quarantuno anni di contributi, senza limitazioni di ordine anagrafico e senza penalizzazioni. Tutto questo, signor Presidente, è urgente e senza se e senza ma. Prendiamo atto del fatto che oggi il Governo chiede di modificare la nostra mozione portandola nel solco delle sue scelte, che poi sono le stesse dei Governi precedenti, che strozzano i cittadini e li condannano sempre di più a morire di lavoro o di fame. È inaccettabile per noi del M5S avallare la politica peggiore degli ultimi anni riguardo al tema delle pensioni. Pertanto, rifiutiamo decisamente le riformulazioni suggerite e chiediamo di votare la nostra mozione così come è, senza se e senza ma. Respingere le nostre proposte è praticamente insensato e irresponsabile. Vi invitiamo a prendervi questa responsabilità e a darne conto ai cittadini che fuori da questo palazzo aspettano risposte vere, concrete e tangibili, e non spot o tweet, risposte politiche che devono arrivare da qua dentro, dalle più alte istituzioni dello Stato.
2017-01-18	PD	ValentiniDaniela	Signor Presidente, colleghi senatori e colleghe senatrici, il disegno di legge oggi in discussione vuole colmare un'importante lacuna non solo legislativa. L'istituzione della Giornata nazionale delle vittime civili dei conflitti nel mondo non rappresenta, infatti, soltanto il compimento di un percorso legislativo, ma assume un grande valore civile e culturale, di cui oggi ci dobbiamo sentire orgogliosi. L' iter legislativo, come molti sanno, trova origine addirittura nel febbraio 1979, con l'entrata in vigore del testo unico volto a riconoscere alle vittime civili della Seconda guerra mondiale gli stessi diritti risarcitori di quelle militari. Oggi, con l'approvazione di questo disegno di legge, la Repubblica riconosce innanzitutto il valore politico e civile del sacrificio di migliaia di nostri concittadini. Un sacrificio il cui ricordo è ancora vivo nella memoria di tantissime famiglie, nel tessuto sociale delle nostre città, dei nostri piccoli paesi e che è parte anch'esso di quella vasta eredità della Seconda guerra mondiale dalla cui esperienza è nata la Repubblica democratica e antifascista. Repubblica che trova nella pace e nella convivenza pacifica i suoi valori fondativi. In secondo luogo, proprio seguendo lo spirito e le indicazioni presenti nella nostra Carta costituzionale, il Parlamento ha scelto di allargare le commemorazioni alle vittime civili di tutti i conflitti del mondo. È una scelta chiara, che rilancia l'idea della convivenza pacifica come faro e come guida nelle relazioni internazionali. Una scelta particolarmente significativa in un'epoca come quella attuale, che oggi viviamo, segnata dalla costruzione di muri, da rumori di guerra, dal rischio di nuove regressioni, da guerre ormai senza frontiere né fronti. 67 sono oggi i Paesi in guerra. Il secondo conflitto mondiale costò 54 milioni di vittime, per la maggior parte civili: primo caso nella storia dell'umanità. Soltanto in Italia esse furono oltre 150.000, circa un terzo del totale, come ci ricordava la senatrice Amati. Ma dal 1945 ad oggi sono oltre 25 milioni le vittime civili dei conflitti mondiali, anche quelli che noi non ricordiamo e i più dimenticati. Sono due milioni i bambini. Le cronache degli ultimi anni e degli ultimi mesi relative all'Africa, al Medio Oriente, all'Europa stessa, ci ricordano che siamo ancora lontani dal debellare l'uso della forza per risolvere le controversie internazionali. Ricordiamo tutti come, nello stesso continente che fu testimone della Shoah e delle atrocità del secondo conflitto mondiale, negli anni Novanta scoppiò un conflitto come quello nella ex Jugoslavia, destinato a segnare, spesso in maniera atroce, la vita di migliaia di persone innocenti. L'Europa, il mondo, come vediamo tutti i giorni, è ormai in stato di guerra, a volte anche mai dichiarata. Un segno questo che nessuno può dirsi immune dai pericoli della guerra. Allo stesso modo, abbiamo tutti di fronte ai nostri occhi e nei nostri cuori le terribili immagini delle vittime civili di Aleppo. I profughi che scappano dalle loro guerre e che muoiono nei nostri mari. Le vittime del terrorismo, vite innocenti strappati alle loro terre e alle loro famiglie. Come sappiamo, sono sempre di più i ricoverati non militari negli ospedali presenti in alcuni importanti teatri di scontro, come ad esempio in Afghanistan. Con l'istituzione della Giornata nazionale, sarà possibile onorare in maniera compiuta e partecipata la memoria di tutte le vittime civili, coinvolgendo le istituzioni, i testimoni, parlandoci soprattutto ai nostri giovani nelle nostre scuole. Affinché, infatti, non sia una vuota giornata commemorativa, la legge invita tutte le istituzioni a promuovere e organizzare iniziative diffuse per coinvolgere i giovani, gli studenti, la cittadinanza e per costruire una cultura di pace. Noi vogliamo e dobbiamo ricordare le donne, gli uomini e i bambini innocenti uccisi in tutti i conflitti. Lo dobbiamo fare, per riconoscere loro il giusto tributo, ma anche per aiutare a costruire percorsi dì convivenza e rispetto reciproco. Ricordando e testimoniando la storia delle donne, degli uomini e dei bambini uccisi innocenti, possiamo contribuire a costruire una cultura e una coscienza della pace, oggi più che mai necessarie, per diffondere soprattutto tra i giovani gli strumenti critici utili a ampliare la consapevolezza di cosa sia la guerra e di cosa si possa e si debba fare sempre per evitarla. Per rispondere anche a un intervento fatto ieri da un collega del Movimento 5 Stelle, vorrei qui ricordare l'impegno del Partito Democratico, sempre sostenuto da principi base che orientano e sovrintendono alla nostra politica estera e di sicurezza, che seguiamo ormai da tantissimi anni e che discendono dal secondo periodo dell'articolo 11 della nostra Costituzione. Così come ricorda il senatore Vattuone, mi riferisco alla nostra scelta per la gestione multilaterale delle crisi e per conferire stabilità, continuità e capacità di programmazione all'azione della comunità internazionale a favore della stabilità e dello sviluppo pacifico dei popoli in un contesto di adesione al sistema di relazioni e istituzioni basato sulle Nazioni Unite e le altre organizzazioni cui apparteniamo in conformità al diritto internazionale. Cerchiamo in ogni modo di sviluppare gli elementi culturali ed organizzativi che consentano alla difesa di contribuire in modo organico allo sforzo del Paese per sviluppare l'indispensabile cornice di sicurezza e pace futura. Per questo, per tutto quanto ho detto e per tutto quanto non ho detto, ma che abbiamo nelle nostre menti e nei nostri cuori, il Gruppo del Partito Democratico esprime questa sera un parere favorevole e auspica, così come mi pare di aver capito da tutti gli interventi, che possa essere raggiunta la più ampia convergenza possibile e necessaria per costruire la nostra cultura di pace.
2017-01-19	M5S	BertorottaOrnella	Con quale faccia andiamo a rinfacciare ad altri Stati carenze democratiche? Vorrei proprio capirlo. Noi che non abbiamo speso una parola sulle violenze efferate degli apparati di sicurezza messicani che fanno sparire, torturano e ammazzano studenti delle superiori che protestano, noi che abbiamo contribuito a mettere in ginocchio il popolo greco con un'assurda rigidità sull'austerità, noi che vendiamo armi all'Arabia Saudita per bombardare i civili in Yemen, noi che permettiamo agli Stati dell'est Europa di trattare i migranti come delle bestie, lasciandoli alla fame e al freddo. Ricordiamocele queste cose prima di sparare a zero su altri Stati.
2017-01-19	PD	MicheloniClaudio	Questo momento non è tanto importante per noi e non credo che andremo a modificare fondamentalmente la situazione, ma è di grandissima importanza per la nostra comunità residente in Venezuela. D'altronde, non è la prima volta che il Senato affronta questo problema: con il presidente Casini, con il presidente Manconi, con il Comitato per le questioni degli italiani all'estero, abbiamo più volte ricevuto delegazioni di italiani residenti in Venezuela che sono venuti qui ad illustrare le difficoltà ed i problemi che affrontano e hanno sempre denunciato il disinteresse della politica e dell'informazione nei confronti del Venezuela. Una delle loro preoccupazioni costanti è appunto che in Europa non si parla abbastanza del Venezuela, quindi questo momento è di grande importanza per tutta quella comunità.
2017-01-19	LN	VolpiRaffaele	Signor Ministro, noi oggi vogliamo sottoporle due richieste, che partono dalla considerazione che la Valle Padana è indubbiamente una delle aree più critiche rispetto all'inquinamento dell'aria: dalle polveri sottili a tutti gli altri elementi. Le proponiamo, quindi, una riflessione su due argomenti. Visto che questa criticità è stata rilevata anche delle autorità europee, le chiediamo di valutare la possibilità di individuare, anche con l'Europa, un indirizzo di area svantaggiata per la Pianura Padana, dove tra l'altro vive anche lei - se non sbaglio - e quindi conosce molto bene quel territorio, la continua conurbazione delle grandi città, la storia industriale e la meteorologia. Le rivolgiamo poi una richiesta di collaborazione istituzionale, nel senso di mettere in campo un piano straordinario, da fare insieme agli enti locali e alle Regioni, che preveda una serie articolata, ma anche organica, di interventi, a partire da quelli finanziari, ma con una pianificazione vera per diminuire l'inquinamento.
2017-01-19	LN	VolpiRaffaele	Signor ministro Galletti, la ringrazio per la risposta data. Credo che la soddisfazione sarà comune tra Parlamento, rappresentanze territoriali e lei stesso, come Governo, nel momento in cui riusciremo a raggiungere risultati ancora più significativi. Lei ha dato delle cifre. Possiamo dirlo insieme, anche se tocca al Parlamento farlo: sono sempre troppo poche e incide la concertazione di troppi Ministeri rispetto alle tematiche territoriali che riguardano l'inquinamento dell'aria. La invito a continuare il lavoro che sta svolgendo anche attraverso l'aiuto delle Regioni, in modo che l'Europa, invece di fare solo le solite tabelline, consenta qualche possibilità in più a livello di risorse finanziarie agli enti locali e a lei come Ministero.
2017-01-25	PD	FornaroFederico	Signor Presidente, colleghi, sono qui a ricordare Angelo Muzio, prematuramente scomparso lo scorso martedì 17 gennaio. Angelo Muzio era nato a Frassineto Po, in provincia di Alessandria, il 3 maggio 1959 ed è stato senatore della Repubblica nella XIV legislatura, dal 2001 al 2006, e deputato nella XI, XII e XIII legislatura (in quest'ultima fu anche questore della Camera dei deputati). Iniziò giovanissimo come sindacalista della CGIL e come promotore della Camera territoriale del lavoro di Casale Monferrato e fu tra i primi a rendersi conto dell'emergenza amianto a Casale Monferrato e nel Casalese e a iniziare la lotta. Angelo Muzio aderì alla scissione di Rifondazione Comunista e fu tra i protagonisti della scelta di proseguire nell'esperienza del Governo insieme all'Ulivo nel 1998, diventando tra i promotori del Gruppo del Partito dei Comunisti Italiani. Infine, dopo il 2007, aderì al Partito Democratico. È stato un amministratore di lungo corso: sindaco del suo piccolo Comune, uno dei ruoli di cui andava più orgoglioso, dal 1995 al 2004; poi vice sindaco dal 2004 al 2014 e ancora oggi, dal 2014, era nuovamente tornato a svolgere questo suo ruolo. È stato consigliere provinciale, anche nel sistema elettivo, e fino a martedì scorso ricopriva l'incarico di vice Presidente della Provincia di Alessandria, ed era stato appena rieletto. Era anche membro del Congresso dei poteri locali e regionali presso il Consiglio di Europa. Angelo Muzio è stato una figura importante della politica alessandrina e della politica del casalese, un politico a tutto tondo e - se mi è consentito - una figura per cui la politica aveva sempre davanti la p maiuscola. Egli aveva una capacità di ascolto, una visione e uno spirito unitario che hanno contraddistinto sempre la sua vita sia politica, che di amministratore. In questa sede vorrei ricordare in particolare il profondo senso delle istituzioni, che egli ha sempre interpretato non come un luogo astratto, ma come un luogo della politica e delle politiche, e il suo impegno per gli alluvionati o - come si usava dire in quegli anni - i bi-alluvionati delle sue zone, che ebbero la sventura di vedere le case invase dall'acqua del Po sia nel 1994 che nel 2000. La foto circolata sui giornali locali è emblematica e ritrae Angelo Muzio, allora questore, con gli stivali nel fango che accompagnava il ministro dei lavori pubblici dell'epoca Nerio Nesi. A dimostrazione del suo impegno, il giorno prima della morte Angelo Muzio era a Torino, al tavolo della crisi dell'azienda Mondial di Casale, dove oltre un centinaio di lavoratori sono a rischio del posto di lavoro. Angelo Muzio è stato un uomo coerente, un politico con valori ideali e forti, un amministratore pragmatico e concreto, sempre dalla parte dei lavoratori e delle ragioni del lavoro. Questo è stato Angelo Muzio: un uomo della sinistra, con una vita spesa al servizio della politica e delle istituzioni repubblicane. Ci mancherà.
2017-01-25	LN	ConsiglioNunziante	Signor Presidente, già in fase di discussione il mio Gruppo si è espresso positivamente relativamente al lavoro svolto dalla Commissione antimafia, un lavoro che speriamo metta il Governo nelle condizioni di essere puntuale nell'applicare i punti che sono stati evidenziati con una certa forza e sui quali è stato già espresso il parere favorevole della Camera dei deputati e, a quanto pare, di quasi tutti i partiti e i movimenti presenti in quest'Aula. Ci sono però alcune cose che vanno ribadite. Ad esempio, è assolutamente importante evidenziare la questione sociale perché siamo diventati, Presidente, un popolo di giocatori. Una volta eravamo solamente un popolo di santi, poeti e navigatori e adesso siamo diventati anche giocatori, e forti giocatori. Siamo un Paese dove l'idea che la dea bendata possa farci un regalo tutte le volte che mettiamo una monetina in una slot machine è assolutamente presente, la mitologica cornucopia è la più bramata dagli italiani e abbiamo una spesa pro capite per il gioco di 1.400 euro. L'Italia è il primo Paese per il gioco d'azzardo in Europa e il terzo nel mondo. Si tratta di un giro d'affari di 84,5 miliardi, di cui 23 realizzati illegalmente dalle mafie. Tale giro d'affari rappresenta il 5 per cento del PIL, praticamente è la terza impresa di questo Paese, impresa tra le altre cose - è forse l'unica - in forte crescita e molto fiorente, che non risente certamente della crisi e anzi della crisi si nutre e su di essa prospera. Degli 8.057 Comuni presenti in questo Paese sono solo 923 quelli dove non sono presenti slot machine, e se pensate che questi ultimi Comuni sono paesi che hanno in media 500-600 abitanti, questo vi da l'idea di cosa stia effettivamente succedendo. Ci sono 475.000 macchine per il gioco d'azzardo distribuite lungo tutta la Penisola. Ma effettivamente quanto ci guadagna lo Stato? Circa 8 miliardi entrano nelle casse dello Stato. La domanda seguente è: quanto ci costa? I costi sociali delle patologie derivanti dal gioco vengono stimate in 5 o 6 miliardi di euro, tra costi sanitari e crollo della capacità lavorativa dei soggetti che ne vengono colpiti. E lo Stato cosa fa? Lo Stato si giustifica per il suo atteggiamento debole e accondiscendente verso l'azzardo. Signor Presidente, questo è un approccio sbagliato.
2017-01-26	LN	ConsiglioNunziante	Il mezzo con cui si sviluppa questa problematica è Internet, che sicuramente ha aperto nuove possibilità per tutti noi, ma l'altra faccia della medaglia è rappresentata dai rischi legati ad un uso improprio di questo strumento, fra i quali vi è il cyberbullismo. Bullismo e cyberbullismo sono due facce della stessa medaglia, che chiaramente portano alla luce dei mass media problematiche che prima nemmeno sapevamo di dovere analizzare. Si parla sempre di più delle questioni legate alle nuove tecnologie. Internet ha aperto nuove possibilità per tutti noi, soprattutto per i giovani, ma può anche rappresentare un rischio grave per le nuove generazioni in caso di un uso improprio, come può essere il cyberbullismo - termine adattato dall'inglese, di cui a volte pare non riusciamo a liberarci - che mette i nostri ragazzi a grave rischio. Per i giovani che stanno crescendo e che si trovano in una fase adolescenziale (magari anche normale e tranquilla) e sono sempre a contatto con queste nuove tecnologie, la distinzione tra vita online ed offline è davvero minima. Le attività che i giovani svolgono online attraverso i media tecnologici hanno spesso conseguenza anche nella loro vita reale e le vite online influenzano il modo di comportarsi dei ragazzi offline, con diverse ricadute, che è necessario prendere in considerazione per comprendere il cyberbullismo. Si tratta di un fenomeno molto grave, perché in pochissimo tempo le vittime possono vedere la loro reputazione danneggiata all'interno di una comunità molto ampia, anche perché i contenuti, una volta pubblicati, possono riapparire a più riprese in luoghi completamente diversi in un centesimo di secondo, magari dall'altra parte del mondo. Spesso i genitori e gli insegnanti ne rimangono a lungo all'oscuro, visto che non è facile per i ragazzi confrontarsi con gli adulti, che tante volte non hanno neppure accesso agli strumenti di comunicazione, mentre sappiamo quanto gli adolescenti di questi tempi siano bravi con le nuove tecnologie. Può passare quindi molto tempo prima che un caso di cyberbullismo venga alla luce. Il legislatore della Regione Lombardia, per esempio, ha già stanziato 300.000 euro nel 2017 per la lotta contro il bullismo e il cyberbullismo ad enti e associazioni dedite a contrastare il fenomeno, istituendo altresì la Consulta regionale sul bullismo presso la Giunta. Mi pare una forte attenzione alla questione sociale e a tutto ciò che riguarda la tutela e la protezione dei più deboli. È un esempio che dovrebbe già mettere in condizioni l'Assemblea di approvare questo disegno di legge in modo veloce, perché sicuramente essa sarà soggetta ad un quarto esame da parte della Camera, che esaminerà le modifiche che abbiamo apportato. C'è da dire che le modifiche apportate in Commissione sono state sicuramente migliorative del testo. Vorrei qui richiamare quanto ha dichiarato la senatrice Rizzotti, affermando che questa volta il bicameralismo perfetto ha fatto un buon lavoro. Ci siamo ispirati al lavoro fatto in Regione Lombardia, con lo stanziamento dei 300.000 euro per questa problematica, ed abbiamo chiesto in un nostro emendamento che la dotazione economica su questa legge fosse aumentata. Spero che non si faccia appello, come succede spesso, alla questione legata all'articolo 81 della Costituzione; è pur vero che alcune previsioni di spesa non trovano subito copertura, ma credo che qualche soldo in più possa mettere in condizione una legge, che è magari anche perfettibile e può essere oggetto di affinamento nel prossimo futuro, di trovare la possibilità di un percorso agevolato e di arrivare ad una lineare gestione di una problematica, che è talmente veloce nel suo percorso che a volte non si riesce a stargli dietro. Abbiamo quindi presentato un emendamento in questo senso e credo che, se il Governo avrà la possibilità di mettere qualche soldo in più, saranno sicuramente soldi ben spesi. C'è poi la questione legata alle problematiche familiari. Non sempre la scuola è in grado di gestire queste problematiche e non sempre i genitori hanno la capacità di comprendere che i figli sanno utilizzare le nuove tecnologie - perché magari proprio loro non sono in grado di averne conoscenza - e ciò produce danni gravissimi. Si può morire di cyberbullismo? Pare proprio di sì. Addirittura in alcuni Paesi del Nord Europa, ma non solo, ci sono stati alcuni casi di ragazzini che si sono suicidati per i risvolti negativi che hanno avuto nei confronti di alcuni soggetti che hanno pubblicato delle foto o dei video e ciò li ha indotti a togliersi la vita per la vergogna che provavano. Qual è allora il nostro compito? In questi ultimi quindici giorni abbiamo affrontato delle problematiche piuttosto serie: la questione delle slot machine all'inizio di questa settimana, la questione della Protezione Civile che sarà affrontata la settimana prossima e questo disegno di legge che stiamo ora nuovamente esaminando, che sicuramente è stato migliorato e che ha avuto un percorso di carattere legislativo piuttosto serio negli ultimi dieci anni. Credo che dalla prima versione del disegno di legge sul cyberbullismo ad oggi le cose siano molto cambiate; pertanto, già in questo disegno di legge oggi in approvazione abbiamo cercato anche di prevedere fenomeni che andranno sicuramente a prodursi nel prossimo futuro. Per tale ragione, a mio avviso, questo provvedimento può essere la base di una legge che però deve restare aperta e aggiornata continuamente. L'apporto tecnologico è infatti talmente veloce che comporterà un lavoro di aggiustamento e di ammodernamento che sicuramente questo Parlamento sarà in grado di attuare. Noi abbiamo contribuito in 1ᵃ Commissione con parecchi emendamenti e spero ci sia la possibilità, come successo già in quella sede, di approvarli, perché abbiamo veramente a cuore un mondo, a volte nascosto e a volte silenzioso, che però nelle sue espressioni massime può fare assolutamente un gran rumore e dei grandissimi danni. Concludo qui il mio intervento, signor Presidente, riservandomi di fare altre considerazioni in dichiarazione di voto. PRESIDENTE. È iscritta a parlare la senatrice Fasiolo. Ne ha facoltà.
2017-01-31	LN	ArrigoniPaolo	Noi della Lega Nord, alla luce della recente emergenza maltempo che si è sovrapposta all'emergenza terremoto del 24 agosto, del 26 e del 30 ottobre, tenuto conto delle palesi criticità che si sono manifestate nella reazione della macchina dello Stato e dunque in quella della Protezione civile nell'affrontare queste emergenze e la ricostruzione post sisma nelle quattro Regioni (Lazio, Umbria, Abruzzo e Marche), avremmo preferito una seria riflessione e una seria analisi di ciò che non ha funzionato e non funziona, visto che il Parlamento e il Governo dovrebbero affrontare seriamente la riforma del sistema nazionale della protezione civile. Fare un vero servizio al Paese non significa per forza velocizzare l' iter così da poter dire agli italiani che abbiamo affrontato e licenziato celermente questo disegno di legge. La fretta è spesso una cattiva consigliera e spesso non consente il perseguimento con efficacia degli obiettivi prefissi. Le forti scosse sismiche che frequentemente si susseguono, i dissesti idrogeologici, i deboli equilibri tra patrimonio naturale e insediamenti urbani, la forte antropizzazione di alcune aree del Paese rappresentano costanti criticità che, nei casi di eccezionalità di eventi naturali, spesso diventano disastrose emergenze. L'aumento della frequenza e dell'intensità di fenomeni estremi come terremoti, frane, alluvioni, nubifragi, tornado, ma anche siccità, imputabili sia a cause naturali sia all'azione dell'uomo, rende indispensabile individuare una strategia politica rivolta maggiormente alla prevenzione (di cui troppo spesso, purtroppo, si parla soltanto), alla cura del territorio, all'adozione di pratiche di vigilanza attiva e di manutenzione costante del suolo, che sia in grado di mantenere in uno stato di concreta sicurezza le aree più sensibili dal punto di vista di rischio idrogeologico e di dissesto territoriale. Ma per fare seria prevenzione occorre stanziare tanti soldi, cosa che gli ultimi Governi, invece, non fanno. Alla fragilità del nostro territorio si aggiungono l'abbandono dei terreni montani (guai a procedere con le fusioni dei Comuni, perché si perderebbe il presidio delle aree più svantaggiate e, in particolare, di quelle montane), il disboscamento, la costruzione spesso abusiva sui versanti a rischio, la mancata pulizia dei corsi d'acqua e la cementificazione di lunghi tratti di fiumi e di torrenti, che contribuiscono all'aumento dell'esposizione della popolazione e delle attività economiche e al rischio alluvioni e dissesti. Tutto ciò molto spesso succede perché non ci sono i piani urbanistici necessari; e se ci sono, in molte circostanze gli amministratori girano il volto dall'altra parte. Il nostro Gruppo è quindi cosciente della vulnerabilità del territorio e dell'esposizione al rischio della popolazione, ed è consapevole della necessità di salvaguardare il territorio quale bene comune di tutti. Siamo consapevoli della necessità di una riforma della Protezione civile per garantire maggiore efficienza e organicità, moderne ed evolute misure di prevenzione e gestione dell'emergenza nonché responsabilizzazione delle strutture e dei centri di intervento. La legge n. 225 del 1992 che regola il sistema di protezione civile si è dimostrata molto all'avanguardia per i tempi della sua emanazione, tant'è che ha contribuito al raggiungimento, nel passato, di un livello di eccellenza riconosciuto all'Italia da parte dei partner europei. Da allora, però, anche a seguito della successione infinita di disastri che hanno colpito il Paese, si sono aggiunte una serie di norme e ordinanze che hanno purtroppo complicato il quadro legislativo e che, pertanto, richiedono un intervento organico da parte del legislatore verso una maggiore chiarezza, semplificazione ed efficacia normativa. Tuttavia, riteniamo che non bisogna perdere il bagaglio positivo accumulato negli ultimi anni da strutture di intervento dimostratesi centri di eccellenza. Sino ad oggi, il sistema di organizzazione della Protezione civile si è basato sull'autonomia delle Regioni e in più occasioni si è dimostrato esemplare. Ferma restando, quindi, la necessità di una riforma per garantire migliore coordinamento su tutto il territorio, riteniamo che la competenza legislativa debba comunque restare in capo alle Regioni. In tal senso, siamo soddisfatti della bocciatura della riforma costituzionale dell'ex premier Renzi, che invece voleva porre il sistema nazionale e il coordinamento della Protezione civile tra le materie di esclusiva legislazione da parte dello Stato. Il nostro territorio è molto eterogeneo in termini di peculiarità e di criticità riscontrate e, pertanto, una legislazione unica, a livello centrale, non è affatto detto che possa comportare un miglioramento del sistema della Protezione civile su tutto il territorio nazionale. Il testo base è stato migliorato durante l'esame alla Camera. Ora, nel nuovo testo - che abbiamo ricevuto in Senato e che purtroppo dovremo licenziare blindato, fatti salvi alcuni stralci legati a disposizioni della Ragioneria generale dello Stato - vengono citate anche le Regioni, in coerenza con l'articolo 117, terzo comma, della Costituzione, che afferma che la protezione civile rientra nelle materie di legislazione concorrente con lo Stato; vengono citate anche le funzioni dei Presidenti delle Regioni, che diventano finalmente autorità di protezione civile, che nel testo originario invece venivano letteralmente ignorati. Nel testo, che purtroppo qui in Senato pare sostanzialmente - lo ribadisco - blindato, si fa riferimento ad un sistema policentrico, che operi a livello centrale, regionale e locale e che preveda la possibilità di definire livelli di coordinamento intermedi tra la dimensione regionale e quella locale; esso attribuisce le funzioni allo Stato, alle Regioni, ai Comuni, alle Unioni dei Comuni, alle Città metropolitane, agli enti di area vasta (che continueranno a chiamarsi Province) e alle strutture operative del servizio nazionale. Tuttavia il testo presenta delle criticità. Purtroppo, nonostante il progetto di legge abbracci tutti i temi in materia di protezione civile, manifesta una significativa indeterminatezza dei principi e criteri direttivi di delega. Infatti mentre il testo, al comma 1, descrive bene gli ambiti entro cui il Governo è delegato ad adottare i decreti legislativi, tuttavia i principi e i criteri direttivi elencati nel comma 2 non appaiono di chiaro contenuto e ben circoscritti, con un'eccessiva possibilità di intervento da parte del Governo. Un'altra grave carenza del testo è costituita - lo sottolineiamo - dalla mancata individuazione di risorse certe per l'alimentazione dei fondi della Protezione civile, articolati nel Fondo nazionale di protezione civile, nel Fondo per le emergenze nazionali e nel Fondo regionale di protezione civile. Il comma 2, infatti, rimette alla legge di stabilità la definizione delle relative dotazioni finanziarie, prevedendo l'invarianza degli oneri a carico della finanza pubblica. È nota a tutti la carenza cronica di risorse finanziarie dei fondi di protezione civile e la necessità di ricorrere a provvedimenti tampone ogniqualvolta - purtroppo spesso - il territorio venga colpito da calamità. Una vera riforma della disciplina del sistema della protezione civile dovrebbe porre al primo posto la certezza delle risorse finanziarie di intervento. Peraltro richiamo l'attenzione del Governo sulla necessità di svincolare dal pareggio di bilancio (che è un'evoluzione del patto di stabilità) quelle spese dello Stato, delle Regioni e degli enti locali destinate a funzioni di protezione civile. Altra criticità - minore come questione, ma non meno importante - che il testo non risolve riguarda la mancanza di un intervento nel tema della disciplina organica e del volontariato della protezione civile. Il nostro sistema di protezione civile è stato per anni riconosciuto da tutti come uno dei più efficienti a livello internazionale, costituendo un modello di riferimento in Europa, ma anche nel mondo. In particolare, in passato è stata riconosciuta l'attività di pronto intervento nelle situazioni di emergenza e l'efficienza ed efficacia delle organizzazioni diffuse sul territorio a carattere policentrico coordinate dal Dipartimento della protezione civile, che ha potuto erogare i propri servizi alla collettività per mezzo di un'attività autonoma e distinta da quella dei soggetti partecipanti al sistema, conservando questi ultimi la propria autonomia organizzativa, istituzionale e operativa. Tuttavia, gli ultimi eventi sismici che dal 24 agosto scorso ininterrottamente continuano a colpire le povere zone centrali del Paese, con l'aggravamento della situazione a seguito delle eccezionali precipitazioni nevose che hanno interessato le zone medesime, hanno dimostrato carenze inaccettabili del sistema attualmente vigente, provocando sconcerto e indignazione da parte della popolazione e lasciando le famiglie in condizioni critiche per mesi e popolazioni prive per intere giornate - fino a dieci giorni - di corrente elettrica, riscaldamento e qualsiasi collegamento telefonico. Si sono così avute vittime, emergenze nell'agricoltura e nella zootecnica e disagi ingenti. È sotto gli occhi tutti che qualcosa non funziona più e che servono immediate misure di intervento. Il sistema rende oggi un'immagine di completo smantellamento. È sotto gli occhi di tutti la mancanza di mezzi operativi. Ad esempio, in occasione dell'emergenza neve sono mancati i mezzi per lo sgombero della neve, gli spalaneve e le turbine. Mancano i mezzi operativi e gli strumenti normativi efficaci. Si fa sempre maggiore affidamento al volontario per risolvere i problemi e in questa sede il Gruppo della Lega Nord vuole ringraziare le decine di migliaia di uomini e donne dei Vigili del fuoco, della Protezione civile, del Soccorso alpino, della Croce rossa italiana, dell'ANPAS, delle Forze dell'ordine e delle Forze armate e i tanti volontari.
2017-01-31	PD	FerraraElena	Sono stati tutti molto cortesi, solo adesso c'è un po' di effervescenza. Un sistema straordinario cui hanno contribuito donne e uomini dei settori più diversi: dalle istituzioni alle aziende new media, dalle Forze dell'ordine alle eccellenze sanitarie, dagli esperti di pedagogia a quelli di diritto, dagli oratori agli amministratori locali, dalle famiglie ai docenti di scuola e università, fino agli studenti che hanno costituito le classi debullizzate, alle associazioni di vittime di cyberbullismo scolastico. Una rete che può contare sullo straordinario supporto del terzo settore e dei servizi territoriali, a cui ora manca - per restare nel tema - la stabilità di connessione, cioè un'alleanza educativa, un collante: quella stabilità che solo il tavolo interministeriale per la prevenzione e il contrasto del cyberbullismo, coordinato dal Ministero dell'istruzione, potrà determinare grazie a questa proposta normativa. Continuità: è questa la parola chiave del provvedimento che stiamo per votare. Continuità degli interventi strutturali, che serve ai tanti progetti attivati dalle autonomie scolastiche, anche in rete, per diffondere stabilmente un uso consapevole della rete nelle generazioni di oggi e di domani. Da qui l'esigenza di un referente sul cyberbullismo almeno per ogni autonomia scolastica. Ma anche continuità progettuale tra vari ordini di scuola e tra scuola e territorio. Continuità dei fondi alla Polizia postale - come è stato più volte rimarcato - per la formazione continua di insegnanti rispetto a un tema così complesso e in costante trasformazione, proprio perché legato a doppio filo con le nuove tecnologie. Continuità con lo spirito che aveva consentito a quest'Assemblea di approvare il primo passaggio della legge all'unanimità. Non a caso questa sfida è nata in Commissione diritti umani, da un'indagine conoscitiva bipartisan con referente la sottoscritta e il senatore Riccardo Mazzoni, che determinò l'esigenza di puntare su un'azione sinergica dei tanti soggetti coinvolti: una progettualità votata alla prevenzione, all'approccio inclusivo, non sanzionatorio, bensì educativo, condivisa dalla 1ᵃ Commissione che ha lavorato in sede referente. Ringrazio in particolare i Presidenti delle due Commissioni interessate, tutti i componenti e, in particolare, il relatore Francesco Palermo per il lavoro svolto. Il disegno di legge, ispirato ad un diritto mite, introduce la procedura di ammonimento, come avviene per lo stalking, al fine di responsabilizzare i minori ultraquattordicenni autori di reati, tenendoli però, nei casi in cui è consentito dalla legge, fuori dal penale. La misura di carattere rieducativo, rafforza le procedure attivate dai servizi di giustizia minorile, in linea con i principi ribaditi dal Garante per l'infanzia e adolescenza e nello spirito di corresponsabilità richiamato più volte dal Garante per la privacy. I reati ci sono già e contemplano l' online, dallo stalking alla diffamazione, dal furto d'identità fino alla morte come conseguenza di altro reato. Lo dimostrano le condanne esemplari comunicate dal tribunale per i minorenni di Torino per il caso di Carolina Picchio: fino a ventisette mesi di messa alla prova per i ragazzi accusati, all'epoca dei fatti minorenni come la loro vittima. Una pena alternativa al carcere, ma certamente non una vacanza. Una sentenza che chiarisce una volta per tutte che il cyberbullismo non c'entra nulla con le ragazzate; che un semplice like su una foto o un video di un pestaggio, magari organizzato ad arte per dare spettacolo sui social, è penalmente perseguibile. Che postare o condividere immagini sessualmente esplicite di una ragazza o di un ragazzo minorenne risponde al reato di diffusione di materiale pedopornografico. I reati esistono, manca però la consapevolezza di quanto sia indispensabile promuovere l'utilizzo responsabile di quello che rimane pur sempre uno strumento. E naturalmente ci sono le vittime di queste condotte, a cui il disegno di legge riserva una misura a sostegno di un percorso che porta ad uscire dal silenzio. Per la prima volta i minori ultraquattordicenni potranno richiedere direttamente la cancellazione di materiale lesivo. In caso di mancato accoglimento o di inerzia del titolare dei dati o del gestore del social si prevede il ricorso all'intervento dell'Autorità garante per la privacy. Penso a Carolina, il cui messaggio viene sintetizzato in una frase diventata ormai uno slogan: le parole fanno più male delle botte. Ma Carolina è molto più di questo, lo leggo negli occhi di migliaia di studenti incontrati in questi anni nelle scuole di tutta Italia. Sono loro i portatori di questa nuova evoluzione dei diritti, sono loro che bussano alla porta del mondo digitale portando il vissuto e il peso della web reputation; perché di virtuale nelle emozioni, nel dolore, nelle lacrime e nella solitudine c'è poco o nulla. Su questi temi si stanno confrontando i professionisti delle neuroscienze, della neuropsichiatria infantile, psicologi, pedagogisti, educatori, esperti di media e minori, ma anche noi politici, nel comune intento di dare la migliore risposta a questo fenomeno odioso, che molto ha a che fare con le discriminazioni e i pregiudizi sui quali il branco costruisce le condotte vessatorie. Sì, perché purtroppo l'appartenenza al gruppo risponde a bisogni di accettazione e riconoscimento identitario e non importa se il collante fa leva sull'altrui denigrazione (stiamo parlando dell'età evolutiva). Le calunnie e le ingiurie, le prevaricazioni e le molestie, ma anche le minacce e le estorsioni sono le risultanti, non così infrequenti, di condotte che troppo spesso anche i genitori definiscono scherzi. Non potrà mai esserci vero progresso senza umanità e la tecnologia deve essere sempre ricondotta all'etica e alla cultura del rispetto: questa legge non è contro il web, ma pone le basi per costruire insieme un nuovo principio di cittadinanza digitale. Un principio che oggi deve assumere termini intergenerazionali, per poter dare un patentino anche a quei genitori che non sono nativi digitali e che usano i social media spesso con una buona dose di ingenuità. Nel difficile confronto con i rischi e i pericoli della rete è comunque evidente che dobbiamo ricorrere ai principi di tutela rafforzata per i minori, in linea con la decisione n. 1351/2008/CE sulla sicurezza dei minori online, con il nuovo Regolamento per la protezione dei dati n. 679 del 2016 e in ottemperanza alla Convenzione internazionale sui diritti dei minori. Il contributo emendativo dei colleghi della Camera ha avuto il merito di precisare le strategie di intervento nell'ambito della cornice della legge di riforma della scuola nel frattempo intervenuta, di rafforzare le collaborazioni tra i Ministeri (ad esempio un maggior coinvolgimento del Dipartimento di giustizia minorile e di comunità, che esprime il parere sulle linee di orientamento emanate dal MIUR) e di prevedere più puntualmente reti territoriali per rendere più efficace la prevenzione e il contrasto al fenomeno. Sono state incluse anche risorse per campagne informative pluriennali da parte della Presidenza del Consiglio con il MIUR e l'AGCOM. Tra le altre modifiche, c'è un'attenzione alle problematiche di genere, che possiamo ricondurre alla cronaca, ma anche derivare dalle direttive europee sulla sicurezza digitale dei minori. Resta il fatto che l'universalità dei destinatari delle disposizioni e l'introduzione di un'aggravante di reato hanno aperto una prospettiva divergente rispetto al nostro focus, con il rischio di rendere inefficaci le misure previste. Controllare Internet senza limitare la libertà individuale è un tema di grande complessità. D'altro canto, la libertà di espressione e quella di pensiero rientrano nei diritti fondamentali, ma quando si parla di minori, come questo testo dispone, anche i colossi del web devono fare un passo indietro e agevolare rimozioni di contenuti o accelerare il blocco dei siti o dei profili sulla base delle segnalazioni inviate dagli adolescenti. Questo è il grande impegno condiviso anche dai principali soggetti del web, che più volte pubblicamente si sono resi disponibili a rispettare. Non possiamo, né vogliamo delegare alle aziende il monitoraggio sui comportamenti digitali, ma vogliamo un'alleanza educativa, di responsabilizzazione e di tutela, attraverso lo strumento della coregolamentazione. Questa proposta legislativa si inserisce in un alveo specifico, peraltro oggetto di un'attenzione internazionale, e chiama tutti i soggetti coinvolti ad interloquire fattivamente nella prevenzione e nel contrasto di questi fenomeni. Vorrei qui ricordare e ringraziare Paolo Picchio per il suo instancabile impegno. Il Centro nazionale dedicato alla cura delle vittime di cyberbullismo e al recupero dei bulli, con sede alla Casa pediatrica del Fatebenefratelli Sacco di Milano, partirà a breve e sarà dedicato a sua figlia. Solo nel 2016 la Casa pediatrica ha gestito 1.200 casi di disagio minorile da tutta Italia (ma le richieste erano 7.000), non solo attraverso l'assistenza sanitaria e il supporto clinico, ma anche grazie alle attività di recupero. Su 1.200 casi, l'80 per cento interessa Internet, il deep web e i social network. Si tratta dei primi dati ufficiali in materia di patologie legate alle nuove tecnologie. È il cyberbullismo a farla da padrone, con il 35 per cento dei casi. A seguire ci sono fenomeni di gioco d'azzardo online, sexting, vamping e alienazione da smartphone, fino alla dipendenza da Internet. Questa legge restituisce un po' di ristoro a tutte quelle famiglie che hanno vissuto da vicino le conseguenze di un uso scorretto del web. Ho conosciuto tanti genitori, alcuni dei quali attivi nei progetti di prevenzione. Penso ai genitori di Tommaso, mancato nel 2009; porta il suo nome uno dei progetti di peer education che è stato ante litteram in Europa. Penso a Teresa Manes, la mamma di Andrea Spezzacatena, vittima nel 2012 di insulti omofobi, anche via web, a soli quindici anni. In chiusura sottolineo che il Ministero dell'istruzione ha in questi anni intensificato il suo impegno contro bullismo e cyberbullismo, con l'emanazione delle linee guida presentate dall'ex ministro, senatrice Giannini, proprio qui in Senato nell'aprile del 2015 e dando continuità al tavolo di Generazioni connesse. Tra pochi giorni si celebra la Giornata internazionale per la sicurezza in Internet, giornata che in questi anni ha assunto sempre maggiore rilevanza e che quest'anno conterà moltissime iniziative in tutta Italia per la giornata del 7 febbraio. Una mobilitazione in cui i ragazzi saranno i veri protagonisti, dimostrando il proprio impegno, e possiamo aspettarci che ci chiedano aggiornamenti sul nostro lavoro. Il Partito Democratico, che da subito ha creduto in questo disegno di legge, lo voterà convintamente, riconoscendo il contributo di tutte le forze politiche. Il mio sincero ringraziamento va quindi ai Presidenti dei Gruppi parlamentari - non solo al presidente Zanda - ma anche a ciascun collega, compresi naturalmente coloro che hanno avuto e hanno un ruolo di Governo, per aver sostenuto il ritorno ad una stesura in continuità e coerenza con il testo evaso in prima lettura. L'augurio è che si possa chiudere il provvedimento, valorizzando i punti di convergenza, in questa legislatura. Che sia un'urgenza è ormai sotto gli occhi di tutti.
2017-02-01	M5S	BotticiLaura	Signor Presidente, ribadisco quanto detto dalla mia collega circa il bisogno e la necessità dell'immediata informativa del ministro Padoan in Aula, domani mattina o al massimo domani pomeriggio. L'informativa è basilare per noi per capire come intendiamo presentarci in Europa sulla manovra da 3,4 miliardi. Non solo. Chiedo l'immediata calendarizzazione della mozione per togliere il titolo di cavaliere al dottor Moretti, condannato ieri in primo grado per la strage di Viareggio.
2017-02-02	LN	ArrigoniPaolo	La legge n. 225 del 1992, che da venticinque anni regola il Servizio nazionale di protezione civile, che si è dimostrata modello all'avanguardia e determinante per il raggiungimento di un livello di eccellenza riconosciuto e invidiato dall'Europa e nel mondo, nel corso degli anni ha subìto negativamente l'influenza di norme che hanno complicato il quadro legislativo, che - unitamente alle carenze organizzative e soprattutto di risorse - hanno messo il Servizio nazionale di protezione civile in condizioni di non poter agire come si dovrebbe.
2017-02-02	LN	DivinaSergio	Signor Ministro, sappiamo che le situazioni sono diverse, però per un pensionato, in qualsiasi latitudine del Paese si trovi, aver perso tutta la liquidazione, quello che aveva e i risparmi, sono situazioni oggettivamente identiche, che però si trovano ad essere trattate in modo diverso. Ne approfitto per fare due ragionamenti sul fronte della responsabilità. Il suo Governo, Ministro, ha stabilito, per esempio, che se un bidello timbra il cartellino e poi va a farsi un giro per strada può essere licenziato in tronco. Nessuno va a tutelare gli assenteisti; tuttavia, è possibile che amministratori di banche svuotino tasche a centinaia di migliaia di risparmiatori, obblighino lo Stato a fare manovre come quella che stiamo facendo (che vale 20 miliardi, sei manovre di quelle che ci chiede in questo momento l'Europa) prendano liquidazioni faraoniche, miliardarie, e nessuno pretende di fare un'azione di responsabilità? Il Governo tampona. Quantomeno congeliamo queste liquidazioni e verifichiamo le responsabilità, perché poi in questo Paese paga sempre Pantalone.
2017-02-02	M5S	LezziBarbara	Lei non ha risposto alla mia domanda, Ministro. Eppure era una domanda molto chiara: cosa si farà in legge di bilancio? Guardi, Ministro, lei non ha mai risposto ad un solo quesito che le ho posto, oltre ad arrivare qui con il fogliettino preconfezionato su una domanda preconfezionata. Qui si parla delle famiglie e delle imprese italiane e, se non si prende atto che con il fiscal compact non si può andare avanti, allora io la invito (tanto lei è un garantito, che arriva dal Fondo monetario internazionale, passa per il Governo e ritornerà in qualche altra istituzione finanziaria): liberi questo Paese, perché ne ha bisogno; ha bisogno degli investimenti, ha bisogno di un reddito di cittadinanza, ha bisogno di una pressione fiscale normale che lo renda competitivo con il resto dei Paesi d'Europa. Di questo ha bisogno il nostro Paese.
2017-02-02	M5S	LezziBarbara	Signor Ministro, sono finiti i tempi in cui si raccontavano le favolette attraverso le slide e lei era lì, compiacente e sorridente, dicendo che andava tutto bene, che avevamo un buon rapporto con l'Europa, che non c'era alcun problema per quanto riguardava il deficit e il debito. Tutte le regole europee venivano osservate pedissequamente e, quindi, potevamo essere tranquilli. Invece no. Avete proseguito con la vostra politica economica fatta di bonus, di misure deboli, quantomai sbagliate, se non veramente errate. Faccio soltanto un piccolo esempio: il grosso bonus della decontribuzione che ci è costato 15 miliardi ed è servito solo a svendere i diritti dei lavoratori. Ora si parla, a causa di una richiesta correzione di 3,4 miliardi, di mettere mano alle tax expenditure (le detrazioni e le deduzioni fiscali che aiutano le famiglie che sono già in affanno) e ad un supposto recupero di evasione fiscale con lo split payment, che poi non è altro che un anticipo dell'IVA a carico di quelle imprese che adesso soffocano a causa della mancanza di liquidità (e abbiamo uno Stato che deve ancora di più alle nostre imprese). Lei nella lettera in cui risponde all'Europa dice che la nostra politica di bilancio per il 2017 e quella programmata per il 2018-2019 sono nelle regole. Voglio chiederle una cosa: se per 3,4 miliardi di euro c'è tutta questa vostra grande confusione, quando si tratterà della nuova legge di bilancio, in cui si dovranno recuperare 20 miliardi di euro di clausole di salvaguardia che voi avete posto a carico degli italiani, come farete? Quella sua affermazione, quando nella lettera dice che è tutto a posto nella nostra politica di bilancio, significa forse che osserverà questo suo impegno? PRESIDENTE. La prego di concludere, senatrice. LEZZI (M5S). Sta valutando il fatto che siamo indietro rispetto a tutta l'Europa proprio perché mancano anche gli investimenti e quando qui nevica e piove si muore?
2017-02-02	PD	RussoFrancesco	Signor Ministro, oggi in Italia e in Europa affrontiamo un compito davvero ciclopico: ricreare solidità e fiducia nel sistema bancario, messo in discussione e in dubbio a causa della crisi economica, ma anche da atteggiamenti fraudolenti di amministratori e manager. Se, dunque, è vero che uno dei nodi centrali della crisi del sistema a cui rispondere per ridargli credibilità è legato alla possibilità di trovare una soluzione al tema dei crediti deteriorati e se qualche giorno fa il presidente dell'Autorità bancaria europea ha chiesto all'Europa di adottare una bad bank, comune per agevolare lo smaltimento dei crediti in sofferenza, le chiedo se questo possa essere davvero uno scenario credibile ed una soluzione che trova l'appoggio del Governo italiano. Le chiedo inoltre se ci siano margini per una negoziazione virtuosa che porti ad un riassetto del sistema europeo e non solo italiano, se è vero, come hanno riportato i media, che ad esempio il Governo federale tedesco avrebbe già comunicato la sua difficoltà a valutare positivamente tale proposta. In secondo luogo le chiedo, anche a nome di 110 colleghi di maggioranza e di opposizione che con me hanno presentato un'interrogazione su questo tema, quali siano le valutazioni del Governo sul futuro di Assicurazioni Generali, quarta compagnia assicurativa al mondo, player globale, ma anche uno dei primi proprietari immobiliari italiani, titolare di 500 miliardi di asset, di cui 70 investiti in titoli di Stato italiani. Nelle ultime settimane si è manifestata, infatti, l'ipotesi di un'acquisizione da parte di Intesa Sanpaolo, operazione il cui profilo non appare ancora ben definito e lascia aperte le porte al rischio di una possibile operazione spezzatino, che potrebbe portare a cedere all'estero parti dell'azienda. Le chiedo dunque di conoscere quali iniziative l'Esecutivo intenda intraprendere per preservare italianità e l'integrità della compagnia e, soprattutto, se e come intende tutelare l'occupazione dei dipendenti italiani del gruppo e la rete degli agenti.
2017-02-08	PD	BorioliDanieleGaetano	Signor Presidente, intervengo per sottolineare all'Aula la vicenda di Ahmadreza Djalali, ricercatore nel campo della medicina dei disastri, di cittadinanza iraniana, che ha svolto per molto tempo la sua attività in Italia presso l'Università del Piemonte orientale Amedeo Avogadro, risiedendo alcuni anni a Novara. Ahmadreza Djalali rischia di essere condannato a morte per impiccagione nel suo Paese, a seguito di un'accusa di spionaggio rispetto alla quale egli protesta la propria totale innocenza. Nei giorni scorsi diverse iniziative sono state messe in atto al fine di scongiurare questo esito crudele e ingiusto. Oltre 65.000 cittadini italiani hanno sottoscritto una petizione che ne chiede la scarcerazione. Nella giornata di lunedì una delegazione di parlamentari italiani guidata dal presidente Manconi è stata ricevuta dall'ambasciatore iraniano in Italia, il quale si è impegnato a chiedere notizie a Teheran e a riferirle quanto prima. Ciò che si sa per certo, al momento, è che Ahmadreza Djalali è rinchiuso nel carcere di Evin, in attesa di essere processato e - come in molti temiamo - condannato alla pena capitale. Senza aggiungere ulteriori parole, voglio dare lettura in quest'Aula di alcuni brevi stralci dell'appello che il rettore dell'Università del Piemonte orientale Amedeo Avogadro, Cesare Emanuel, ha pronunciato in occasione dell'inaugurazione dell'anno accademico lo scorso 3 febbraio, a nome di tutta la comunità scientifica dell'ateneo. «Il dottor Djalali non si è mai sognato di fare propaganda anti-Iran in Europa nei suoi ambiti di attività; anzi si è sempre speso per un'immagine positiva del suo Paese (...). Stiamo facendo tutto il possibile per evitare questa colossale ingiustizia che toglierebbe alla sua famiglia un tenero marito e padre e che costituirebbe, per il mondo intero, un nuovo gravissimo attentato contro la libertà della ricerca e della disseminazione della ricerca senza barriere». Questo appello, che sono certo l'Assemblea intende assumere come proprio, le chiedo, signor Presidente, di tradurlo per quanto è possibile nell'impegno concreto di questa autorevole istituzione affinché siano svolte tutte le iniziative possibili a scongiurare la morte per impiccagione di un ricercatore che, con la sua attività, ha dato molto anche al nostro Paese.
2017-02-08	PD	MucchettiMassimo	Alcuni colleghi - poco fa la collega Guerra e prima ancora il collega Tremonti - hanno sollevato questioni non trascurabili e hanno posto in nuce alcune criticità di questo decreto. Condivido, ma non insisto su questo aspetto, perché il punto che vorrei sviluppare è il ruolo dello Stato banchiere. Per ragionare su questo elemento, non possiamo non tacere del ritardo con cui lo Stato prende in mano, attraverso l'azione del Governo, le principali crisi bancarie aperte in questo Paese; è un ritardo che indica una sottovalutazione della gravità del problema. Vedete, sostenere in questo momento le banche in seria difficoltà serve a proteggere il risparmio ivi contenuto e ad evitare guai peggiori. Ma il fatto che si sia arrivati con tanto ritardo e il fatto che in precedenza si siano sostenute soluzioni, prima ancora che sbagliate, irrealizzabili, come quella della ricapitalizzazione «di mercato» del Monte dei Paschi di Siena o la stessa soluzione del fondo Atlante per la Banca Popolare di Vicenza-Veneto Banca o anche la procedura di risoluzione come è stata attuata per le quattro banche regionali (Banca Etruria e le altre), denuncia una difficoltà a capire che cosa è utile fare. Non starò a seguire illazioni sulle ragioni di questa incapacità; mi basta sottolinearla e richiamare l'attenzione sul punto cruciale per cui in Europa e in Italia si rendono necessari salvataggi di questo tipo: il punto cruciale è che l'Italia bancaria viene messa in croce per il carico di crediti deteriorati, e in particolare di crediti in sofferenza, che mette in difficoltà la tenuta patrimoniale di queste banche. La cosa singolare sulla quale il Governo precedente, il Ministero dell'economia e le autorità monetarie italiane non hanno sufficientemente tenuto è l'obbligo che viene fatto di liberare in tempi rapidi i bilanci bancari da questi prestiti non performanti, cedendoli a terzi a prezzi vili. Ci sono dati che la stessa Banca d'Italia ha fornito che testimoniano come il valore di bilancio di questa importante classe di attività, che vale fra i 70 e gli 80 miliardi a livello di sistema al netto dei fondi rischi accantonati finora, sia stata fin qui recuperata per circa lo stesso valore, che è pari al 40-45 per cento del valore facciale. È singolare come, da quando si è fatto l'obbligo di cedere a terzi questa attività, il loro valore si sia sostanzialmente dimezzato. Ci si domanda perché bisogna cedere a terzi queste attività; chi lo ha stabilito. Il regolatore sta creando artificialmente un mercato a favore di taluni investitori italiani e internazionali, che del recupero dei crediti in sofferenza hanno fatto il nuovo business, a danno del sistema bancario. Intendo dire che se una banca ha 100 di sofferenza e le si chiede di cedere immediatamente, in pochi mesi, questa attività, deve venderla a 50, e la perdita di 50 che in tal modo si realizza va coperta con un aumento di capitale, perché in questo modo - si dice - il bilancio è più pulito. Si potrebbe serenamente fare lo stesso aumento di capitale, svalutare questa attività allo stesso livello, ma tenerne il controllo e poi realizzarla nel tempo, come è già stato fatto in passato, portando a casa il valore che oggi si cede ai fondi di private equity e affini, che prendono in mano la gestione di questa partita. Secondo i resoconti della Banca d'Italia, la capacità delle banche di recuperare questi crediti è più rapida e superiore a quella di queste società specializzate. Allora, delle due l'una: o la Banca d'Italia si sbaglia o abbiamo un problema. La stessa Banca d'Italia nei giorni scorsi ha invitato le banche a considerare l'opportunità di recuperare in house queste classi di attività. Voi sapete che l'operazione sostenuta dal Governo per il Monte dei Paschi di Siena, che forma l'oggetto cruciale, centrale, di questo decreto-legge, prevedeva la cessione a terzi, a un veicolo costruito dalla JP Morgan, per portare a casa questo valore, ma per il veicolo, non per la banca, che poi avrebbe dovuto fare l'aumento di capitale per risanare la ferita. Per fortuna, l'operazione non è andata in porto; ma perché la richiamo oggi? Perché nel corso delle audizioni che hanno preceduto la discussione del provvedimento e la fase emendativa in Commissione, abbiamo audito sia il Ministro dell'economia - che diventerà l'azionista principale del Monte dei Paschi e delle altre banche che disgraziatamente dovessero avere bisogno di questo intervento di salvataggio - sia lo stesso amministratore delegato del Monte dei Paschi, che aveva sostenuto, d'accordo con il Governo precedente, quel piano che si è rivelato irrealizzabile, come, d'altronde, le persone con una qualche esperienza di quel mondo dicevano fin dall'origine. Ebbene, costoro ancora non prendono posizione su questo punto cruciale, perché i soldi dei contribuenti che ora vengono impegnati per evitare guai peggiori - e io sono comunque d'accordo che questo provvedimento venga approvato - devono essere impiegati bene. Lo Stato azionista è chiamato a dare prova di saper scegliere manager capaci e vincenti. Vedete, colleghi, io non mi emoziono sul fatto che coloro che vengono chiamati al capezzale del Monte dei Paschi debbano essere remunerati in ragione di 240.000 euro come tetto massimo, o del doppio o del triplo. Non è questo il punto quando stiamo parlando di miliardi di euro che vengono messi sul piatto. L'importante è che siano capaci: che il medico chiamato al capezzale del paziente sia in grado di guarirlo e non che sia un medico che, siccome lo paghiamo anche poco, lo accompagni alla tomba. Non è questo il punto. Il punto è che l'azionista, il Ministero dell'economia, Palazzo Chigi, debba dare un indirizzo, debba saper scegliere in questa materia. Trovo preoccupante che la scelta venga abbandonata: ove mai così fosse, credo che ci sia il tempo per un ravvedimento operoso, rispetto al nulla che abbiamo sentito su questo punto durante le audizioni. Non possiamo lasciare la scelta in mano a soggetti che erano coinvolti con la strategia precedente. Dico questo non perché ciò abbia attinenza specifica con un articolo o con un altro del decreto-legge in esame, ma perché resti a futura memoria che il punto cruciale non è soltanto il provvedimento in esame, ma l'esecuzione del decreto medesimo, su cui la responsabilità passa dal Parlamento, che oggi lo approva, al Governo, che in conformità con i suoi impegni e le sue caratteristiche istituzionali di Esecutivo, deve dare attuazione alla normativa in esame avendo per orizzonte l'interesse dell'azienda bancaria, chiamata ad essere risanata e poi riportata sul mercato, e quello dei risparmiatori, che a tale azienda hanno affidato i propri denari.
2017-02-08	PD	RicchiutiLucrezia	Adesso: è certamente vero che la congiuntura internazionale non ha favorito la redditività delle istituzioni creditizie. I margini ridotti di profitto, dovuti sia alla crisi dei subprime americani del 2008, sia all'enorme liquidità prodotta in Europa dalle politiche di Draghi (peraltro molto sagge), sia al rallentamento della crescita delle tigri asiatiche, hanno fatto sì che molto dell'utile bancario tradizionale si sia fiaccato. È pure vero, però, che le sofferenze bancarie sono un problema endemico proprio in Italia e non solo per motivi di andamento del mercato. Purtroppo, sappiamo che spesso il credito è stato concesso allegramente. Il caso della Banca Popolare di Vicenza è emblematico: il credito è stato negato a piccoli risparmiatori, ai quali si chiedeva di apprestare rigorose garanzie, mentre si concedeva generosamente a soci e ad amici, come del resto è successo con il Credito Cooperativo Fiorentino e in altri esempi che hanno riempito le nostre cronache. Vorrei qui fare un inciso sulla pubblicazione dei famosi nomi che tanti appassiona, ma non me. Se una società chiede un affidamento o un finanziamento per un importo maggiore rispetto a quello che i suoi bilanci permetterebbero e la banca lo concede, la responsabilità è di chi concede il finanziamento o di chi lo riceve? È chiaro che la responsabilità è della banca, a meno che non vi sia mendacio da parte dell'affidatario. Ben venga allora una Commissione d'inchiesta sulle crisi bancarie, che faccia luce sul tema. Le liste di proscrizione di non mi piacciono, soprattutto se suggerite da chi è parte in causa. Questo forse non è il momento della polemica, ma quello di mettere alcuni punti fermi, sì; altrimenti non si tratterà del salvataggio pubblico delle banche per le finalità generali di stabilità del sistema, ma semplicemente il soccorso delle casse pubbliche per le malefatte private. In questa sede non ho il tempo di approfondire la complessa questione delle precedenze, tra azionisti e obbligazionisti subordinati nel sacrificio che concorre con il pubblico a salvare le banche. Avanzo persino qualche perplessità sulla norma del decreto-legge che consente di rimborsare gli obbligazionisti subordinati, cosiddetti retail, cioè i piccoli risparmiatori, cui quelle obbligazioni sono state vendute al dettaglio in filiale con la promessa, tuttavia, di sostanziose cedole, in larga parte già incassate negli anni. Mi concentro, invece, sulla presenza pubblica nelle banche, visto che è con danaro pubblico che esse vengono risollevate. Ho presentato diversi emendamenti: il primo, il 5.1, inspiegabilmente respinto in Commissione, era volto a prevedere la presenza necessaria nei consigli d'amministrazione delle banche che si avvalgono della garanzia statale di un membro nominato dal Ministero dell'economia e delle finanze. La logica era ovvia: se si spendono i soldi del contribuente nell'organo che decide l'uso di quei quattrini ci deve essere la presenza di un consigliere pubblico.
2017-02-08	M5S	BotticiLaura	Signor Presidente, a parte le falsità che ho sentito pronunciare in quest'Aula da parte della maggioranza su come nasce la crisi, mi auguro che prima o poi essa riprenda il contatto con l'esterno, perché l'ultimo intervento mi sembra abbastanza distante da quanto succede in Italia. Torniamo però al decreto-legge in esame. Tempo fa questa maggioranza ha chiesto in Aula 20 miliardi, e noi abbiamo chiesto in quale modo li voglia spendere. Ci sembra il minimo: siamo il Parlamento, siamo quelli che approvano la legge di stabilità e quelli che definiscono, punto per punto, come spendere i soldi degli italiani. Nessuno ci ha risposto, e allora abbiamo atteso il decreto-legge, con la speranza che fosse più chiaro. Nulla da fare. Anche nel decreto-legge non viene in alcun modo chiarito o specificato come verranno spesi i 20 miliardi. In base all'articolo 24, sembrava che i 20 miliardi dovessero coprire sia la parte della patrimonializzazione, ossia l'acquisto delle azioni delle banche, sia le garanzie; e, invece, scopriamo che non è proprio così. Non si capisce quante garanzie potremo dare e quante ne acquisteremo. Noi buttiamo 20 miliardi in strada e guardiamo cosa accade. Il primo che arriva se li prende. Per ora, se li è presi Monte dei Paschi, con la garanzia, su una emissione di sette miliardi. Ora, vorrei ricordare che questo provvedimento è collegato comunque alla banking communication, ossia a quella comunicazione che ci arriva dalla Commissione europea in cui si stabiliscono alcune modalità da cui poi deriva la BRRD. E voglio leggervi il paragrafo 47 di questa comunicazione, dove si stabilisce che «non devono riacquistare strumenti di capitale ibridi, salvo se una tale misura, eventualmente in combinazione con altre, consente all'ente creditizio di assorbire completamente la propria carenza di capitale». A tale riguardo, mi ricollego a ciò che ho cercato di spiegare questa mattina. La carenza di capitale del Monte dei Paschi - e mi spiace oggi prendere ad esempio solo il Monte dei Paschi - cambierà quando andranno a vendere - è quando gli ha chiesto la Commissione europea -, anzi a svendere i crediti NPL, ossia i crediti incagliati. Si manifesterà in ogni caso una mancanza di capitale che noi andremo a ripagare e a garantire. Alcuni economisti già hanno sollevato la questione del paragrafo 47 della banking communication, ossia se fosse corretto che il Monte dei Paschi riacquistasse o meno le obbligazioni emesse. Ma ormai sappiamo benissimo che dobbiamo attendere, perché la giustizia ogni tanto fa giustizia e i vostri provvedimenti di solito vengono bocciati. E, quindi, ci aspettiamo una bocciatura anche su questo. Ma torniamo ai crediti NPL. Essi derivano dal mancato pagamento di un credito alla banca. Ci sono, però, due questioni, la prima delle quali è l'impossibilità del debitore di pagare. È logico: c'è una crisi in Italia e in Europa e, se non posso pagare, esiste una scusante. E voi tempo fa avete fatto un provvedimento in cui avete stabilito delle procedure di escussione della garanzia in modo molto più stringente, sempre a danno dei cittadini, per i quali c'è subito l'escussione, avendo tagliato i tempi e quant'altro. Per altri debitori delle banche, invece, nessuno fa le procedure di escussione, perché essi sono i grandi prenditori, ossia i grandi debitori delle banche. Sui giornali si parla molto del fatto che bisogna fare i nomi - e qualcuno li ha fatti - ma non l'abbiamo previsto nella legge. Nella legge è stato stabilito, con un gioco di parole, che ci sarà una relazione nella quale sono indicate le informazioni attinenti al profilo di rischio e al merito del credito dei soggetti nei cui confronti l'emittente vanta credito. In sostanza non sapremo mai né chi ha preso i soldi né chi li ha dati - la colpa è anche di chi li ha dati - e sappiamo benissimo che i grandi debitori si chiamano «grandi» perché hanno delle esposizioni enormi. Quindi, la colpa non è dei poveri cittadini che sono in crisi e sono stati licenziati (succede anche questo). E anche nel piano di ristrutturazione del Monte dei Paschi ci saranno degli esuberi, ma facciamo la marchetta a Zeller per non chiudere due sportelli bancari.
2017-02-08	M5S	MartelliCarlo	Il signor Mario Draghi ha dato al sistema bancario tutta questa liquidità affinché il sistema bancario sistemasse i propri conti. Il sistema bancario ha usato questa liquidità per distorcere il credito in tutta Europa, non soltanto in Italia. Questa distorsione del credito, determinata dalle quantità industriali di denaro, ha creato la facilità con cui le banche prestavano soldi a chi non li poteva restituire. A coda di tutto questo, voi ci venite a dire che per il solo 2017 volete mettere mano a 20 miliardi di euro dei contribuenti. E siccome i soldi non si creano dal nulla (mai fu più vera una frase di quella degli economisti che dice: non esistono pasti gratis), i soldi, uno Stato, come li produce? O stampando moneta, e non possiamo farlo, o facendo debito, oppure prendendoli dalle tasse. Abbiamo deciso di fare debito. Anche la storia che questa cifra non rientri nel debito calcolato ai fini dei parametri di rientro di Maastricht è una "fregnaccia": non ci rientra ma c'è, non entra nel calcolo deficit -PIL ma entra nel calcolo debito-PIL. Questo è il gioco delle tre carte fatto con una carta sola e per di più falsa! Non possiamo raccontare queste cose ai cittadini.
2017-02-08	M5S	MartelliCarlo	Tra l'altro, questo mi ricorda tanto un refrain che girava ai tempi della crisi bancaria del 2007, quando si diceva che bisognava dare i soldi alle banche affinché le banche prestassero i soldi ai cittadini, cosa che naturalmente non ha mai funzionato ed è servita alle banche solo per fare il maquillage ai propri conti. Ovviamente, siccome la storia non vi ha insegnato niente, adesso ripetiamo lo stesso discorso: diamo soldi alle banche private che dovrebbero utilizzarli per stabilizzare i propri conti e, contestualmente, non distruggere il risparmio in esse riposto. Peccato che non abbia ben capito a quale risparmiatore voi vi riferiate: il correntista, infatti, per adesso è tranquillo, ma l'obbligazionista subordinato, quello perde tutto. Infatti, bisognerebbe ricordare che le regole, nel caso di una banca che voglia la garanzia finanziaria e dunque voglia che lo Stato diventi azionista, prevedono prima di tutto il bail in, cioè l'azzeramento degli azionisti e degli obbligazionisti subordinati. Quindi non fate altro che applicare quella regola senza chiamarla così, ovviamente. Un'altra lezione che ancora non avete imparato dalla storia risale alla metà degli anni Ottanta, quando andò in crisi, per gli stessi motivi, il sistema bancario giapponese. La storia dice che allora il debito pubblico giapponese aumentò di tre volte: i due terzi dell'attuale stock del debito pubblico giapponese deriva dalle operazioni sulle banche che avevano gli stessi problemi di adesso, cioè avevano prestato soldi "alla qualunque" senza garanzie, sulla base dello stesso presupposto che ha creato questa bolla in Europa e in Italia, cioè l'eccessiva espansione del mercato immobiliare. Per chi se lo ricorda, c'era un bell'articolo del «Corriere della Sera» che faceva vedere un quadratino di 15 centimetri quadrati e diceva che alla Ginza, a Tokyo, quello spazio costava un milione di lire. C'erano i mutui intergenerazionali e le banche prestavano soldi per comprare abitazioni che, nella sola area metropolitana di Tokyo, valevano quanto l'intero patrimonio immobiliare degli Stati Uniti d'America. Lo schema che state seguendo è lo stesso. Questa è una cosa da tener presente, perché la storia qualcosa dovrebbe insegnare. Un'altra cosa che vorrei ricordarvi è che tutto questo viene alimentato dal gancio al quale ci state appendendo e che ha lanciato il signor Mario Draghi.
2017-02-08	PD	RossiGianluca	Signor Presidente, colleghi, signor Sottosegretario, vorrei anzitutto ringraziare il presidente Marino per il lavoro compiuto, serio e rigoroso, d'intesa con il Governo, con la maggioranza e anche con parte dell'opposizione, che ha consentito di migliorare i contenuti di uno dei provvedimenti più importanti della legislatura. Come hanno detto sia il presidente Mattarella che il ministro Padoan, la fiducia è un bene pubblico. Si tratta infatti di un fattore essenziale per il funzionamento del sistema bancario. La crisi economica ha colpito pesantemente famiglie e imprese, mettendo anche in evidenza in parti del sistema bancario carenze gravissime, casi di inadeguata gestione e talora possibili comportamenti illeciti. Per questi, auspichiamo che la giustizia faccia rapidamente il proprio corso e che tutti coloro i quali hanno provocato danni alla collettività, alle comunità locali e ai risparmiatori vengano adeguatamente sanzionati. Ma qual è il ruolo dello Stato di fronte a queste situazioni? Il provvedimento in esame arriva in ritardo? Crea disparità tra banche e banche? Sono tutte domande legittime, ma le risposte che ho ascoltato oggi non le condivido. Ci sono infatti dati oggettivi a supporto di questa mia affermazione. Lo Stato deve evitare effetti sistemici o di contagio della crisi, proteggere la stabilità finanziaria e i risparmiatori, dai più previdenti a quelli che hanno assunto rischi più elevati (più o meno consapevolmente), creare un terreno fertile al finanziamento dell'economia reale attraverso politiche per lo sviluppo, ma senza dirigismo ed invasività pubblica. Lo Stato deve intervenire tenendo conto di un quadro normativo europeo in materia di unione bancaria e di aiuti di Stato. Ricordo a me stesso che la direttiva europea BRRD, recepita a novembre 2015, ha consentito di sottrarre alcune banche alla procedura ordinaria di liquidazione, essendo esse già commissariate, con potenziali costi che avrebbero ammontato a 12 miliardi, con l'interruzione di tutte le linee di credito e l'immediata richiesta di rientro agli affidati, il licenziamento dei dipendenti ed effetti sistemici molto gravi. Ad un anno di distanza, per Monte dei Paschi di Siena (terzo gruppo bancario italiano, 2.600 filiali, 25.000 dipendenti, milioni di correntisti), che ha evidenziato criticità in presenza di stress test in condizioni avverse, si è scelto l'intervento dello Stato, dopo il venir meno della soluzione auspicabile di mercato, con effetti sistemici dai risvolti chiari a tutti noi, al di là della banale polemica politica. Questioni che hanno visto impegnata la Commissione finanze del nostro ramo del Parlamento da tempo, attraverso due approfondite indagini conoscitive, da cui sono emerse valutazioni, indicazioni e proposte che possono rappresentare, se lo si vuole, un'importante base comune. Il nostro obiettivo, infatti, deve essere quello di aggredire il problema principale del sistema. La crisi ha danneggiato le aziende e le famiglie, impattando sulle banche con le insolvenze crescenti. Questo ha innescato una spirale che ha condotto all'alto numero di crediti in sofferenza accumulatisi in questi anni nei bilanci del sistema bancario. Si tratta di un fenomeno che da noi ha effetti particolarmente acuti e ciò è potuto accadere perché dalle banche dipende in modo preponderante il finanziamento dell'attività d'impresa. L'Italia non è neanche il Paese con la percentuale di sofferenze più alta rispetto al totale dei crediti iscritti a bilancio. Secondo l'EBA, infatti, altri dieci Paesi europei hanno un livello superiore al 10 per cento di crediti non performanti in portafoglio, a dimostrazione dell'estrema fragilità del sistema europeo, in particolare per i Paesi meno virtuosi del Sud d'Europa per via dell'economia debole. Tuttavia, qualche segnale positivo viene dalla Banca d'Italia, che indica un calo dei flussi di prestiti deteriorati nel corso del 2016, tornando a livelli vicini a quelli pre-crisi. Si sono ridotte anche le nuove sofferenze, che reagiscono con maggiore ritardo a miglioramenti della congiuntura. In particolare, in termini di importi, il tasso di ingresso in sofferenza per le società non finanziarie si è attestato, a giugno del 2016, al 3,9 per cento, in deciso calo rispetto all'anno precedente (4,4 per cento) e ai massimi di fine 2013 (4,8 per cento).
2017-02-09	PD	CaleoMassimo	Signor Sottosegretario, non scomoderò questioni di natura regionale e territoriale e non parlerò delle questioni tragiche e drammatiche che sono avvenute negli ultimi tempi in Italia. Cercherò, invece, di valorizzare il movimento ciclistico italiano e i tanti appassionati che seguono questa disciplina. Colgo dalle parole del Sottosegretario che la porta è ancora aperta e, dopo quanto hanno detto i colleghi negli interventi che mi hanno preceduto, di cui in gran parte condivido i contenuti, a me pare opportuno che non la si chiuda definitivamente. Quest'anno è il centenario del Giro d'Italia; si tratta di una manifestazione popolare, seguita da milioni di persone gratis, sulle strade, sui valichi, in pianura, nelle gare a cronometro; mostra la bellezza del Paese. Ha ragione il senatore Castaldi quando dice che lo Stato mette a disposizione la sua migliore organizzazione. Io ho fatto il sindaco e so che, quando passa il Giro d'Italia, si cerca di abbellire le strade, i luoghi e di investire nelle bellezze del Paese, perché arriva la televisione, vi sono le forze di polizia. È una festa, a cui gli italiani contribuiscono sia direttamente, partecipando e facendo il tifo, sia con denaro (le prefetture, le forze di polizia, i Comuni, le Regioni): ogni arrivo di tappa costa centinaia di migliaia di euro. Capisco che RCS è una società privata, ma non si può neanche prescindere da una valutazione in premessa complessiva. Bisogna tener anche conto che lo Stato mette a disposizione tante risorse. Credo vi sia ancora lo spazio per una trattativa. Penso che il Governo, il CONI, la Federazione ciclistica, con i quali ho parlato, possano mettere in campo una strategia di persuasione nei confronti dell'UCI e possano stabilire delle deroghe. Ne suggerisco una: invece di far partecipare le squadre con nove corridori, è possibile farle partecipare con otto, aprendo la possibilità di partecipazione anche ad altri team. Si rende così un servizio alle squadre italiane. Tenga conto che la Nippo Vini Fantini ha un quartiere generale anche nella mia Provincia ed è soprattutto formata da tanti giovani (massaggiatori, fisioterapisti, meccanici). Il ciclismo - quel poco che rimane - mette in moto milioni e milioni di euro. Credo che l'obiettivo principale, sottosegretario Bressa, sia non far morire il movimento ciclistico. Abbiamo parlato di società professionistiche ma, essendo io da anni un sostenitore appassionato del ciclismo, le assicuro che anche le squadre giovanili, le juniores, gli allievi, per tutta una serie di ragioni, vengono a mancare e diminuiscono. Proprio per non perdere questo patrimonio, penso sia importante, in occasione del centenario del Giro d'Italia, far partecipare tutte le squadre italiane; far sì che il ciclismo, dopo anni di scandali, possa tornare ai vecchi splendori e dare un contributo alla pratica e all'etica sportiva e soddisfazione ai tanti appassionati. Mi aspetto ancora molto. Mi pare che dalle sue parole sia trapelato anche il messaggio di non lasciar perdere. Sembrerà una cosa singolare nel marasma generale in Europa e nel mondo, con i tanti problemi che abbiamo in Italia, ma anche lo sport - a mio avviso - può partecipare a migliorare la vita del Paese e a renderlo più coeso; tra l'altro, il Giro d'Italia passa in Sicilia, in Sardegna, in tutto il territorio nazionale. Dare una risposta in questa direzione aiuta anche il morale.
2017-02-14	PD	DirindinNerina	I programmi di screening dei tumori, e in particolare di quelli femminili, è il più importante intervento organizzato di sanità pubblica che il nostro Paese, insieme ad altri Paesi occidentali, ha messo in campo ormai da una ventina di anni. È un programma che implica un processo molto complesso, che agisce su una popolazione asintomatica che viene espressamente invitata a sottoporsi ai test. Gli ultimi dati ci dicono che le donne invitate da questi programmi sono 13 milioni e che sono stati fatti annualmente 6 milioni di test negli ultimi anni per poter individuare precocemente questa patologia. Per una donna vale la pena sottoporsi agli screening mammografici perché - da un lato - riduce il rischio di morire di cancro al seno e - dall'altro - ha costi assolutamente accettabili in termini di sovra diagnosi e di falsi positivi. E dico questo perché è estremamente importante fare un'analisi dei benefici e dei rischi avendo - come sappiamo - negli accertamenti diagnostici aspetti di rischio che vanno attentamente valutati rispetto ai benefici che comportano. In Italia i programmi di screening degli ultimi decenni sono stati in grado di creare un'infrastruttura efficiente e di buona qualità. E ciò è estremamente importante perché, pur con le differenze di cui parlerò, l'accesso al sistema di diagnosi e trattamento per il cancro alla mammella è stato organizzato secondo indicazioni a livello nazionale e poi regionale in modo estremamente puntuale, dando luogo a una rete di strutture che mettono in campo il meglio, probabilmente, per quanto riguarda la prevenzione secondaria del nostro sistema sanitario. Lo dimostrano - e non lo dico io certamente - gli indicatori che servono a valutare il funzionamento di questi programmi a livello nazionale e nelle diverse Regioni. Gli indicatori rispettano tutti gli standard di riferimento indicati dalla letteratura scientifica - siamo certamente a livelli prossimi a quelli dei Paesi dell'Europa occidentale con i quali abbiamo l'abitudine di confrontarci - e confermano il buon andamento complessivo dell'attività dei programmi di screening realizzata in Italia. Gli indicatori sono molti - è un processo molto definito sulla base delle indicazioni scientifiche - e riguardano sia l'adesione all'invito, che per l'Italia è intorno al 55 per cento della popolazione invitata, sia il rapporto tra le biopsie benigne e maligne (un altro indicatore importante), sia il tasso di identificazione dei tumori invasivi (quelli molto piccoli), sia, infine, la percentuale dei trattamenti chirurgici. Il problema non è, infatti, soltanto individuare precocemente la patologia, ma garantire, dopo l'individuazione, il trattamento più adeguato al paziente. Restano certamente dei miglioramenti da apportare e per questo nella nostra mozione ci soffermiamo su tre richieste, rispetto alle quali chiediamo l'impegno del Governo. La prima richiesta è di tipo organizzativo: promuovere la realizzazione di un'efficiente e capillare rete di centri integrati con gli screening organizzati. Questo è estremamente importante perché anche nelle realtà dove il sistema, pur essendo presente, non funziona al meglio bisogna garantire il massimo della qualità e fare in modo che i centri di senologia si dotino di sistemi di monitoraggio e produzione di indicatori di qualità simili a quelli ormai tradizionalmente utilizzati dai programmi di screening organizzati. La seconda richiesta che indirizziamo al Governo riguarda il grave problema delle differenze interregionali nell'accesso ai programmi di screening. Ricordo - ad esempio - che il tasso di adesione delle donne all'invito è del 63 per cento al Nord e del 36 per cento al Sud. Quindi, ci sono grandi differenze fra le diverse Regioni, e ciò non soltanto causa il mancato riconoscimento precoce del problema, ma soprattutto, in alcuni casi, induce a un uso spontaneo dei test che - da un lato - costano e - dall'altro - sono erogati senza le evidenze scientifiche che invece devono esserci. La terza e ultima richiesta che rivolgiamo al Governo riguarda l'innovazione. In tempi in cui il progresso scientifico e le conoscenze tendono a essere sempre più frequenti, è importante che ci sia anche in questo campo un'innovazione. Come è già stato detto in altri casi, riteniamo che, così come alcune Regioni hanno già sperimentato programmi di screening a favore delle donne dai quarantacinque ai quarantanove anni, per le quali esistono evidenze scientifiche di ragionevolezza rispetto alla proposta di uno screening organizzato, il Governo debba impegnarsi a mettere in campo specifici interventi affinché i programmi siano posti in essere non soltanto nelle tre Regioni nelle quali ormai da qualche anno sono sviluppati, ma anche nelle altre. Riteniamo che altre estensioni non abbiano senso e non perché costino - sarebbe grave se ci limitassimo a quest'aspetto - ma perché non ci sono le evidenze scientifiche che il beneficio sia sufficiente a compensare il rischio. Per questo ci limitiamo a siffatta richiesta.
2017-02-15	M5S	GirottoGianniPietro	Come sapete, la necessità di far fronte agli sconvolgimenti climatici in atto ha unito la maggioranza degli Stati del mondo intorno all'accordo di Parigi (COP 21). Un accordo, a nostro avviso, al ribasso, in cui l'ex premier Renzi sbandierò, per l'ennesima volta, un green act che neanche «Chi l'ha visto» sa che fine ha fatto. Un atto in cui gli Stati avrebbero potuto e dovuto fare di più. Al di là di questo, però, l'Europa almeno ha conseguentemente adottato il pacchetto «Energia pulita per tutti», sul quale gli Stati membri sono chiamati a impegnarsi per produrre elettricità a zero emissioni entro il 2050, con gli obiettivi per il 2030 di raggiungere il 30 per cento di incremento dell'efficienza energetica e il 27 per cento di produzione di energia da fonti rinnovabili. Nonostante l'Europa abbia quindi individuato una strategia economica su clima ed energia con un indirizzo chiaro, l'Italia invece continua ad intervenire con provvedimenti spot per difendere il vecchio dinosauro: un sistema energetico centralizzato alimentato dai combustibili fossili; contemporaneamente concede un contentino che però mette in una situazione di incertezza gli operatori che rispettano le regole. Nell'articolo 6, il Governo fa slittare l'applicazione della riforma tariffaria al 1° gennaio 2018 (riforma, ricordiamo, inserita con un vero colpo di mano nel provvedimento milleproroghe dell'anno scorso) e ribalta la decisione assunta dal cosiddetto «taglia bollette», spostando gli oneri dai consumi al prelievo dalla rete elettrica. Va ricordato che da un anno, nonostante gli impegni presi dal Ministro Calenda, gli operatori del settore produttivo industriale e imprenditoriale non hanno conoscenza del costo dei consumi dell'energia elettrica. Per chi mi sta ascoltando, soprattutto per i cittadini, vorrei ripetere questa cosa: in tutto il 2016 le aziende non hanno potuto conoscere e non conoscono ancora con esattezza il prezzo dell'energia elettrica. Mi rendo conto che sembra una battuta inverosimile, incredibile, ma per tutto il 2016 e ancora oggi le aziende non hanno potuto sapere con precisione il costo dell'elettricità: ogni commento è superfluo. Come possiamo essere competitivi, concorrere in questo mercato e soprattutto investire? Infatti non si investe. Con la nuova disposizione si esenta dal pagamento degli oneri anche coloro i quali producono e autoconsumano energia prodotta da fonti fossili, contrariamente a quanto chiede l'Europa, ossia di sostenere con l'esenzione solamente l'autoconsumo da fonti rinnovabili e la cogenerazione. In questo ambito, dobbiamo tener presente che l'Autorità non è stata capace di quantificare l'energia autoconsumata e l'impatto sull'intera configurazione degli oneri. È certo, però, che l'esenzione arricchisce alcuni grandi gruppi industriali e penalizza gli altri consumatori, che si troveranno nella condizione di dover pagare maggiori oneri e quindi di subire un incremento involontario dei costi della bolletta elettrica.
2017-02-15	M5S	FattoriElena	Vorrei far notare poi che c'è un fallimento nei rapporti con l'Unione europea: mentre noi siamo chiusi qui dentro e fuori gli ambulanti giustamente protestano, in sede europea è stato appena approvato il Comprehensive economic and trade agreement (CETA), il trattato di libero scambio tra l'Unione europea e il Canada, nel silenzio di tutti. Questo trattato è assolutamente devastante proprio per la piccolissima imprenditoria agricola italiana che si vedrà recapitare in Italia grandi quantità di prodotti che transitano attraverso gli Stati Uniti in Canada e poi arrivano in Europa. Sono prodotti a basso costo e di pessima qualità con i quali i nostri piccoli agricoltori non potranno competere.
2017-02-15	PD	DeBiasiEmiliaGrazia	La proroga di tre anni non è abbastanza? Io, insieme a chi ha sottoscritto il mio emendamento (maggioranza e opposizione), avrei preferito di gran lunga una proroga di cinque anni perché, come sapete, un bando e una ricerca hanno questa durata. Chi dice che si può fare in poco tempo non sa di cosa sta parlando. Chi dice che è solo l'industria farmaceutica a fare ricerca, dice una bugia clamorosa, perché in questo Paese la ricerca di base è grande. Certo, ci dovrà essere anche una ricerca applicata, ma perché dobbiamo mandare a monte il lavoro prezioso delle nostre università? Perché mai? In nome di alcune idee che non hanno fondamento nella realtà? C'è una sfiducia profonda nell'uomo e nelle sue possibilità etiche di migliorare, con la scienza e la ricerca, la vita dei suoi simili e io questo non lo condivido. Per questo motivo, sono felice che l'Europa ci intimi di adeguarci e, allo stesso modo, sono contenta che ci sia una proroga triennale, nella speranza che, in futuro, ci siano meno timidezze su questo punto anche da parte del Governo. Per carità, come si dice dalle nostre parti, piuttosto che niente è meglio piuttosto, anche se non è di totale soddisfazione, però, dicendo di sì e votando questa fiducia, penso anche ai giovani ricercatori di Pro-Test, che sono andati in piazza; si tratta di ragazzi giovanissimi che vogliono davanti a sé un futuro, che noi non possiamo negare loro per fondamentalismi ideologici che non hanno fondamento nella realtà.
2017-02-16	LN	CandianiStefano	Quello che si nasconde in questi decreti è la corruzione, altrimenti ci si deve spiegare come può il Governo presentare questo disegno di legge, Atto Senato 2630, presentato dal presidente del Consiglio dei ministri Gentiloni Silveri, di concerto con il ministro dell'economia e delle finanze Padoan: lo stesso Padoan che va in Europa e poi torna in Italia e viene a dire che bisogna essere credibili e seri per poter avere spazio per ulteriori concessioni quando si deve approvare il bilancio. Come si può essere credibili e seri - lo chiedo a lei e a me, signor Presidente - se a pagina 28 della relazione al disegno di legge di conversione il Governo scrive: «Si proroga fino al 31 dicembre 2017 il termine per l'emanazione del decreto con cui (...) il Ministro delle infrastrutture e dei trasporti, di concerto con il Ministro dello sviluppo economico e previa intesa con la Conferenza unificata, adotta disposizioni attuative» - udite! - «tese a impedire pratiche di esercizio abusivo del servizio di taxi e del servizio di noleggio con conducente». Qui il Governo ha scritto che la situazione di abuso è nota e che, anziché affrontarla, ne dilaziona il termine al futuro. E questo avviene da anni! Ma fino a quando possiamo consentire che un Governo getti nel ridicolo il nostro Paese? Fino a quando si può consentire che si scriva nelle leggi che esistono gli abusi, che il Governo lo sa e che anziché affrontarli li sposta in avanti? Se poi a questo si aggiungono emendamenti come quello presentato dalla senatrice Lanzillotta, il famigerato 9.20, e la piazza si incavola, la piazza ha ragione, perché qui c'è scritto che le regole non valgono più. Questo è quello che sta succedendo: le regole non valgono, perché c'è sempre qualcuno cui qualcun altro consente di approfittarne, i cosiddetti amici degli amici. E basta con il sistema degli amici degli amici! Abbiamo già assistito alle cene tra Uber ed i componenti del Governo, agli incontri tra Uber e Renzi per declinare le modalità secondo cui devono essere fatte le leggi.
2017-02-21	FI	BoccardiMichele	Altro esempio è l'articolo 7- quater del decreto-legge in discussione, che modifica in parte la disciplina del credito d'imposta per l'acquisto di beni strumentali nuovi destinati a strutture produttive nelle zone assistite ubicate nelle Regioni del Mezzogiorno, introdotta dalla legge di stabilità 2016. Abbiamo chiesto al Governo di adottare misure volte a prevedere che il credito di imposta sia esteso agli interventi per limitare i danni da pioggia o da grandine, comprese le coperture delle piantagioni di frutta, anche alla luce degli eventi calamitosi che hanno colpito il Mezzogiorno e, in particolare, la Puglia, specialmente nel corso del 2016 e dei primi mesi del 2017. Il maltempo ha causato ingentissimi danni all'agricoltura del Mezzogiorno e sappiamo tutti quanto sia importante l'agricoltura per lo sviluppo del Mezzogiorno eppure il Governo si è dimostrato insensibile non accogliendo il nostro emendamento a favore delle imprese che, per colpa del maltempo, hanno visto distrutti i raccolti e danneggiate irreparabilmente le coperture della piantagioni. La mancata approvazione del nostro emendamento da parte del Governo è imperdonabile perché le imprese agricole del Sud costituiscono un modello da valorizzare ed esportare. Lo dice anche il rapporto ISMEA-SVIMEZ di oggi: sono più giovani e crescono più del resto del Paese, con un 7,3 per cento in più nel 2015 rispetto all'1,6 del Centro-Nord. È l'agricoltura che traina il PIL del Mezzogiorno, che cresce dello 0,8 per cento, mentre al Centro-Nord si ferma allo 0,5. È un sistema, quindi, a cui guardare e che merita incentivi. I prodotti agricoli e alimentari del Sud sono quelli che crescono anche nelle esportazioni. Al Meridione crescono anche gli investimenti in agricoltura e l'occupazione, che conta sempre più rapporti di lavoro stabili e a favore dei giovani. Anche il peso dell'imprenditorialità giovanile agricola è in crescita: sono quasi 20.000 le imprese guidate da giovani al Sud nei primi mesi del 2016. È evidente che l'agricoltura è un settore dalle grandi potenzialità nel Mezzogiorno, ma servono misure dedicate al primo insediamento e politiche di sostegno e detassazione dell'imprenditoria giovanile. La fiducia dei giovani imprenditori del Sud deve contagiare il Governo. Si inizi sfruttando i fondi europei messi a disposizione dai piani di sviluppo rurale regionali. Il Sud può fare da esempio e traino per il resto del Paese. Che dire poi dell'ILVA? L'articolo 1 del decreto-legge in oggetto reca disposizioni in materia di completamento della procedura di cessione dei complessi aziendali del gruppo ILVA, nonché progetti di efficienza energetica e risanamento ambientale di grandi dimensioni. Abbiamo chiesto - purtroppo il Governo non ci ha ascoltato - di prevedere, nel rispetto della normativa nazionale e comunitaria di settore, il finanziamento, nell'ambito del piano finanziario presentato all'acquirente, di misure volte alla riduzione delle emissioni di CO₂ al fine di soddisfare l'urgente necessità di una transizione verso un'economia sostenibile e decarbonizzata, basata sull'efficienza energetica, sulle energie rinnovabili e su infrastrutture intelligenti e a trasformare la tecnologia di produzione di acciaio a emissioni di CO₂ ultraridotte. Mi sono soffermato, visto il poco tempo a disposizione, su questi pochi punti, ma ve ne sono tanti altri per illustrare quanto carente sia questo provvedimento. In generale, manca un piano serio per il rilancio della parte del Paese rimasta più indietro, che nonostante tutto, in alcune realtà, si è comunque sviluppata, anche se cresce a un ritmo pari alla metà della media nazionale. Il provvedimento al nostro esame testimonia la presenza di una serie di norme approvate dai Governi di centrosinistra degli ultimi anni, che non hanno trovato soluzione ai problemi del Mezzogiorno; una serie di disposizioni che rinviano i problemi di anno in anno, a partire dalle norme che riguardano l'ILVA di Taranto, che hanno registrato il dodicesimo provvedimento in materia dal 2012 ad oggi, ed è il sesto, se riferito ai Governi Renzi-Gentiloni. Sono stati cinque anni sostanzialmente persi senza trovare una soluzione definitiva a un tema che si trascina da molti, troppi anni. In queste disposizioni si riscontra l'incapacità di trovare una soluzione alla riconversione industriale della grande industria siderurgica, oltre che ai problemi ambientali, di ricollocazione dei lavoratori e di salute pubblica ad essa connessi. È insomma assente ancora una volta una strategia di insieme che punti soprattutto sul potenziamento delle infrastrutture, la cui carenza costituisce uno degli atavici freni alla crescita economica del Mezzogiorno. Va messo in atto un coordinamento delle risorse provenienti dall'Europa e va studiato un piano per il Mezzogiorno che, grazie alle garanzie della presenza del finanziamento pubblico, funzioni da moltiplicatore dell'investimento pubblico. Parliamo dei fondi europei, che vengono assegnati al nostro Mezzogiorno: sono di importo elevato (oltre 40 miliardi l'ultima tornata di finanziamenti sino al 2020), ma non vengono spesi perché non agganciati a una progettualità reale. Bisogna, quindi, incoraggiare chi ha progettualità e scoraggiare chi ha sprecato o manca di progetti concreti. È necessario finalmente capire che non si possono più utilizzare i fondi strutturali per fare spesa corrente o per formare persone che poi non troveranno uno sbocco lavorativo laddove vengono formate. Questo è il quadro. Quello che manca è una politica di programmazione e di controllo sui fondi che, uniti a quelli privati (anche esteri), possano finalmente dare una scossa a una economia ancora piegata dalla crisi. Preannuncio quindi che voteremo contro questo provvedimento che è, ancora una volta, un'occasione mancata per risollevare le sorti del Sud. Il Sud, secondo noi, chiede e si merita altro. PRESIDENTE. È iscritto a parlare il senatore Santini. Ne ha facoltà.
2017-02-22	M5S	GirottoGianniPietro	Signor Presidente, vorrei annunciare ai cittadini italiani e ai colleghi che il TTIP è già tra di noi. Qualcuno pensa sia stato bloccato, ma in realtà è già tra di noi. Il TTIP contiene una norma che ci trasformerebbe negli Stati Uniti d'America per quanto riguarda l'inversione dell'onere della prova. Sapete bene che negli Stati Uniti un'azienda può produrre qualsiasi tipo di prodotto e disperderlo nell'ambiente, ed è il cittadino a dover poi dimostrare che quella sostanza inquina, che fa male, che fa ammalare, che uccide. Qui in Europa, teoricamente, dovremmo essere nella posizione opposta: abbiamo il RIS, abbiamo la necessità di dovere passare per controlli prima di poter immettere in produzione materiali o sostanze nuovi, ma cosa succede per quelle che sono già in circolo? Veniamo al caso specifico. Parlo di inceneritori, di cementifici. In un piccolo Comune della Provincia di Treviso, a Pederobba, sono già presenti due inceneritori e un cementificio, e questo già brucia pneumatici e pet - coke, che è la parte peggiore del petrolio; ora chiede di poter bruciare anche plastiche. La situazione è che ha richiesto la valutazione di impatto ambientale, ma gli studi nel settore sono discordi; non c'è certezza. E allora perché - come sarebbe di buonsenso - non fare prima un'indagine epidemiologica sulla popolazione che già da vent'anni è sottoposta ai fumi di inceneritori e cementifici che bruciano pneumatici e pet - coke prima di procedere con l'aggiunta di plastiche, che - sappiamo bene - inceneritori e cementifici non annullano ma trasformano e combinano? Il principio di precauzione in Europa e in Italia viene rispettato oppure no? Sembrerebbe proprio di no. Chiedo quindi al Parlamento di attivarsi affinché sia rispettato questo basilare principio di tutela della sicurezza per i cittadini e chiedo alle autorità venete, in particolare di Treviso e Pederobba, di fermarsi finché non si avrà la certezza che una determinata azione non inquini, non provochi malattie e morti assolutamente ingiustificabili.
2017-02-22	LN	ComaroliSilvanaAndreina	Dico questo proprio per evidenziare che il Governo non rispetta le regole e gli impegni, non ha rispettato le regole europee sui vincoli di bilancio e ora saremo costretti, entro aprile, a fare una manovra correttiva e restrittiva. Non ha rispettato gli impegni presi con le zone terremotate: abbiamo visto quello che è successo qualche settimana fa con l'emergenza neve e le persone e gli animali senza un tetto sulla testa. Ma soprattutto non ha rispettato la promessa fatta ai suoi cittadini: l'Italia che riparte. Il nostro Paese oggi è a due velocità. E lo sarà ancora per molto, se chi governa non è in grado di ascoltare i propri cittadini e procede per spot elettorali, tanto più ora che la sua preoccupazione è quella di andare al voto prima della prossima legge di bilancio, per non dover affrontare le elezioni con una manovra non spendibile appena varata. Quindi? Ecco il nuovo spottino elettorale. Si fa un decreto-legge omnibus in cui dispensare qualche soldo. Nulla di più. Perché nulla è più facile in Italia che risolvere la questione meridionale con il paternalismo statale. Piuttosto, il vero ruolo del legislatore è quello di trovare soluzioni concrete che mirino al benessere dei propri cittadini. Purtroppo, abbiamo visto che tante persone del Sud lo hanno abbandonato. E chi resta nei borghi deserti? Soltanto la vecchia opulenza e la povertà, mentre il capitale umano emigra e sparisce. Ma il Sud, comunque, è cambiato, anche se i problemi sono sempre gli stessi, purtroppo. E se molti continuano ancora ad andarsene, tanti, comunque, restano e restano anche perché credono che quella terra ha enormi potenzialità. Ed effettivamente è così, perché non si può indubbiamente negare che se si affrontasse veramente la questione meridionale una volta per tutte, con un vero new deal italiano, senza pensare a riscontri elettorali e favoritismi o ripicche politiche, il Sud rinascerebbe e questo farebbe bene, ovviamente, a tutta l'Italia. Certo, è un processo lento, ma mi sembra che ora, con la nuova generazione di giovani che rimangono sul territorio e aprono start up o con le continue manifestazioni della volontà di slegarsi dal gioco economico e morale delle mafie, sia il momento giusto. Certo, servirebbe un Governo che mantiene le promesse e che, allo stesso tempo, dia l'esempio di quello che è la buona politica. Altrimenti, si continuerà soltanto a parlare delle potenzialità non espresse da quella terra e a mandare la cenere sotto il tappeto. Dunque, il Governo Renzi bis -Gentiloni Silveri vorrebbe risolvere davvero un tasso di disoccupazione fra i più alti d'Europa, clientelismo e mafie che si insidiano in ogni ganglio del settore privato e pubblico, con intere Regioni intossicate da rifiuti mortali, siti archeologici fra i più belli al mondo che si sgretolano sotto la pioggia, con un provvedimento come questo? Noi crediamo di no. Soprattutto, le cose da fare sarebbero veramente tante e per questo ci dispiace vedere la non concretezza di questo Governo.
2017-02-22	PD	TomaselliSalvatore	Signor Presidente, signori Ministri, e in particolare professor De Vincenti - a cui il collega Azzollini ha regalato una «s» finale - che ha seguito questo provvedimento, colleghi, ho ascoltato tra ieri e oggi in quest'Aula il dibattito sul provvedimento che ci accingiamo a votare e ho trovato francamente curiose alcune affermazioni e alcuni interventi delle opposizioni, per la vaghezza e l'inconsistenza delle obiezioni e delle critiche che a questo provvedimento sono state mosse. Paradossalmente si lamenta, da un lato, l'assenza di una politica per il Mezzogiorno e, dall'altro, si critica come eccessiva la concretezza delle misure inserite in questo decreto-legge. Alcuni lamentano l'eccessiva farraginosità delle misure e altri si aspettavano che il decreto-legge riassumesse settanta anni di dibattito meridionalistico nel nostro Paese. In realtà, non si tratta né dell'uno, né dell'altro. Mi chiedo cosa sia una politica se non un insieme di misure e interventi dentro una visione: proprio la concretezza del provvedimento corrisponde ad un altro, certo piccolo ma significativo, pezzo di una rinnovata politica per il Mezzogiorno che il Governo Gentiloni Silveri ha inteso consolidare in continuità con le misure avviate dal Governo Renzi, a cominciare dal masterplan, che venne accompagnato da non poche diffidenze e ostilità, ma che ha dato luogo nel corso degli ultimi dodici mesi ai cosiddetti «patti», che sono stati firmati con tutte le otto Regioni del Mezzogiorno e da tutte le sette città metropolitane del Mezzogiorno, a cui si è aggiunta Taranto con il contratto istituzionale di sviluppo. È stato un lavoro per nulla semplice che l'allora sottosegretario Claudio De Vincenti, che a nome del Gruppo Partito Democratico voglio ringraziare per il lavoro svolto in questi mesi quando ha seguito il provvedimento, ha condotto con grande sapienza e competenza e che ha coinvolto Regioni e comunità locali - come non accadeva da molti anni - nella individuazione delle priorità nel campo degli interventi infrastrutturali, nonché di carattere industriale, ambientale, sociale e culturale. In un intervento, che appariva più un comizio che un ragionamento per quanto critico nel merito del decreto-legge, ho sentito richiamare come sul tema della cultura nel provvedimento ci sia poco o nulla. In realtà, questo non è un decreto-legge sui temi della cultura, ma in quei patti, accanto a infrastrutture, interventi ambientali, sociali, c'è anche tanto sulla cultura. Questi interventi sono stati poi inseriti nei singoli patti e attiveranno, come ha ricordato lo stesso ministro Claudio De Vincenti, circa 90 miliardi di risorse certe nei prossimi sei anni. La politica per il Mezzogiorno in questi ultimi due anni ha, quindi, preso forma provando, finalmente, a mettere a sistema la finalizzazione delle risorse pubbliche comunitarie e nazionali, che in realtà - bisogna dire la verità - non sono mai mancate, ma che hanno vissuto di gestioni dispersive e poco incisive. Si è assistito, inoltre, a una governance unitaria e al tempo stesso integrata tra Governo nazionale, Regioni e comunità locali. Nei giorni scorsi lo stesso Ministro De Vincenti su questi temi ha avuto modo di incontrare il partenariato sociale, Confindustria e i sindacati, per il fare il punto nel merito dei progetti e delle attività inserite nei patti. La stessa scelta, nella composizione del Governo Gentiloni Silveri, di dedicare una delega ministeriale alla coesione territoriale e al Mezzogiorno altro non è se non un ulteriore pezzo di questa rinnovata politica e visione che fa dell'attenzione verso quella parte del Paese una questione prioritaria per l'intero Governo. In questo contesto va collocato il provvedimento che stiamo esaminando, che ha affrontato non la questione meridionale, come l'abbiamo conosciuta negli ultimi settanta anni, ma singole questioni, alcune davvero parziali, altre che possono essere inserite in riflessioni più generali mirate, a cominciare dalla vicenda più complessa dell'ILVA di Taranto, che in questo provvedimento trova risposte innanzitutto nel ribadire la priorità della attuazione del piano ambientale nell'ambito del processo in atto di cessione dei complessi aziendali, nonché in tema di tutela della salute dei lavoratori e dei cittadini di Taranto tramite, da un lato, gli interventi volti a rafforzare la sanità pubblica e, dall'altro, a garantire un adeguato intervento della cassa integrazione guadagni in una fase difficile che l'azienda vive da anni. Caro collega Azzollini, tutti noi dovremmo però chiederci quale situazione ci sarebbe ora se i vari Governi e le varie Assemblee parlamentari - in questi anni si sono succedute infatti due legislature - non fossero intervenuti, seppure ripetutamente, per tenere in piedi la sfida epocale di contemperare la necessità di continuare a produrre nel più grande stabilimento siderurgico d'Europa, un pezzo decisivo dell'industria manifatturiera nazionale, con il tema della salute, dell'ambiente e dello sviluppo sostenibile. Cosa sarebbe di quella città e di quei lavoratori, che lei, collega Azzollini, ha avuto modo di incontrare e che certo non possono che essere dubbiosi e in crisi, con un futuro certamente non semplice a cui guardare, ma che senza il lavoro fatto in questi anni oggi sarebbero persone prive di prospettiva? Oggi quella prospettiva è ancora presente, grazie al lavoro fatto da questo Governo, da quello precedente e dalla maggioranza che ha sostenuto queste scelte. Cosa sono, quindi, questi concreti e mirati interventi se non ulteriori passi verso un'organica politica di rilancio e valorizzazione delle potenzialità del Mezzogiorno? Non tornerò sulle singole questioni, che sono state qui ricordate dagli interventi di vari colleghi e dallo stesso ministro De Vincenti nella sua replica della seduta antimeridiana di oggi e mi limiterò a richiamarli per titoli. Per quel che riguarda l'intervento sulla depurazione delle acque reflue certamente ci sono ritardi, spesso dovuti alla conflittualità tra comunità locali e Regioni, a problemi burocratici e all'insufficienza della politica. Si intende mettere mano finalmente a tale tematica, con un'assunzione di responsabilità chiara e trasparente, che il Governo vuole fare, anche con coraggio - e credo che questo coraggio vada in qualche modo sostenuto è apprezzato - individuando un commissario unico, che possa non solo evitare l'infrazione comunitaria a cui è soggetto il nostro Paese, ma anche portare a compimento una sfida di modernità, di tutela dell'ambiente e del mare, ma anche una grande sfida per il rilancio delle potenzialità di quei territori. Per quanto riguarda l'Agenzia per il transhipment e la somministrazione del lavoro portuale, si tratta anche in questo caso di un grande tema, ma come si può immaginare di rilanciare la portualità italiana, fatta probabilmente di 1.000 scali, che vanno concentrati e potenziati, se non si riqualificano le maestranze e non si dà un programma di valorizzazione delle potenzialità professionali, che pure ci sono in quel mondo del lavoro, per candidare l'Italia - con Gioia Tauro, Taranto, Cagliari - ad essere, ancora di più di quanto non siamo stati in questi anni, una piattaforma logistica proiettata nel Mediterraneo? Pensiamo ancora all'investimento fatto, non solo nello stanziamento di risorse cospicue nella legge di bilancio, ma anche con un consolidamento di quello che è stato, in questi anni, lo strumento di incentivazione degli investimenti delle imprese meglio utilizzato e più apprezzato da parte del sistema delle imprese, ovvero il credito di imposta, di cui si potenzia l'efficacia, sia rispetto ai massimali sostenuti di contributo e di investimento, sia rispetto alla possibilità che si possano convogliare più risorse intorno ad un unico investimento. Si tratta di uno strumento che ha fatto dell'automatismo e quindi dell'efficacia la sua norma principale. Ci sono poi altre misure che non sto qui a richiamare, ma che danno il senso di un impegno. Signor Presidente, onorevoli Ministri, colleghi, ieri alla Camera dei deputati, l'Associazione per lo sviluppo industriale del Mezzogiorno (SVIMEZ) e l'Istituto di servizi per il mercato agricolo alimentare (ISMEA) hanno presentato dati che lasciano intendere un importante cambio di passo nel Mezzogiorno d'Italia. Per la prima volta il PIL del Mezzogiorno registra una crescita maggiore di quella del Centro-Nord, con uno 0,8 per cento contro lo 0,5 per cento. Se il Mezzogiorno cresce - anche se di poco - più del resto del Paese, vuol dire che è stata invertita una tendenza consolidata da troppi anni. Se questo è avvenuto, il merito è certamente del Mezzogiorno, di tante comunità locali, di tante imprese, di tanti giovani, che si sono rimessi in cammino, aiutati anche dalle riforme messe in campo in questi anni, ma anche, ad esempio, attraverso il rilancio di uno dei settori che sembrava avviato verso il declino e che invece oggi è protagonista della ripresa: l'agricoltura. Avviandomi alla conclusione, abbiamo ben chiaro come rimangano ancora debolezze e limiti irrisolti. Penso alle grandi infrastrutture, a cominciare dalle interconnessioni ferroviarie, alla necessità di consolidare il sostegno al sistema produttivo, alla ricerca e alla formazione del capitale umano, al turismo e alla cultura. Oggi però, anche nell'approvare il decreto-legge in esame e le misure in esso inserite, possiamo rivendicare (e lo facciamo come Partito Democratico) con assoluta fermezza che in questi anni, grazie al Governo Renzi e oggi al Governo Gentiloni Silveri, abbiamo invertito la tendenza che per troppo tempo ha visto un'attenzione verso il Mezzogiorno piena di parole e impegni, ma troppo povera di atti e politiche. Signor Presidente, onorevoli Ministri e colleghi, nel dichiarare il voto convintamente favorevole del Gruppo Partito Democratico alla conversione in legge del decreto-legge recante misure a favore della coesione territoriale e sulle aree del Mezzogiorno, possiamo ben dire che ora finalmente abbiamo una politica per il Mezzogiorno, con atti e misure che vanno nella direzione di rilanciarne e valorizzarne davvero le sue straordinarie potenzialità e i risultati - lo possiamo rivendicare con orgoglio - cominciano davvero arrivare.
2017-02-23	M5S	DonnoDaniela	Aspettavamo le tue! DONNO (M5S). Da questo prendiamo fortemente le distanze. Noi siamo pronti per i fatti e vogliamo anche chiedervi: credete davvero che queste persone, i minori nello specifico, se avessero scelta, deciderebbero di attraversare mari avversi e frontiere spinose per venire qui in Italia ed essere gestiti da qualcuno che li utilizza per gli scopi più perversi? Davvero credete questo? O vorrebbero trovarsi in un'Italia diversa, far parte di uno Stato e contribuire alla sua economia? Esacerbare il dibattito politico con una retorica spicciola e offensiva non porta a nulla, se non ad aprire l'ennesimo Vaso di Pandora. Quindi, la protezione di questi minori deve rimanere una missione condivisa. Va bene l'azione dell'Italia, ma tale missione deve essere condivisa dagli altri Stati europei. Dobbiamo avere aiuto. Tuttavia, se dall'Italia non parte una vera e propria proposta, come pretendete che l'Europa possa sostenerci? Questo è l'altro dilemma. Dateci una risposta. Siamo sicuri, però, che a voi non interessa e che non ci darete mai una risposta. Voi non volete dare risposte, così come non volete tutelare i minori, sia provenienti dall'estero che italiani. Si è visto cosa avete combinato con il provvedimento sul cyberbullismo. Ripeto, si è visto. Come dicevo, l'assenza di collaborazione internazionale può determinare il male peggiore, cioè il fallimento dell'obiettivo. Ma il fallimento siete voi, perché non volete assolutamente risolvere i problemi: ne parlate e basta (fatta eccezione per qualche persona veramente sensibile e desiderosa di fare). A questo punto, prendo in prestito una frase del sociologo Bauman, recentemente scomparso, che a ragione sosteneva che «il viaggiare per profitto viene incoraggiato; il viaggiare per sopravvivenza viene condannato». In questa condanna, in realtà, c'è solo l'imbarazzo politico di trattare in maniera sistematica e ragionata l'argomento. Concludo dicendo che queste ondate di orrore nascondono forti interessi economici e strategie lucrative con una portata enorme e a farne le spese non possono essere i bambini, i più giovani e, per questo, i più deboli. Quindi, chi sa e, nonostante tutto, fa, è complice - ripeto, è complice - e, come tale, deve essere condannato.
2017-02-23	PD	AlbanoDonatella	L'obiettivo di questo provvedimento, quindi, è anzitutto quello di armonizzare le procedure di identificazione sul territorio nazionale, rendendole consone all'età del minore. In tal modo, attraverso questo censimento, si potrà giungere alla realizzazione di un'anagrafe che possa poi seguire gli spostamenti dei minori, sia in Italia che in Europa, anche al fine di evitare loro successive identificazioni. Dalla procedura per accertare la minore età agli standard dell'accoglienza, dalla promozione dell'affido familiare alla figura del tutore, dalle cure sanitarie all'accesso all'istruzione, questo provvedimento contiene tutti i tasselli fondamentali di una buona integrazione, anche nel nostro Paese. Infine, potrà permettere di superare la fase emergenziale di gestione di questo flusso, stabilendo le competenze e le responsabilità degli attori coinvolti. Nel delicato campo della convivenza, in una società sempre più multietnica, sentirsi discriminati, a qualsiasi titolo, nell'età della costruzione della propria identità personale, non agevola l'integrazione e la coesione sociale, anzi può creare tensioni, contro le quali oggi dobbiamo fare ogni sforzo. Anche Papa Francesco si è speso molto per spingere l'Italia, e l'Europa, a trovare una soluzione per i tanti bambini che si ritrovano in questa difficile situazione. Bambini che, come dice il Papa nel suo messaggio, sono «tre volte indifesi, perché minori, perché stranieri e perché inermi, quando forzati a vivere lontani dalla loro terra di origine e separati dagli affetti familiari». E alcuni di questi ragazzi hanno voluto rispondere a queste parole di vicinanza del Pontefice, scrivendogli a loro volta una lettera, proprio negli scorsi giorni, in occasione della 103ᵃ Giornata mondiale del migrante e del rifugiato, nella quale affermano, forse con l'ingenuità tipica dei bambini, che non hanno perso le speranze di un futuro migliore. L'iniziativa del Pontefice di dedicare ai minori stranieri non accompagnati la Giornata mondiale del migrante e del rifugiato è un gesto a cui quest'Assemblea deve dare una risposta forte e univoca, con il fine di tutelare questi ragazzi e dare loro un'accoglienza che sia prima di tutto dignitosa. La nostra risposta migliore, come società progredita, è quella di compiere un grande passo in avanti nel campo dell'integrazione dei giovani e giovanissimi stranieri presenti in Italia. Onorevoli colleghi, è con passione e convinzione, quindi, che appoggio e sostengo questa norma, con la speranza che venga approvata senza indugi per dare un grande segnale di civiltà di cui la nostra società ha davvero bisogno. Ho fatto questo intervento cercando di mantenere una linea più morbida rispetto agli interventi che ho ascoltato fino ad ora. Mi riferisco in particolare a quello della senatrice Rizzotti, che mi sembra faccia parte, anche lei, della Commissione parlamentare per l'infanzia e l'adolescenza, ma che raramente vedo durante le sedute della Commissione. Vorrei chiedere alla senatrice Rizzotti se è mai intervenuta nei campi di accoglienza, se ha mai visto questi bambini, se li ha mai guardati negli occhi. Se ha mai provato a capire. RIZZOTTI (FI-PdL XVII). Sono stata sei mesi in Etiopia come volontaria! ALBANO (PD). Benissimo, io non discuto. Parlo al Presidente. Vorrei quindi chiedere alla senatrice Rizzotti se c'è mai stata, se ha mai fatto volontariato, se ha mai dato un bicchiere di acqua a questi bambini, se li ha guardati. RIZZOTTI (FI-PdL XVII). Li ho curati. ALBANO (PD). Mi fa piacere che lei lo abbia fatto. PRESIDENTE. Senatrice Albano, si rivolga alla Presidenza altrimenti suscita le risposte. ALBANO (PD). Sì, Presidente. Per cui dico, a volte, le parole sono... RIZZOTTI (FI-PdL XVII). Li ho curati sei mesi in Etiopia. PRESIDENTE. Concluda, senatrice Albano. ALBANO (PD). Concludo. Ne parleremo in un'altra sede. Io mi reco tutte le settimane nei centri di accoglienza e le assicuro che faccio davvero un'attività di volontariato. Capisco le motivazioni legate alla prostituzione, ma ci sono anche bambini piccoli e non penso che a tre o quattro anni siano portati alla prostituzione: mi auguro e spero non sia così.
2017-02-23	PD	AlbanoDonatella	Nel solo 2016 più di 25.000 ragazzi e ragazze, anche giovanissimi con meno di 10 anni, sono arrivati da soli via mare in Italia, più del doppio rispetto al 2015, quando erano 12.360; e tantissimi hanno perso la vita nel tentativo di attraversare il Mediterraneo nelle mani dei trafficanti, per cercare la felicità e l'unico futuro possibile in Europa. Le strutture temporanee di accoglienza, secondo il Ministero dell'interno, hanno gestito lo scorso anno circa 700 minori al giorno. Sono numeri che danno l'idea di quanto sia complesso il sistema dell'accoglienza che, tenuto conto del numero massiccio di arrivi, ne rende di fatto quasi impossibile l'organizzazione per un solo Paese. Questi ragazzi affrontano viaggi interminabili, superano difficoltà di ogni genere, partono sapendo di dover rimborsare i soldi agli scafisti, con il solo obiettivo di ricongiungersi a familiari o amici, che in molti casi non vivono nemmeno nel nostro Paese; e per questo, spesso, si danno alla fuga. Salvo pochissime eccezioni, infatti, questi ragazzi sono fortemente determinati a raggiungere il più in fretta possibile altri Paesi europei, dove si sono già integrati familiari o amici. Per farlo si rimettono nelle mani dei trafficanti per attraversare le frontiere, correndo gravi rischi di violenza e sfruttamento. In particolare, molti ragazzi e ragazze provenienti da Eritrea e Siria avrebbero potuto e potrebbero raggiungere legalmente altri Paesi europei attraverso la misura del ricollocamento, che oggi non viene loro garantita. È invece indispensabile assicurare loro una strada legale e protetta per il trasferimento verso altri Paesi dell'Unione europea.
2017-02-23	PD	FasioloLaura	Signora Presidente, onorevoli colleghi, sottosegretario Manzione, il disegno di legge di cui si sta discutendo ampiamente questa mattina, approvato dalla Camera dei deputati, va a tutelare - repetita iuvant - i minori stranieri non accompagnati presenti nel territorio dello Stato per una qualsiasi causa e non aventi quindi cittadinanza italiana. La maggioranza si è espressa in modo altamente positivo nei confronti del provvedimento. Una trasversalità positiva ha caratterizzato l' iter di esame del disegno di legge per la necessità di salvaguardare il valore della dignità umana e della persona, che è alla base del nostro dettato costituzionale. Il rispetto dei diritti umani insopprimibili si impone in una sede - mi riferisco alla nostra, quella parlamentare - che deve richiamare trasversalmente tutti a doveri fondamentali. La risposta con una legge organica ai bisogni dei minori stranieri non accompagnati è oggi una responsabilità dovuta nei confronti dei soggetti più vulnerabili. Recepisco come dato molto importante del provvedimento quanto disposto dall'articolo 3, ovvero il divieto di respingimento alla frontiera di minori che hanno diritto alla massima tutela. Secondo i recentissimi dati pubblicati dall'UNICEF, nel 2016 sono stati circa 25.800 i minori che hanno raggiunto l'Italia via mare, più del doppio rispetto all'anno precedente. Essi rappresentano il 91 per cento di tutti gli oltre 28.000 minori che hanno raggiunto l'Italia nel 2016. Ho piacere che siano dei giovani e dei ragazzi a sentire questi dati dalle tribune e sarebbe veramente opportuno che la scuola ci riflettesse. Arrivano in gran parte dal mare, da Egitto, Siria, Nigeria, Eritrea e Corno d'Africa, ma non solo; arrivano anche da Afghanistan e Pakistan, veloci come un'onda, e come un'onda scompaiono, spariti ad opera di strutture criminali (sono oltre 6.000 gli irreperibili). Se poi pensiamo che solo nelle prime due settimane del 2017, nonostante le condizioni climatiche avverse, sono giunti in Italia via mare quasi 800 migranti di ogni età, il triplo rispetto allo scorso anno nello stesso periodo, possiamo immaginare dati ancora crescenti relativi ai minori non accompagnati. Ritengo fondamentali alcuni punti richiamati dal disegno di legge, quali la previsione di strutture destinate esclusivamente alla prima assistenza e all'accoglienza, che devono trovarsi in condizioni dignitose e in cui i minori debbano essere protetti da situazioni di promiscuità. Le situazioni monitorate dalle prefetture e dai centri di accoglienza, seguite da organizzazioni quali la Caritas, Save the Children e il Consiglio italiano per i rifugiati, raccontano storie disperate di minori che fuggono da miseria, schiavitù, guerre e violenza. Spesso, come ho già detto, spariscono nel nulla, schiavi di altre situazioni drammatiche e di altre schiavitù. Soprattutto le adolescenti minori sono esposte ad alto rischio di sfruttamento e abuso, a cui vengono costrette anche per pagare il costo del viaggio di attraversamento del Mediterraneo. Situazioni drammatiche accompagnano buona parte dei bambini e dei ragazzi che s'imbarcano verso l'Europa o che vi pervengono anche via terra. Pensiamo alle immagini cui quotidianamente assistiamo sui disastri siriano e libico o sul dramma di Aleppo. Vengono infrante la Dichiarazione universale dei diritti dell'uomo, la Convenzione sui diritti dell'infanzia, la Carta europea della persona. L'articolo 6 del disegno di legge, a cui rimando, che si occupa dell'identificazione dei minori stranieri non accompagnati fin dalla struttura di prima accoglienza, rivela e risponde all'assoluta delicatezza del momento del colloquio, che è volto ad approfondire la storia familiare del minore e a far emergere ogni elemento utile alla sua protezione. I commi sono ampiamente tutelanti le esigenze insopprimibili di protezione e prevedono l'intervento di figure professionali quali il mediatore culturale e operatori socio-sanitari formati di alta competenza e sensibilità. La norma chiede dunque l'identificazione del minore quale elemento essenziale per garantirgli la giusta assistenza umanitaria e psicologica, con attenzione al fatto che spesso l'età dichiarata è inferiore a quella reale. Il disegno di legge presenta altri elementi nuovi e significativi, tra cui quelli enunciati negli articoli 6 e seguenti: sentito il minore nel suo interesse, vi è l'avvio di indagini per individuare familiari idonei a prenderlo in carico prima di qualsiasi collocamento in comunità; altro punto è relativo all'adozione di soluzioni quali il rimpatrio assistito e volontario, solo quando il ricongiungimento con i familiari nel Paese terzo corrisponda al superiore interesse del minore. Il superiore interesse del minore: questo è il concetto, la parola chiave che si ripete. Ciò avviene anche prima del rimpatrio, dunque, quando vengono ascoltati sia il minore sia il tutore. La centralità del disegno di legge in esame, dunque, è il superiore interesse del minore, e non è poco. In particolare, vi è il diritto del minore alla protezione: per questo è prevista l'istituzione di un'anagrafe, di un sistema informativo nazionale e di una cartella sociale per la registrazione dei dati anagrafici. Viene inoltre specificato il divieto di respingimenti di domande di permesso di soggiorno e di espulsione; viene istituito anche un elenco di tutori volontari, ulteriori figure per la protezione, che va conservato presso il Tribunale dei minori. A questo elenco possono essere iscritti i privati cittadini, selezionati e formati da parte dei garanti regionali per l'infanzia e l'adolescenza, disponibili ad assumere la tutela di un minore straniero non accompagnato o di più minori, per preservare il nucleo familiare qualora si tratti di fratelli e sorelle. Si tratta quindi di una materia molto complessa. Anche le strutture residenziali che aspirano ad ospitare minori devono rispondere a standard minimi di servizi ed essere autorizzate o accreditate ai sensi della normativa nazionale e regionale. Nella scelta del posto in cui collocare il minore si deve tener conto delle esigenze e caratteristiche dello stesso, sempre apprese attraverso il colloquio. Nel corso degli altri articoli si prevedono misure di integrazione di lungo periodo, percorsi di formazione e inserimento sociale, ed in questo la scuola riveste un ruolo davvero centrale, è veramente protagonista (ne ha parlato diffusamente ed esaurientemente la senatrice Elena Ferrara, pertanto salto i riferimenti che ho fatto su questo articolato). Tutele della salute, quindi, di promozione dell'istruzione, predisposizione di progetti specifici che prevedano, attraverso mediatori culturali, convenzioni volte a promuovere programmi di apprendistato (oggi i ragazzi parlano di alternanza, anche quella doveva essere un momento cruciale), fino all'accompagnamento alla maggiore età. Queste norme si integrano con quanto disposto dal Testo unico sulla disciplina dell'immigrazione e sulle condizioni dello straniero, in cui si prevede una specifica funzione delle istituzioni scolastiche. Queste norme si coordinano, appunto, con la normativa del MIUR. Segnalo l'importanza del progetto Frontiere Minori del FAMI, un progetto nazionale in fase di implementazione, curato da Save the Children e dal Consiglio italiano per i rifugiati. In questo progetto sono stati concordati non solo obiettivi comuni, ma anche varie attività per le quali si stanno avviando fasi organizzative per l'accoglienza e l'integrazione dei minori non accompagnati. Questi progetti prevedono la formazione di operatori dei centri di accoglienza, dei tutor, del personale delle prefetture, del personale delle commissioni territoriali, di mediatori culturali ed altri, quindi di tutte le strutture ed istituzioni che si occupano del tema. È importante che tutte queste operazioni diventino efficaci e che si evitino sprechi e duplicazioni. Ritengo si debba operare monitorando sull'efficacia delle nascenti progettualità, di quelle già esistenti ma anche di quelle in prospettiva, in modo che favoriscano davvero i luoghi di inclusione e di piena e totale trasparenza, perché non si corra il rischio di alimentare inghiottitoi di autoreferenzialità e di interessi altri: gli interessi devono essere quelli dei minori e basta. È fondamentale, dunque, che attraverso questo provvedimento si crei una risposta di sistema, quindi un reale rafforzamento di tutele nei confronti dei minori, quindi dei più vulnerabili, di sostegno e di solidarietà trasversale, perché il nostro Paese, l'Italia, sia ancora di più un esempio per gli altri Paesi per le politiche di solidarietà e di accoglienza, non solo per impegno umanitario, ma per un'effettiva ed efficace integrazione. Vorrei rivolgere un ringraziamento, infine, a quanti, ad ogni livello, operano nel mondo dell'immigrazione ed aiutano con passione, disinteresse ed abnegazione il mondo dei più vulnerabili e dei più fragili.
2017-02-23	PD	FaveroNicoletta	Altre inchieste hanno denunciato che i minori vengono impiegati nell'agricoltura e nel commercio all'ingrosso di frutta e verdura, che in Italia sfugge al controllo delle autorità. Queste indagini confermano l'allarme lanciato dall'Europol e sottolineano che c'è una responsabilità nel contrastare il fenomeno dello sfruttamento e della riduzione in schiavitù dei minori stranieri in Europa che non può essere affidata solo alle Forze dell'ordine. Non è possibile trovare una risposta concreta allo sfruttamento dei minori se non si offre un'accoglienza adeguata alle migliaia di persone che negli ultimi anni sono arrivate alle nostre frontiere in cerca di una vita migliore.
2017-02-23	PD	FerraraElena	(ore 11,55) ( Segue FERRARA Elena). Il disegno di legge definisce il diritto al riconoscimento della minore età, uniformando le procedure di identificazione e accertamento dell'età; il rafforzamento del diritto all'assistenza sanitaria, all'istruzione, alla formazione professionale; il diritto alla nomina di un tutore per poter garantire loro la possibilità di essere ascoltati nelle scelte che li riguardano; la traduzione in prassi operative uniformi a livello nazionale dei vari passaggi affinché sia predisposto il progetto d'accoglienza. Prevede e istituisce l'attivazione di un sistema informativo nazionale. La continuità del finanziamento di un fondo nazionale per l'accoglienza dei minori stranieri non accompagnati che gravi il meno possibile sui bilanci dei comuni. La promozione di accoglienza nelle comunità con lo sviluppo dell'affido familiare come alternativa alla comunità. In quest'ultima direzione e nei processi di sviluppo di una comunità accogliente e inclusiva sono invitati ad operare gli enti locali, che possono concretamente promuovere opportunità di accoglienza, anche diffuse, e attivare processi di inclusione sociale che portano la comunità a confrontarsi con esperienze culturali diverse e uguaglianza nella fruizione dei diritti umani. In relazione al diritto all'istruzione, la norma incentiva l'attivazione di specifiche misure, a decorrere dal momento dell'inserimento del minore nelle strutture di accoglienza, da parte delle istituzioni scolastiche e delle istituzioni formative accreditate dalle Regioni idonee a favorire l'assolvimento dell'obbligo scolastico e formativo da parte dei minori, anche mediante convenzioni volte a promuovere specifici programmi di apprendistato, nonché la predisposizione di progetti specifici che prevedano il coinvolgimento dei mediatori culturali. Le linee guida emanate dal MIUR nel febbraio 2014 dedicano attenzione ai bambini stranieri non accompagnati, per i quali si deve tenere presente la loro storia di sofferenza e aspetti diversi delle competenze, anche di tipo linguistico. Cito: «Per il loro inserimento si dovrà tener conto che, a causa delle pregresse esperienze di deprivazione e abbandono, anche le competenze nella loro lingua d'origine potranno risultare fortemente limitate rispetto all'età anagrafica dell'alunno, rendendo necessaria l'adozione di strategie compensative personalizzate». Come componente della Commissione istruzione e cultura, voglio in particolare sottolineare l'importanza del riferimento specifico al momento educativo e della formazione, non solo come fondamentali contesti di inclusione, ma anche nella dimensione di emancipazione sociale dai gravi pericoli in cui i soggetti particolarmente vulnerabili possono incorrere. La scuola, quindi, ma anche i percorsi di formazione professionale, con inserimento in tirocini lavorativi, rappresentano un'opportunità per i minori stranieri che in tal modo possono trovare spazio nella comunità, maturare un reale inserimento sociale e offrire sostegno alle comunità di origine (come probabilmente si sono impegnati a fare) con la dignità di una remunerazione. È proprio sull'indice della frequenza scolastica che si è impostata la legge dello ius soli che mi auguro qui in Senato venga al più presto ripresa. Non è necessario fare forzature? Bene, non facciamole, ma discutiamola e approviamola. Anche per esperienza legata alla mia precedente attività amministrativa desidero sottolineare, in particolare, la promozione dell'affidamento familiare, che, oltre a rispondere agli obiettivi di integrazione ed inclusione, consente ai bambini ed ai ragazzi di vivere un'esperienza in famiglia. Dopo la scuola, sicuramente viene la famiglia; una famiglia che può rappresentare un riferimento necessario e davvero insostituibile, soprattutto nei casi di minori di tenera età. E noi in Italia di buone pratiche in questo senso ne abbiamo tante. Pur nella consapevolezza che i problemi relativi ai flussi migratori rappresentano un tema di grande complessità, questa legge potrà sicuramente garantire una maggiore protezione ai minori non accompagnati, sostenere gli enti locali (per cui si limita la quota di compartecipazione al 5 per cento) con disponibilità di risorse e una programmazione di interventi e servizi nell'ambito di una condivisione di funzioni, ruoli e responsabilità da parte degli enti coinvolti quali questura, prefettura, comunità d'accoglienza, Tribunale per i minorenni, Garante dell'infanzia e dell'adolescenza, terzo settore e naturalmente associazioni di volontariato. Il recente rapporto del Greta, l'organo del Consiglio d'Europa composto da esperti antitratta, riconosce l'importanza di questo nostro provvedimento che razionalizza il sistema di accoglienza dei minori non accompagnati in tutti i suoi aspetti (e in questo viene riconosciuto il nostro provvedimento) contrastando efficacemente l'insinuarsi della criminalità basata sullo sfruttamento e la tratta di esseri umani. Il rapporto ci esorta a concludere l' iter di approvazione. Chiediamo anche noi però all'Europa di non lasciare l'Italia sola in prima linea a gestire il difficile fenomeno delle migrazioni epocali, che possono essere affrontate in un modo efficace soltanto se l'Europa è unita in un progetto politico di accoglienza e integrazione. Nessuna bambina e nessun bambino dovrebbero approdare sulle nostre coste e affrontare da soli percorsi di vita incompatibili con una qualsivoglia idea di civiltà: il riconoscimento di uguali diritti per chi ha diritto a tutele rafforzate. Ringrazio il relatore, senatore Mazzoni, che, come vicepresidente della Commissione diritti umani e come componente della 1ᵃ Commissione, ha lavorato con impegno. Ringrazio il Governo e tutti i colleghi che, anche provenienti da culture politiche diverse, si sono adoperati per l'approvazione di questo importante provvedimento che rappresenta un grande passo di civiltà. Che lo si approvi definitivamente al più presto.
2017-02-23	PD	MattesiniDonella	Nel 2011 (soltanto sei anni fa), quando dalla Commissione parlamentare per l'infanzia e l'adolescenza fu avviata l'indagine conoscitiva da cui ha preso avvio il percorso che ci ha portato al presente disegno di legge, i minori stranieri non accompagnati erano 3.500, oggi sono 26.000. è dunque nella distanza tra questi due numeri (3.500 e 26.000) che sta il segnale della tendenza della migrazione mondiale: infatti, la quota dei minori nelle migrazioni sta progressivamente aumentando e contemporaneamente, mentre cresce il loro numero, cala la loro età. Tutte le rilevazioni ci dicono proprio questo: percentualmente e progressivamente l'età si fa sempre più bassa. Sono minori che hanno affrontato viaggi spesso drammatici, senza genitori o senza altre figure adulte di riferimento, o che sono rimasti soli durante il tragico viaggio, e una volta giunti in Europa, come ho detto prima, sono i più vulnerabili, facilmente preda di circuiti di sfruttamento e di violenza.
2017-02-23	PD	MattesiniDonella	Quella al nostro esame è la prima legge organica in materia, non solo in Italia, ma anche in Europa, dunque auspico e auspichiamo che l'esempio italiano venga seguito quanto prima dagli altri Paesi europei, anche in applicazione della normativa di Dublino, che ricordo non riguarda i minori. Lo dico in modo molto chiaro ai colleghi degli altri partiti: date una mano al Governo e, sulla questione dell'applicazione della normativa di Dublino, che genera tante difficoltà, ma che non vale per i minori, aiutateci a far sì che l'Europa non alzi muri. Tanti minori arrivano infatti in Italia, ma chiedono solo di transitarvi, per raggiungere i propri familiari o amici che si trovano in altri Paesi.
2017-02-23	PD	MattesiniDonella	Questo provvedimento è importante perché interviene su tutti gli aspetti della vita dei minori migranti che arrivano da soli in Italia. Interviene su tutti i tasselli fondamentali per una buona accoglienza ed integrazione: dalla procedura per accertare la minore età agli standard per l'accoglienza, dalla promozione dell'affido familiare alla figura del tutore, dalle cure sanitarie all'accesso all'istruzione. Anche qui, ci tengo a precisare che oggi non è che non abbiano assistenza questi minori che arrivano, ma hanno un assistenza sanitaria attivata di volta in volta, a seconda delle situazioni, in parte dal Ministero dell'interno e in parte dal Ministero della salute. Entrano all'interno del sistema unico, automatico, del rapporto con il servizio sanitario e anche qui non ci sono risorse. Ricordo che questo Governo ha incrementato il Fondo nazionale per le politiche sociali di circa due miliardi; quindi, le risorse non sono invariate: abbiamo aumentato il fondo con risorse importanti anche per dare un'assistenza vera, continua e permanente ai minori stranieri. Un punto fondamentale del provvedimento è dato dai tempi e dal percorso, perché la procedura per stabilire la minore età, e quindi l'identificazione, deve avvenire entro trenta giorni, un tempo breve che metterà a dura prova anche l'organizzazione; un tempo importante per impedire esattamente quello che altri colleghi, a partire dal senatore Malan, dicevano. Più breve è la permanenza nel primo centro di accoglienza, meno i minori saranno preda di organizzazioni criminali o altro. Il provvedimento ha visto l'attivazione di una sorta di banca-dati nazionale, importante per governare l'invio dei minori nelle strutture di accoglienza dislocate in tutte le Regioni del territorio, sulla base dei bisogni specifici dei minori stessi, che saranno identificati attraverso l'istituzione di quella che viene chiamata cartella sociale, dove viene tracciata la storia del minore, che aiuterà gli operatori in contatto con lo stesso minore a conoscerlo meglio e a individuare la soluzione di lungo periodo migliore per lui. Più ci prenderemo cura di queste persone, più impareranno ad amare e a rispettare il nostro Paese. Altro elemento assolutamente importante è il diritto all'istruzione e alla salute, su cui non torno, mentre mi soffermo sul diritto all'ascolto e all'assistenza legale nei procedimenti amministrativi e giudiziari che riguardano i minori. In tal senso, ribadisco ancora una volta l'importanza delle risorse che danno la possibilità di accedere all'assistenza legale. È doveroso ricordare che nel solo 2016 sono scomparsi circa 6.000 minori: una parte di essi è sicuramente scomparsa per potersi ricongiungere con familiari residenti in altri Paesi, ma un'altra parte sostanziale ha pagato l'assenza di un sistema ben organizzato, in cui i minori possono perdersi nel nulla, o meglio cadere nelle mani di associazioni criminali, nel lavoro nero e - a quanto sembra - anche nel commercio degli organi per trapianti. Anche in questo caso è fondamentale un sistema che prevede tempi molto brevi nella prima accoglienza. Ricordo, infatti, che ad oggi, purtroppo, per come non è strutturato il sistema, è proprio in questa fase che i minori spariscono, ragion per cui determinare una temporalità così breve, congiuntamente a un percorso che permetta di monitorare, seguire la vita del minore che arriva, sarà elemento di sicurezza e di legalità. Ricordiamo che il superiore interesse del minore viene garantito anche attraverso l'attenzione ai ricongiungimenti familiari. Nel disegno di legge si parla anche di ricongiungimenti familiari, attivati attraverso apposite indagini familiari nonché la comunicazione degli esiti dell'indagine sia al minore che al tutore temporaneo. Allora, come ho già detto, visto che per i minori non vale il Trattato di Dublino, è importante, così come prevede questa legge, un accompagnamento a destinazione, senza costringere i minori, disperati, magari legati all'asse di un tir, ad abbandonare il nostro Paese in cerca dei propri familiari. Altamente importante è il passaggio della competenza per il rimpatrio assistito al tribunale dei minori e non più affidato alla direzione generale dell'immigrazione e delle politiche di integrazione del Ministero del lavoro. Il tribunale, a tre mesi dall'entrata in vigore della legge, dovrà istituire un importante elenco di tutori volontari. Il disegno di legge inoltre promuove lo sviluppo dell'affido familiare come strada prioritaria di accoglienza rispetto alle strutture: anche in questo caso non ci sono risorse aggiuntive, ma l'affido familiare ha oggi nelle politiche sociali risorse importanti sulle quali poter investire. Mi piace sottolineare in modo particolare l'articolo 14 del provvedimento, che reca misure di accompagnamento verso la maggiore età e misure di integrazione di lungo periodo, che stabiliscono che, quando un minore straniero non accompagnato, al compimento della maggiore età, pur avendo intrapreso un percorso di inserimento sociale, necessita di un supporto prolungato volto al buon esito di tale percorso finalizzato all'autonomia, il tribunale dei minori può disporre il proseguimento dell'accoglienza presso una delle strutture di cui all'articolo 13 e l'affidamento ai servizi sociali non oltre, comunque, il compimento del ventunesimo anno di età. Guardate che questo è un punto importante, perché così si aiuta non solo la singola persona nel suo progetto, visto che chi arriva qui non cerca solo un piatto di pasta, una minestra o un posto letto, ma ha un suo progetto di vita. Questo progetto va rispettato e, così facendo, anche attraverso l'articolo 14, si costruisce un senso di appartenenza alla nostra comunità. Si costruisce un ponte, si aiuta e si sostiene un modo di fare accoglienza, che non assiste impotente all'abbandono o alla disaffezione che potrebbe nascere in questi ragazzi nei confronti del nostro Paese o dell'Europa. E noi sappiamo quanto il senso di appartenenza a una comunità che ci accoglie sia un fatto rilevante e sia il principale antidoto al terrorismo e a quegli atteggiamenti contra legem, i cui numeri, in modo non del tutto esatto, ci sono stati riportati prima. Infatti, accogliere non può solo significare garantire un posto dove stare, ma deve significare crescita condivisa e conoscenza, e la rete nel territorio deve dare la concreta possibilità di perseguire un disegno di un progetto di crescita della comunità che accoglie. L'altro punto importante sono i programmi specifici per i minori vittime di tratta e la disciplina speciale dei permessi di soggiorno, nonché le strutture dedicate di prima accoglienza che rappresentano non solo una scelta di civiltà, ma anche un segnale organizzativo forte, che consentirà - insisto - di sottrarre terreno alla criminalità e a organizzazioni senza scrupoli. Concludo, fuor da ogni retorica, dicendo che quelle traversate per mare o per terra parlano di un enorme coraggio e di una grande fatica racchiusa in piccoli corpi: corpi giovani, adolescenti stremate che denunciano magari un'età superiore, perché costrette a questo da caporali che ne fanno prostitute; bambini che hanno visto affogare persone, giovani traumatizzati che non sanno neppure che può esistere una vita senza brutalità (noi abbiamo il compito invece di creare per loro una condizione di vita normale), ma narrano anche di potenzialità, di speranza, voglia di farcela e di riuscire. Allora dipende anche da noi se scegliere o no di restituire a ogni bambino il diritto a essere semplicemente un bambino. Con i muri si erigono altri muri, ma dopo tutti pagheranno e pagheremo il prezzo della tragedia. Accogliere e accompagnare questi ragazzi non porta via il pane alle nostre periferie e sollecitare i conflitti tra poveri produce solo danno e regressione. Dico questo perché quando si mettono in contrasto e in contraddizione i bambini italiani in difficoltà (quei 3 milioni di bambini che sono sotto la soglia di povertà) a questi minori si fa un grave danno anche alla nostra intelligenza. Soprattutto arrechiamo un grave danno nel non riconoscere elementi importantissimi come le scelte fatte da questo Governo: sto pensando al Fondo per il contrasto della povertà educativa minorile e al disegno di legge delega per il contrasto alla povertà che dovremo peraltro incardinare in questi giorni. Vi è poi un articolo importante, l'ultimo della legge, quello sulla cooperazione decentrata, perché ho sottolineato la necessità non solo di accogliere, ma anche di lavorare in questi Paesi. L'articolo 20 recita: «L'Italia promuove la più stretta cooperazione internazionale, in particolare attraverso lo strumento degli accordi bilaterali e il finanziamento di programmi di cooperazione allo sviluppo nei Paesi di origine». Voglio dirlo in modo molto chiaro: questo Governo, con la scorsa legge di stabilità e con quella di quest'anno, ha riattivato (quest'anno per 200 milioni) il fondo per la cooperazione internazionale, un fondo completamente azzerato dal governo Berlusconi. Noi desideriamo chiaramente accogliere e, nel contempo, collaborare con i Paesi da cui i minori provengono, perché nessuno scappa dal proprio Paese perché ci sta bene: scappa per avere una possibilità di vita e tenere insieme queste due attività è particolarmente importante. PRESIDENTE. La invito a concludere, senatrice Mattesini. MATTESINI (PD). Ricordo anche, in ultimo, che sotto il governo Prodi, con Napolitano allora ministro dell'interno e Livia Turco ministro per la solidarietà sociale, fu approvato con l'Albania un accordo bilaterale che bloccò quello che era in quegli anni un vero e proprio esodo. Noi lo abbiamo fatto, lo faremo e spero che la Camera approvi rapidamente questo provvedimento.
2017-02-23	PD	PaduaVenera	C'è anche un aspetto psicologico legato alle conseguenze post-traumatiche da stress, che non può essere sottaciuto, in quanto le profonde ferite che recano inevitabilmente questi minori lasciano tracce indelebili se non sono opportunamente curate. Anche il fenomeno del traffico d'organi (tema transnazionale, disumano e che si dovrebbe combattere maggiormente con una cooperazione congiunta tra Stati) si innesta, purtroppo, all'interno di tali percorsi migratori irregolari. È anche per queste ragioni che la legge di cui stiamo discutendo stabilisce particolari forme di tutela di lungo periodo per chi sia stato vittima di tratta, bambini e bambine che sono ancor più deboli tra i deboli. In Italia il primo piano nazionale per l'accoglienza dei minori stranieri non accompagnati risale al 2014, quando si registrò il primo importante picco di arrivi di minorenni soli, passati dalle circa 800 unità del 2013 al ben più consistente numero di 2.000; poi, però, sono state raggiunte cifre fino a poco tempo fa imprevedibili, a causa dell'aumento vertiginoso dei flussi migratori. Questi numeri, d'altra parte, sono destinati ad aumentare se non si interviene in modo incisivo e risolutivo in quei Paesi dove i genitori, madri e padri, sono costretti a vendere tutti i loro beni per poter dare una possibilità di sopravvivenza ai loro figli: sono madri e padri esattamente come noi, che costringono i loro figli a salire su imbarcazioni fatiscenti, non avendo alcuna certezza, ma solo una vaga speranza di un futuro più giusto e migliore di quello offerto nei loro Paesi d'origine. Tale questione ha posto all'attenzione dei Governi e dei Parlamenti nazionali e dell'Unione europea l'esigenza di ripensare, in un breve arco temporale, politiche e misure riguardanti accessi e sicurezza. Nel corso di pochi anni, infatti, sono mutate radicalmente e continuamente le esigenze cui far fronte: il nostro Paese, come noto, è risultato essere tra i più esposti. Per tali ragioni si aggiorna continuamente l'ordinamento in materia di immigrazione e sicurezza. Una legge specifica che riguarda i minori stranieri non accompagnati è al nostro esame oggi, una sulla cittadinanza sarà di prossima discussione e il Consiglio dei ministri ha emanato la scorsa settimana due decreti legge su sicurezza e gestione dell'immigrazione. Le continue emergenze e nuove esigenze che il nostro Paese si trova a fronteggiare non permettono di affrontare fenomeni complessi e sempre mutevoli con strumenti pensati per altre necessità. La legge sui minori stranieri si inserisce in questo contesto: se all'inizio dell'attuale legislatura il tema aveva una certa rilevanza, ora sono i numeri che obbligano a prestare un'attenzione maggiore e specifica. Come è stato detto, secondo il Ministero del lavoro (con dati aggiornati a fine 2016), i minori presenti e censiti in Italia erano più di 14.000, ma di questi (e questa è la cifra che deve farci tremare, occuparci e preoccuparci per queste persone) quasi 6.500 non sono reperibili. Il rafforzamento di diritti quali quello all'istruzione, con misure a sostegno dell'assolvimento degli obblighi scolastici, o come quelli all'assistenza sanitaria, psicologica e legale non possono, quindi, attendere ulteriormente. E mi piace ricordare che proprio ieri è iniziata la seconda Conferenza organizzata dall'Organizzazione mondiale della sanità e dalla Organizzazione internazionale migranti, che dedica alla salute dei migranti particolare attenzione. Gli Stati partecipanti si sono impegnati a portare avanti un programma congiunto per migliorare le condizioni di salute di tutti i migranti e questa non è solo una questione umanitaria - che già non sarebbe poco e sarebbe nostro dovere accogliere tale impegno - ma è anche un problema sanitario universale. Oltre la bontà delle politiche dell'accoglienza promosse da Comuni, enti locali e territori che si sono dimostrati e si dimostrano accoglienti, e per i quali il supporto dello Stato non può diminuire, c'è la necessità di adottare strumenti e misure più consone ai problemi attuali. Anzitutto, quindi, la legge si pone l'obiettivo di centrare l'attenzione sui minori stranieri non accompagnati per la loro condizione di maggiore vulnerabilità. Il divieto assoluto di respingimento risponde alla logica che il nostro Stato, per qualsiasi ragione possa presumersi, non può mai girarsi dall'altra parte se un minore, già in stato di oggettiva difficoltà perché da solo e in un luogo sconosciuto, chiede aiuto. Dunque il provvedimento prevede la riforma della prima accoglienza dei minori non accompagnati, che viene svolta in luoghi appositi e con modalità specifiche per l'identificazione e per l'accertamento dell'età. È necessario che il riconoscimento avvenga in modo omogeneo su tutto il territorio nazionale e con strumenti convenienti, tra cui sono fondamentali la presenza di un mediatore culturale e di professionisti multidisciplinari, e che le informazioni siano rese in una lingua comprensibile. Questa nuova norma si basa soprattutto su due punti principali. In primis - e lo ribadisco, perché anche in questo l'Italia è diversa da Nord a Sud - non creare differenze nel trattamento dei minori presenti nel nostro territorio e, soprattutto, fare quanto più possibile affinché l'interesse superiore del minore, sancito a caratteri cubitali nella Convenzione sui diritti del fanciullo e ripreso dalla legge, trovi modalità concrete di attuazione anche nel caso di stranieri non accompagnati. In quest'ambito, quindi, si innesta tutta la serie di nuove procedure e adempimenti previsti per questi minori, guardando proprio nella direzione di dare forma alla nozione di superiore interesse. Anche l'idea di non abbandonare un minore al proprio destino, seguendolo in tutte le fasi delle procedure, si propone il fine di non lasciare da soli i minori, in balia di eventi potenzialmente irrimediabili per il loro futuro. Sarà un compito tutt'altro che semplice, ma bisogna pur adeguarsi a numeri -come quelli sui minori scomparsi - aumentati vertiginosamente da un momento all'altro, cercando soluzioni possibili e plausibili. In materia procedurale il provvedimento prevede, dunque, una riduzione della metà, da 60 a 30 giorni, del tempo massimo in cui i minori stranieri non accompagnati devono rimanere nelle strutture di prima accoglienza. E questa è una differenza fondamentale, perché fino a qualche tempo fa, spesso, questi minori vi restavano per molti più giorni e non sempre in ambienti assolutamente separati dagli adulti. In tale ambito si svolge l'identificazione del minore, per cui si introduce il termine massimo di 10 giorni, e l'eventuale accertamento dell'età. In tali strutture, inoltre, i minori ricevono, con modalità adatte alla loro età, ogni informazione sui diritti che sono loro riconosciuti e sulle modalità di esercizio di tali diritti, compreso quello di chiedere la protezione internazionale. Ecco, quindi, che la persona è messa al centro, e questo fa una bella differenza. Il procedimento per l'identificazione del minore e per l'accertamento dell'età viene poi disciplinato nel dettaglio dall'articolo 5 che introduce un nuovo articolo, il 19 -bis, al decreto legislativo n. 142 del 2015. La legge, sempre nell'interesse del minore - il principio faro del provvedimento - prevede anche la nascita di un albo volontario di tutori che, in ogni caso, non potranno mai essere, anche solo potenzialmente, in conflitto d'interesse con l'interesse del minore. Ricordo, in quest'ottica, anche l'importanza di un provvedimento, attualmente in discussione in Commissione giustizia al Senato, che stabilisce la procedibilità d'ufficio per il reato di pedofilia se si tratta di minori di età compresa tra i 10 e i 14 anni. La ratio di tale proposta, oltre che per i minori italiani potenzialmente coinvolti, inciderebbe moltissimo sulla possibilità di perseguire penalmente chi si macchia di tale orribile crimine, approfittando dello stato di debolezza, solitudine e bisogno di minori stranieri non accompagnati, perché non serve più la denuncia di parte, come oggi, purtroppo è. Siamo ancora fermi a questo punto; io stessa ho presentato un disegno di legge in tal senso, ma già dalla Camera ne era partito un altro: speriamo quindi che si arrivi presto alla risoluzione di questo dramma ulteriore. Infine, merita un'attenzione particolare il fatto che mentre attualmente la pratica dell'affidamento in famiglia di minori stranieri non è quasi mai percorsa, si prevede ora che gli enti locali promuovano la sensibilizzazione e la formazione di affidatari per favorire l'affidamento familiare, in via prioritaria. Questa è una delle novità più importanti, perché investe potenzialmente tutte le nostre comunità, aiutando a realizzare un'inclusione vera. L'evoluzione della nostra società civile e del nostro sistema d'accoglienza passa, quindi, anche dalle modalità con cui sarà declinata una norma del genere, che sul piano programmatico risulta strategica nella definizione di un orizzonte che guarda, in primis, ad una convivenza pacifica, alla tutela della dignità umana e al rispetto dei diritti di bambine e bambini presenti sul nostro territorio. Ieri il Ministro dell'interno ha ricordato come sarebbe importante approvare la legge per la protezione dei minori non accompagnati, che diventerebbe un punto di riferimento in tema di immigrazione e come, tra l'altro, si sia già provveduto allo stanziamento di risorse. Ritengo che sarebbe altrettanto importante che l'Unione europea condividesse questa visione dell'accoglienza, assumendo finalmente un ruolo di rispetto nei confronti di persone più sfortunate di noi e di Paesi, come il nostro, che si adoperano per fare il meglio che possono. L'Europa che si scandalizza per le nuove politiche americane escludenti e per i muri che contrassegnano la nuova amministrazione USA, che sembra aver dimenticato lo spirito accogliente dei Padri fondatori: ebbene, quest'Europa non si scandalizza di fronte al suo stesso poco interesse per il rispetto dei diritti fondamentali sanciti nella Convenzione di New York sui diritti del fanciullo. Ben altro è ciò che ogni giorno il nostro Paese fa - lo possiamo dire con orgoglio - operando attraverso uomini e donne, rappresentanti delle Forze dell'ordine, associazioni, volontari, che desidero ringraziare per la loro generosità, per la loro presenza quotidiana, silenziosa e operosa, per essere, insomma, dei veri costruttori di pace.
2017-02-23	PD	PuglisiFrancesca	A questo proposito, voglio ricordare che nelle nostre strade sono vittime della tratta e del racket della prostituzione circa 100.000 donne, il 25 per cento delle quali minorenni. Collaborando con la Comunità papa Giovanni XXIII, ho recentemente depositato in questo ramo del Parlamento (alla Camera dei deputati un'analoga proposta è stata fatta dall'onorevole Bini) un disegno di legge con cui si propone di fare nel nostro Paese ciò che già si fa in Norvegia e in Svezia, ossia multare i clienti delle prostitute (una legge simile è stata recentemente approvata anche in Francia). Questo è l'unico modo per combattere davvero la tratta, come ci viene indicato anche dall'Europa. Detto questo, secondo gli ultimi dati ufficiali disponibili, aggiornati recentemente e forniti dal Ministero dell'interno alle associazioni raccolte nel progetto Presidium (UNHCR, OIM, Save the Children e Croce Rossa), nei primi otto mesi del 2013 sono giunti via mare in Italia circa 4.000 persone di minore età, per la maggior parte non accompagnate. Da molti anni l'Italia affronta l'accoglienza delle persone straniere di minore età non accompagnate in termini di emergenza, senza una chiara definizione di competenze e responsabilità tra tutti gli attori coinvolti. In Italia esistono esperienze di eccellenza nell'accoglienza delle persone di minore età migranti, ma nonostante l'impegno di tanti, sia all'interno delle istituzione che nelle reti associative e di volontariato, ancora oggi i diritti essenziali delle persone straniere di minore età non accompagnate non sono sempre rispettati. Dal diritto al riconoscimento della minore età, a quello ad un'accoglienza decorosa, dal diritto alla nomina di un tutore, alla possibilità di essere ascoltati nelle scelte che li riguardano. Tre le associazioni impegnate nella protezione delle persone straniere di minore età non accompagnate vi è Save the Children, che ha contribuito all'elaborazione del disegno di legge, a prima firma dell'onorevole Sandra Zampa, il cui iter di esame presso la Camera dei deputati è iniziato (io ho presentato un disegno di legge analogo al Senato, che è stato abbinato al testo in esame). Le associazioni impegnate nella protezione delle persone straniere di minore età non accompagnate hanno accumulato un'esperienza diretta che ha consentito loro di rilevare fondamentali carenze e disfunzioni nell'accoglienza e nella protezione delle persone straniere di minore età. A tal proposito, desidero esprimere un ringraziamento per il lavoro fatto dalla Commissione perché, oltre ad avere delle norme che consentiranno al Paese di avere una legislazione avanzata, vi è anche, finalmente, con il contributo del Governo, un'adeguata copertura finanziaria. La Commissione bicamerale per l'infanzia e l'adolescenza, che ha continuato a lavorare anche in questa legislatura su questo terreno, aveva già seguito il tema nel 2009, approvando una risoluzione contenente alcuni punti importanti e impegni per il Governo, riferiti direttamente alla necessità di sciogliere i maggiori nodi critici emersi dalle prime risultanze dell'indagine. In particolare, l'indagine conoscitiva ha evidenziato una situazione di notevole gravità sociale, relativamente ai fenomeni riscontrati, imponendo alla Commissione l'urgenza d'individuare al più presto strumenti immediati, per garantire un'efficace tutela di queste persone, accertando tutte le eventuali responsabilità connesse alla loro incerta sorte e alla prevaricazione dei loro più elementari diritti di soggetti deboli. La legge che ci apprestiamo ad approvare vuole quindi definire un sistema stabile di accoglienza con regole certe - e dare regole certe significa garantire la sicurezza a tutti i cittadini del nostro Paese, voglio continuare a sottolinearlo - per garantire pari condizioni di accoglienza a tutte le persone minori di età, maggiore stabilità e dunque qualità nella rete di accoglienza, nonché ottimizzazione delle risorse pubbliche, dal momento che è noto che nelle fasi di emergenza cresce anche la spesa e diviene più difficile garantire efficienza e trasparenza. Sono seri, quindi, i temi di cui questo provvedimento di legge si fa carico: l'uniformità delle procedure d'identificazione e accertamento dell'età; l'istituzione di un sistema nazionale di accoglienza, con un numero adeguato di posti e standard qualitativi e garantiti; l'attivazione di una banca dati nazionale per governare l'invio delle persone di minore età che giungono in Italia nelle strutture di accoglienza dislocate in tutte le Regioni, sulla base della disponibilità di posti e di eventuali necessità e bisogni specifici; la continuità del finanziamento di un fondo nazionale per l'accoglienza delle persone straniere di minore età non accompagnate, che non gravi sulle spese dei Comuni di rintraccio; la partecipazione attiva e diretta delle persone straniere di minore età non accompagnate a tutti i procedimenti che li riguardano, nel rispetto dei principi della Convenzione delle Nazioni Unite sui diritti dell'infanzia e dell'adolescenza, che rende le persone di minore età soggetti innanzitutto di diritto e di diritto all'ascolto; la promozione della presa in carico di un sostegno continuativo per le persone di minore età in condizioni di particolare vulnerabilità, vittime di tratta e sfruttamento (come ricordavo prima, il 25 per cento delle ragazzine sono vittime di tratta e finiscono sulle strade). Il disegno di legge prevede inoltre il sostegno in modo organico all'integrazione sociale, scolastica e lavorativa, anche in vista del compimento della maggiore età ed il coinvolgimento attivo delle comunità nell'accoglienza e nell'integrazione di questi minori, sviluppando l'affido familiare come alternativa alla comunità e la figura dei tutori volontari in rete con i garanti dell'infanzia. Voglio ringraziare davvero questo ramo del Parlamento, che finalmente darà al nostro Paese una legge all'altezza dei sogni e delle aspettative di una civiltà che sia davvero umana. Voglio rendere onore, in questo mio intervento, a tutti quei volontari, uomini e donne, che continuano a salvare vite umane dai mari del nostro Paese
2017-02-23	PD	PuglisiFrancesca	e a tutti i volontari di quelle associazioni che si fanno carico della qualità della vita di questi bambini e bambine che arrivano nel nostro Paese privi di qualsiasi figura di riferimento. Onore a loro! Siamo un grande Paese, l'Europa deve guardare all'Italia e al suo modo di operare come grande modello.
2017-02-28	LN	VolpiRaffaele	Grazie, Presidente. Illustro ora il complesso dei nostri emendamenti con i quali abbiamo cercato di risolvere alcune situazioni create da questo articolo, basandoci sulla necessità di accertare la richiesta, l'età e l'impossibilità di un ricongiungimento. Devo dire anch'io che, sinceramente, non mi sarei mai aspettato di dovere lottare su un provvedimento come questo per poter affermare la necessità che questo ramo del Parlamento potesse esprimersi anche in conformità con alcuni suggerimenti dati dal relatore nel sistemare e migliorare questa legge. Faccio fatica anch'io, mi creda signor Sottosegretario, a capire perché c'è stato questo stop complessivo nel momento in cui, comunque, si accettano necessariamente alcuni emendamenti e quindi il provvedimento tornerà alla Camera. E noi non possiamo migliorare la legge; sembra quasi che vi sia una volontà ostativa al fatto che il Senato possa intervenire su questo provvedimento. A me dispiace che alcuni colleghi, anche se sicuramente alcune sensibilità sono diverse, votino contro gli emendamenti ma vorrei ricordare che questo provvedimento comunque tornerà alla Camera e se vi è la possibilità di migliorarla non allunghiamo certo i tempi per farlo approvando qualche emendamento. Ciò detto, noi chiediamo - come è stato già chiarito dal presidente Calderoli - di avere la certezza che si tratti di minorenni. Cosa costa inserire nella legge al nostro esame che debbano essere soggetti minori di diciotto anni? Non mi sembra che ciò stravolga la legge. Si tratta semplicemente di una puntualizzazione, altrimenti nasceranno delle speculazioni. In secondo luogo, gli organismi internazionali non dicono di prendere tutto quello che arriva. Nella stessa Europa si dice di favorire al massimo i ricongiungimenti, ovvero di fare serie ricerche rispetto ai ragazzi che arrivano per vedere se c'è la possibilità di ricongiungerli alle loro famiglie nei Paesi di provenienza. Perché, allora, non vogliamo accettare emendamenti che mirano solo ad avere la certezza che questi ragazzi abbiano avuto tutte le opportunità per essere ricongiunti alle loro famiglie? Perché non vogliamo accettarlo? Ci sembra di buonsenso. Peraltro, anche sull'articolo 2 nutriti emendamenti del relatore cercavano di riposizionare alcune regole. Mi rivolgo anche ai colleghi della maggioranza: stiamo discutendo di un provvedimento che parla di diritti; poi, ognuno di noi può avere delle sfumature, può anche avere posizioni politiche diverse, ma perché non migliorarlo? Faccio fatica a capirlo: perché non migliorarlo? Signor Sottosegretario, avrei capito se aveste messo la fiducia: in tal caso il provvedimento sarebbe blindato e non si potrebbe fare niente. Invece, abbiamo un testo che torna alla Camera, con imposizioni "presa in giro"; un disegno di legge senza fondi: 900.000 euro per sostenere tutta l'infrastrutturazione. Alcuni ordini del giorno della collega Serra affrontano alcune tematiche; poi ne parleremo. L'ha detto lei prima, signor Sottosegretario. Lei ha parlato... (Il senatore Manconi si siede ai banchi del Governo). Presidente Manconi, sto parlando io, mi lasci parlare con il Sottosegretario. PRESIDENTE. Signor Sottosegretario, la prego di seguire la discussione. VOLPI (LN-Aut). Lei ha parlato o no di enti locali e del gravame che c'è sugli enti locali? Signora Presidente, io pretendo che il Governo sia in condizione di ascoltare. Dopodiché, può anche far finta, ma che sia interrotto da colleghi mentre sta parlando un collega dell'opposizione, è una scortesia. PRESIDENTE. Senatore Volpi, ho già richiamato il Governo. Chiedo anche al senatore Manconi di consentire al Sottosegretario di stare attento alla discussione. MANCONI (PD). Non ho aperto bocca! VOLPI (LN-Aut). Prima parlava degli enti locali; ci sono momenti in cui dovremo e potremo risolvere la situazione degli enti locali. Ne parleremo quando discuteremo gli ordini del giorno della collega Serra. La mia domanda specifica è: perché non proviamo a risolvere queste criticità? Ci sono degli emendamenti appositi. Non vi stiamo dicendo di approvarli tutti, perché è chiaro che alcuni sono politici ma, come diceva prima il presidente Calderoli, alcuni emendamenti tecnici fanno chiarezza: approviamoli, facciamolo insieme. Poi, dirò comunque che il provvedimento non mi piace, ma almeno avremo risolto alcuni equivoci insieme.
2017-02-28	PD	RutaRoberto	Signora Presidente, colleghi, ho ascoltato con grande attenzione gli interventi che mi hanno preceduto e non nego che, probabilmente, una riscrittura migliorativa del testo, soprattutto sotto il profilo della tecnica legislativa, si sarebbe potuta fare. Tuttavia, leggendo con attenzione l'articolo 1 (primi due commi) e di seguito l'articolo 2, pur ribadendo che si potrebbe anche scrivere meglio - sono d'accordo - mi sembra che la consecutività logica ci sia. Spiego meglio il perché e dico anche qualcosa sul merito degli interventi. Si dice che le disposizioni del presente disegno di legge si applicano ai minori stranieri non accompagnati in ragione della loro condizione di maggiore vulnerabilità e che minori stranieri non accompagnati sono titolari di diritti, come tutti gli altri minori italiani ed europei. Ora, è vero che il secondo comma specifica che tali disposizioni si applicano ai minori stranieri non accompagnati «in ragione della loro condizione di maggiore vulnerabilità», ma è pur vero che si applicano tutte - non solo quelle del primo comma - esclusivamente ai minori. Si dice di specificare che debbono avere non oltre diciotto anni, ma nell'ordinamento giuridico italiano la parola «minore» significa questo, quindi è già specificato. Tuttavia l'articolo 2 precisa che si applica ai minori che siano però privi di assistenza o di rappresentanza da parte dei genitori o di altri adulti per lui legalmente responsabili in base alle leggi vigenti nell'ordinamento italiano; specifica cioè che non si tratta di qualsiasi minore, ma di quanti versano in quelle condizioni. Negli interventi che mi hanno preceduto è stato detto che in alcuni casi non è facile distinguere l'età di questi minori; sia chiaro però che devono sempre versare in stato di abbandono. Mi si dice che può capitare che qualcuno lo faccia di proposito per entrare in Italia. È possibile, non lo escludo. Tuttavia, votando il presente disegno di legge noi accettiamo l'idea che si possa correre quel rischio, semmai aumentando i controlli, ma con la possibilità che quei minori non entrino in Italia clandestinamente. A quanti mi hanno preceduto dico infatti che non sarà un emendamento a bloccare il flusso di minori che arriva in Europa dal resto del mondo; non sarà qualcosa che ha deciso Trump ad evitare la clandestinità nel mondo. I flussi migratori ci saranno e al 99 per cento sono frutto della disperazione. Chi si mette su un barcone se sta bene a casa propria?
2017-03-01	M5S	CatalfoNunzia	Signor Presidente, onorevoli colleghi, l'Italia è ancora dotata di un welfare caratterizzato da un ritardo strutturale in relazione ai mutamenti che stanno avvenendo nel mercato del lavoro, un welfare notevolmente frammentato, con vaste fasce di popolazione ampiamente tutelate e, dall'altra parte, segmenti di popolazione completamente esclusi da qualsiasi tipo di intervento di sostegno al reddito, un welfare che non prende in considerazione le recenti trasformazioni sociali e tecnologiche. Anche il nodo tra disuguaglianza e cattiva flessibilità è determinante. Negli ultimi due decenni la disuguaglianza è aumentata di pari passo con l'aumento della flessibilità del lavoro. In particolare, l'Italia si colloca tra i Paesi con maggiore disuguaglianza e maggiore flessibilità del lavoro. Un mercato del lavoro realmente inclusivo dovrebbe fornire una formazione mirata, orientata verso quei settori in cui le imprese decidono di investire e richiedono competenze, creare programmi di reinserimento integrati e seguiti dai centri e dalle agenzie per l'impiego attraverso una ricerca attiva e meccanismi di incentivi del lavoro convergendo verso la media dell'Unione europea, pari al 2,5 per cento. All'interno di tale spesa, inoltre, deve essere aumentato il sostegno al reddito, pari in Italia allo 0,8 per cento del PIL contro una media dell' Unione europea pari all'1,5 per cento. Il disegno di legge in esame si configura come una misura insufficiente a garantire un livello di vita dignitoso a tutti coloro che oggi vivono in una condizione di povertà e di fatto non si pone l'obiettivo di trovare strumenti realmente universali di lotta alla povertà nel medio e nel lungo periodo. Per tale motivo è del tutto evidente l'impossibilità di configurare tale misura come un reddito minimo, essendo gli stanziamenti assolutamente insufficienti persino a coprire l'intera platea di persone in condizione di povertà assoluta (4.600.000 cittadini italiani) e, dunque, a maggior ragione, quelle in povertà relativa, compresi disoccupati, inoccupati, giovani NEET e working poor. Inoltre, si rileva che il disegno di legge prevede una delega molto ampia, con principi e criteri direttivi che sarebbe stato opportuno definire in modo più dettagliato e che, purtroppo, il Governo e la maggioranza non ci hanno permesso di modificare in alcun modo, in quanto il disegno di legge di fatto è stato blindato qui in Senato. È evidente l'eccesso di delega in quanto nel provvedimento non viene individuata con chiarezza la soglia d'intervento; così facendo il Governo avrà piena libertà di stabilire chi è povero e chi non lo è, senza dover necessariamente tener conto di soglie definite ex ante come, ad esempio, la soglia di rischio di povertà intesa come il valore convenzionale, calcolato dall'Istituto nazionale di statistica (ISTAT) nel rispetto delle disposizioni del quadro comune per la produzione sistematica di statistiche europee sul reddito e sulle condizioni di vita (EU-SILC). La capienza del Fondo per la lotta alla povertà e all'esclusione sociale risulta per noi del tutto inadeguata alle esigenze della popolazione. È poco più di un miliardo. Le misure indicate nel provvedimento all'esame non rispondono in concreto agli obblighi imposti dall'Unione europea che a riguardo, con diverse raccomandazioni e comunicati (già dal 1992), invita gli Stati membri a dotarsi di adeguati sistemi di protezione sociale, raccomandando di riconoscere il diritto basilare di ogni persona di disporre di un'assistenza sociale e di risorse sufficienti per vivere in modo dignitoso. Il comma 4 dell'articolo 1 prevede la costituzione di un organismo di coordinamento per gli interventi e di monitoraggio sull'attuazione della misura. Ci si chiede, peraltro, perché funzioni di verifica non siano state affidate piuttosto ad organismi già esistenti come l'INAPP, che hanno già dimostrato di possedere le competenze adeguate per assolvere tali compiti. Il provvedimento svela inoltre la ormai palese e dichiarata volontà di demandare all'attore privato ampie competenze riguardanti l'assistenza sociale. A tal proposito si ricorda che nella legge n. 328 del 2000 è già contemplato il ruolo del terzo settore sia nel rispetto del principio di sussidiarietà sia nel rispetto delle consuete forme di aggiudicazione o negoziali che consentono ai soggetti del terzo settore di cooperare con gli enti territorialmente competenti. Con altrettanta fermezza sollecitiamo Parlamento e Governo a valutare attentamente l'utilizzo dell'ISEE quale parametro di riferimento per l'accertamento delle condizioni di accesso al beneficio previsto dal disegno di legge in discussione: a più riprese nel corso dell'attuale legislatura, abbiamo segnalato la inadeguatezza del nuovo ISEE a certificare la reale situazione economica delle famiglie. All'esito della prima applicazione, è stato segnalato che il nuovo ISEE ha di fatto escluso dall'accesso a prestazioni agevolate milioni di famiglie che invece ne avrebbero bisogno; famiglie con situazioni di disagio che l'ISEE non è in grado di valutare adeguatamente; famiglie con tanti figli che l'attuale scala di equivalenza dell'ISEE non è in grado di tenere in opportuna considerazione. A tal proposito sollecitiamo il Governo a rivedere le memorie ISTAT depositate sull'Atto Senato 1919 che più si avvicina al disegno di legge delega del Governo. Ciò che deve essere assolutamente escluso nell'esercizio della delega è che si riduca il numero degli aventi diritto e che si tenda a fare cassa attraverso l'eliminazione di altre misure di protezione sociale (per esempio, assegni familiari, detrazioni per familiari a carico). Ulteriore preoccupazione desta la grossa mole di lavoro che 1'applicazione della misura implica a carico delle amministrazioni, in particolare quelle comunali, e delle relative risorse per farvi fronte. A questo proposito - lo abbiamo fatto anche in Commissione - invitiamo il Governo a rivedere tutte le criticità che presentò il reddito minimo di inserimento nell'atto della sua sperimentazione. I Comuni, con le poche risorse a disposizione, dovranno prendere in carico tali situazioni disagiate, creare dei progetti sociali, monitorarli, coordinarli, a fronte dei continui e ingenti tagli registrati negli ultimi anni. Questo è stato fatto presente anche da un esponente non dell'opposizione ma della maggioranza, che è venuto in audizione per portare la parola dei Comuni italiani. A tal proposito, si deve inoltre osservare come il disegno di legge in esame non preveda misure concrete volte a garantire la continuità e il rafforzamento dei servizi sociali e delle amministrazioni competenti sul territorio in materia di servizi per l'impiego. II Movimento 5 Stelle sostiene da sempre, come tutti sapete, la necessità di inserire nel nostro ordinamento una misura come il reddito di cittadinanza condizionato alla soglia di povertà e a interventi di politica attiva. Per il Movimento 5 Stelle, quindi, uno strumento che possa dirsi sul piano fattuale veramente efficace deve avere requisiti ben specifici: la misura deve essere condizionata alla soglia di rischio di povertà elaborata da Eurostat, fissata al 60 per cento del reddito disponibile equivalente mediano nazionale; prevenire le situazioni di grave privazione materiale e far uscire le famiglie da tali situazioni. Per contrastare in modo efficace la trappola della povertà, il complesso delle misure di sostegno al reddito deve essere fortemente condizionato dagli investimenti nelle politiche attive del lavoro e in particolare nei servizi sociali e nei servizi per l'impiego pubblici; investimenti mai fatti in questi quattro anni di Governo, malgrado ve ne fosse la possibilità nell'ambito della discussione sul jobs act. Per le persone in età lavorativa è necessario prevedere l'obbligo della partecipazione a reali misure di sostegno per incoraggiare l'inserimento o reinserimento nel mercato del lavoro quali: percorsi di formazione e riqualificazione professionale, ricerca attiva del lavoro, percorsi di accompagnamento all'inserimento lavorativo. In riferimento agli ultimi due punti, il Movimento 5 Stelle propone anche una seria riforma dei centri per l'impiego nell'ottica di rendere pienamente operativi tali organi statali, già esistenti, ma scarsamente efficienti, e renderli, quindi, finalmente produttivi. La garanzia di un reddito minimo è compresa nella prima stesura del pilastro dei diritti sociali e, durante la conferenza ad alto livello tenutasi a Bruxelles il 23 gennaio 2017, a conclusione della consultazione pubblica su questo tema, il presidente della Commissione europea, Jean-Claude Juncker, ha ribadito che misure di reddito minimo dovrebbero essere adottate da tutti gli Stati membri. Inoltre, nell'allegato alla comunicazione della Commissione europea sul pilastro europeo dei diritti sociali, si può leggere - cito le testuali parole - che «la maggior parte degli Stati membri, ma non tutti, erogano un reddito minimo alle persone in condizioni di povertà o a rischio di povertà che non dispongono di altri mezzi di sussistenza. Tra i problemi attuali, però, figurano l'inadeguatezza della prestazione (che non permette ai beneficiari di sottrarsi alla povertà), una copertura ridotta e il mancato ottenimento di tale sostegno a causa della complessità delle procedure». Queste caratteristiche negative, scritte proprio dalla Commissione, sono tutte comprese nel disegno di legge che in questo momento il Governo sta portando all'esame dell'Assemblea. Riprendo le parole della relatrice Parente, per dire che è quindi molto difficile uscire da un certo tipo di vissuto, in quanto vi è proprio un'inadeguatezza della misura in oggetto. In conclusione, rispetto al tema della povertà, riteniamo che con l'approvazione di un disegno di legge così come configurato, l'Italia rimarrà comunque drammaticamente indietro rispetto al resto d'Europa e rispetto ai principi enunciati nel pilastro europeo dei diritti sociali, continuando ad essere l'unico Paese insieme alla Grecia a non aver mai previsto forme definitive ed efficaci di sostegno del reddito. Il Governo, con tale disegno di legge, continua a considerare la lotta alla povertà in modo marginale, non inserendola in un ragionamento più ampio sulle politiche di redistribuzione, avendo proceduto ancora una volta in un'ottica di welfare sempre più spostato sul terreno dell'assistenza e meno su quello dei diritti sociali. A differenza della misura introdotta dal Governo, la soluzione proposta dal Movimento 5 Stelle nel disegno di legge n. 1148, sull'istituzione del reddito di cittadinanza (che questo Parlamento ha evitato in tutti i modi di discutere), individua in maniera specifica i beneficiari della misura, offrendo ai cittadini italiani sia il sostegno economico, sia la concreta possibilità di tornare a fare parte della società e del mondo del lavoro nel pieno rispetto dei principi solennemente sanciti dalla Carta costituzionale.
2017-03-01	PD	FasioloLaura	Nella scala di priorità, per determinare beneficiari e benefici nei limiti delle risorse del Fondo per la lotta alla povertà e all'esclusione sociale, il disegno di legge individua correttamente la condizione economica del nucleo familiare, che deve essere messo in grado di condurre un livello di vita dignitoso e di disporre dei beni e dei servizi a ciò necessari. Si tratta del cosiddetto - e più volte citato - reddito di inclusione, così come definito dall'articolo 1, comma 1, che indica la misura delle prestazioni da garantire uniformemente su tutto il territorio nazionale; prestazioni in prevalenza a sostegno della genitorialità, legate in particolar modo a chi si trova in condizioni di disabilità e di invalidità. Dall'articolato viene data una particolare attenzione alle famiglie con minori o con presenza di disabilità gravi, o con donne in gravidanza, o con persone disoccupate ultracinquantacinquenni, come già è stato detto. In ciò saranno utilizzabili i programmi operativi nazionali o i programmi operativi regionali, previsti dai fondi europei 2014-2020, ma l'elemento centrale della delega è la collaborazione interistituzionale, che prevede l'elaborazione di progetti personalizzati che tengano conto dell'effettivo reddito disponibile, di indicatori della capacità di spesa e dell'indicatore della situazione economica equivalente (ISEE). L'affrancamento dalla condizione di povertà avverrà attraverso progetti, predisposti in modo sinergico da un' équipe multidisciplinare complessa, costituita dagli ambiti territoriali che collaboreranno con i centri per l'impiego, le aziende sanitarie, gli enti di formazione; i progetti riguarderanno la tutela della salute, le politiche abitative e l'istruzione, dopo una valutazione multidimensionale del bisogno. È interessante rilevare che alla progettazione parteciperanno i beneficiari dei progetti (questo è importante); progetti dei quali cui saranno definiti gli obiettivi e monitorati gli esiti. A seguito di questi controlli sarà deciso il rinnovo della progettualità o la sospensione e la decadenza del beneficio. Ritengo rilevante il fatto che il Governo preveda l'istituzione di un organismo di coordinamento degli interventi e dei servizi sociali presso il Ministero del lavoro e delle politiche sociali e la definizione di linee guida, per assicurare una maggiore omogeneità a livello nazionale nell'erogazione dei servizi. Un ruolo fondamentale viene attribuito in quest'ottica alle parti sociali, agli organismi del terzo settore, come supporto indispensabile, sia nella formulazione delle ipotesi sia nella produzione di analisi per il contrasto alla povertà. Il terzo settore e il privato sociale sono quindi chiamati a sviluppare progettazioni concrete e garanti delle politiche sociali e dei diritti di tutti i cittadini a star bene, a vivere dignitosamente. L'obiettivo del disegno di legge delega in esame è quindi un'azione di cambiamento sostanziale delle aspettative e della qualità della vita dei ceti deboli, nell'auspicio di ottenere risultati pari a quelli di altri Paesi in Europa, come la Danimarca, l'Olanda, la Svezia, dove le politiche sociali hanno realizzato, in contesti peraltro molto piccoli e non paragonabili per complessità a quelli del nostro Paese, livelli ottimali di occupazione e di sviluppo. Si tratta, dunque, di un progetto riformatore, di una vision non assistenziale o pietistica, in grado di rilanciare il reddito delle famiglie, e che dopo tanti anni intende promuovere un cambiamento, non certo facile, non certo immediato (nessuno crede nelle fiabe), ma finalmente capace di rispondere, con una nuova attenzione al sociale e dopo anni di disinteresse, a quanto altri Governi non sono stati in grado di realizzare. A tal proposito, faccio riferimento a quanto detto dalla senatrice Favero rispetto all'impegno della spesa sociale del Governo Renzi.
2017-03-02	LN	ConsiglioNunziante	Forse serviva proprio il cambio di Presidente del Consiglio per far sì che la delega sulla povertà arrivasse in discussione nei due rami del Parlamento. Qualcuno ha anche ricordato che siamo il solo Paese in Europa che non ha una misura nazionale a supporto delle persone in povertà assoluta.
2017-03-02	M5S	CatalfoNunzia	Che cos'è il reddito di cittadinanza? Non è un reddito che si recepisce se si resta a casa "in panciolle" a girarsi i pollici: è un reddito - lo ripeto spero per l'ultima volta, così evitiamo di utilizzarlo per fare campagna elettorale sui poveri e sulla gente che si trova in stato di povertà - fortemente condizionato dalla soglia di povertà. La soglia di rischio di povertà indicata si richiama all'indicatore dell'Eurostat, ad una risoluzione del 2010 del Parlamento europeo e ai dati dell'Istat contenuti nel rapporto sulle condizioni del Paese, consegnato alla Camera dei Deputati nel 2014. Questa è la soglia di rischio di povertà individuata dal Movimento 5 Stelle. Il reddito di cittadinanza sarebbe condizionato, quindi, dalla soglia di rischio di povertà, così come l'ho definita, e condizionato fortemente dall'attivazione della persona. Cosa deve fare la persona? Riqualificarsi, seguire dei corsi di formazione, fare ricerca attiva del lavoro, fare dei piccoli lavori per la comunità, ma non esclusivamente lavori socialmente utili. Perché non vogliamo che tutto l'ammontare delle ore vengano impiegate in lavori socialmente utili? Perché nei paesi e le città del Sud dove ancora la sperimentazione del reddito minimo di inserimento esiste, come si evince dal rapporto della Commissione, una delle criticità del reddito minimo di inserimento sono stati i lavori di comunità, che hanno fatto sì che queste persone rimanessero per sempre, e oggi ancora, nella gabbia della povertà. Ecco, se voi vi recate in questi paesi dove ancora esiste il reddito minimo di inserimento, vi rendereste conto che queste persone sono ancora nella gabbia della povertà a fare lavori di comunità. Quindi noi avevamo proposto, invece, degli investimenti importanti, perché ci rendiamo conto che se non si fanno investimenti importanti nelle politiche attive del lavoro, nei servizi per l'impiego, nei servizi sociali (e quindi non si fa ciò che tutto il resto dell'Europa ha messo in atto sulle politiche attive del lavoro), questo tipo di misure diventano, come lo è diventato il reddito minimo di inserimento, la gabbia definitiva della povertà. Noi non vogliamo questo; vogliamo un'Italia che si riprenda e sia in grado di riportare i suoi cittadini al centro del lavoro italiano e al centro della dignità.
2017-03-02	M5S	PagliniSara	Ci troviamo in questa legislatura a lavorare sul tema (secondo noi) più pressante per il Paese: ci troviamo ad affrontare il tema del contrasto alla povertà. In Italia esiste un divario tra flessibilità del lavoro e sicurezza sociale. Il sistema dell'indennità di disoccupazione è complesso e frammentato, disorganizzato e non in grado di sostenere adeguatamente tutti i disoccupati. È aumentata la disuguaglianza con l'aumento della flessibilità e della precarietà. Il sistema di welfare è un fallimento! Leggiamo dati agghiaccianti, oggi, sul disagio dei nostri concittadini. Dal 2008 ad oggi, addirittura il numero di bambini sotto la soglia di povertà è triplicato: siamo a oltre un milione, e la vulnerabilità dei minori è ovviamente legata alle difficoltà dei giovani adulti. Lottare contro la povertà significa contrastarla e vincerla. Contiamo poveri in tutte le fasce d'età, dai giovani che ormai sono rassegnati ad emigrare, (visto il tasso di disoccupazione è al 40 per cento) ai pensionati in difficoltà che sono un esercito. Oggi contiamo due milioni di pensionati costretti a vivere con pensioni da 500 euro al mese, e da ciò deriva il fenomeno dei «nonni in fuga», costretti ad emigrare da anziani per non morire di stenti nel loro Paese. Ma quando si è considerati poveri? Nel provvedimento in esame non lo dite! Non si sa. Non ci date i parametri. Eppure Eurostat ci fornisce l'indicatore ufficiale di povertà che considera a rischio di indigenza la persona che non raggiunge 9.360 euro all'anno (780 euro al mese), ovvero che non percepisce almeno sei decimi di 15.514 euro, che è il reddito mediano, la linea di reddito raggiunta dalla metà delle famiglie italiane. Quindi cosa ci aspettavamo da questa maggioranza? Una terapia d'urto, una terapia d'urto in un Paese come il nostro che ha sempre investito male e troppo poco per l'inclusione sociale e per il contrasto alla povertà. Da questa legge ci aspettavamo qualcosa di importante, tenuto conto che, insieme alla Grecia, siamo l'unico Paese che non ha ancora adottato un reddito di cittadinanza, che tra l'altro è la prima proposta del Movimento 5 Stelle. Cosa è stato fatto nel corso di questa legislatura per tutti questi cittadini? Nulla. Oggi, dopo quattro anni di legislatura, permettetemi di definire ridicolo, ridicolo al limite dell'indecenza ciò che dichiara, in una trasmissione televisiva, il signor Renzi, cioè colui che ha avuto per tre anni in mano il Paese Italia, che ha detto che oggi serve il "lavoro di cittadinanza" anziché il "reddito di cittadinanza" in quanto è lo Stato che dovrebbe occuparsi di formare ed introdurre i cittadini in difficoltà nell'ambito lavorativo. Ridicolo in quanto si parla senza conoscere il nostro disegno di legge, ridicolo perché la nostra misura passa soprattutto attraverso una continua formazione e nell'inserimento nel tessuto sociale in modo da attivare la persona e l'economia interna. Forse Renzi non sa leggere o fa finta di non saperlo. È ridicolo perché continua a parlare per slogan, vendendo altro fumo agli italiani, che comunque hanno capito la schizofrenia di un personaggio che in tre anni nulla ha fatto per garantire i diritti dei cittadini e che, con la strategia della mancetta degli 80 euro (per accaparrarsi un voto), si è mangiato di nuovo la reputazione visto che oggi li riprende a due milioni di cittadini. Li richiede indietro, soprattutto se sono diventati poverissimi! Renzi è il vero Superciuk! Ruba ai poveri per dare ai ricchi e ancora spera di comandare il Paese. Il signor Renzi deve fare solo una cosa, così come aveva promesso: sparire dalla scena politica italiana dopo i fallimenti collezionati dalle sue riforme giudicate incostituzionali, fino al miserevole tentativo di «colpo allo Stato», che doveva passare attraverso la riforma costituzionale. Torniamo, però, alla delega in questione. Ribadisco: è un disegno di legge delega e, quindi, per conoscere i particolari della misura bisognerà attendere comunque l'arrivo dei decreti legislativi, che dovranno essere varati dal Governo entro sei mesi. Bisognerà, quindi, attendere i decreti attuativi per capire con esattezza la platea dei beneficiari, i requisiti per poter accedere al beneficio, nonché come intende il Governo riordinare le prestazioni assistenziali e altro. Prevedete un investimento di 1,6 miliardi per l'anno 2017 e 1,8 miliardi per il 2018. Lo sapete, sono briciole. Le misure pensate non si riferiscono al cittadino singolo, non sono legate alla persona. Ponete l'attenzione prioritaria solo alle famiglie, lasciando indietro l'individuo. Qui devo essere chiara con chi ascolta da fuori: è grave, gravissima, la scelta della maggioranza di rinunciare al contributo delle opposizioni durante la fase in Commissione. La maggioranza, esprimendosi con parere contrario su tutti gli emendamenti, ha svilito la stessa funzione del Parlamento. È stata per noi una forzatura intollerabile. Lasciatemi dire che costituisce un episodio surreale il commento della maggioranza che ha valutato la proposta di reddito di cittadinanza «altamente pericolosa», in quanto una famiglia di due adulti e due bambini potrebbe addirittura percepire 1.630 euro al mese. Avete gridato allo scandalo. Peccato che sono misure e tabelle Eurostat, roba seria e coscienziosa. Forse per qualcuno è meglio continuare a tener in pugno un bel bacino elettorale mansueto e servile. Chissà se la maggioranza si è così sconvolta quando ha regalato miliardi alle banche private o quando Renzi ha bruciato dieci miliardi per la sua marchetta elettorale degli 80 euro che ora si sta riprendendo. Questa misura - non ci stancheremo mai di ribadirlo - appare dopo oltre due anni di voluta giacenza del nostro disegno di legge sull'istituzione del reddito di cittadinanza in Commissione lavoro, una misura shock veramente volta a risolvere il problema di milioni di cittadini che vivono al di sotto della soglia di povertà, atta all'inserimento lavorativo e, al contempo, all'innalzamento dell'economia e al consumo interno. Anziché giocare sulle coperture dei nostri emendamenti facendo melina nelle Commissioni, dovevate unirvi al nostro sforzo e trovare la strada migliore per attivare da subito il nostro disegno di legge. Invece avete perso tempo, a cominciare dal 2014 quando l'Italia aveva adottato il programma pilota per il sostegno per l'inclusione attiva (SIA). Nel SIA si prevedeva un progetto di reinserimento nel mondo del lavoro, nel tessuto sociale. Non avendo dati certi del monitoraggio, come Movimento 5 Stelle abbiamo cominciato autonomamente a contattare i Comuni per conoscere appunto l'andamento di questi progetti sociali. Abbiamo saputo che è tutto in panne. I Comuni ci hanno risposto dicendo che avevano accumulato diversi ritardi e che, quindi, era tutto fermo. Si sono rivelate, quindi, misure palliative fallibili, non monitorate e non strutturate. È logico: se non si investe non si può sperare nei miracoli. Le nozze con i fichi secchi non si possono fare. La vostra linea di risoluzione alla povertà e disagio ricalca il SIA, ma senza investimenti adeguati tutto si svilisce. La vostra proposta l'avete farcita di buoni propositi copiando alcuni «obblighi» del nostro reddito di cittadinanza, ma svuotandoli di risorse e, quindi, rendendoli vani. È una misura palliativa perché l'assegno mensile per famiglia potrà variare dai 320 euro ad un massimo di 400 euro, ma solo se si vive in condizioni allucinanti: famiglie con minori a carico o disabili, con l'ISEE all'osso. Si prevede una gamma di requisiti all'estremo ribasso. Manca l'individuazione della soglia del bisogno. La misura così pensata riteniamo sia totalmente inefficace per contrastare veramente la povertà. Con questo disegno di legge delega si passa la patata bollente ai Comuni. Gli stessi portavoce dell'ANCI in Commissione hanno chiarito le difficoltà eventuali a causa dell'insufficienza di personale e dei limiti alla spesa imposti dalle norme. Le persone hanno annotato che tutti i vostri fallimenti, dalla scuola, alla sanità, al jobs act, che si è bruciato 20 miliardi per dare precarietà, voucher e insicurezza, sono sulle vostre spalle. Ricordiamo che i provvedimenti da attuare inseriti nel jobs act per incentivare le politiche attive del lavoro e per le politiche sociali li stiamo ancora aspettando. I dati diffusi da Eurostat hanno certificato che il nostro Paese è quello che ha più poveri di tutta l'Europa: è una situazione drammatica, signora Presidente. I cittadini che vivono in conclamate condizioni di povertà in Italia sono circa l'11,5 per cento della popolazione, ovvero un totale di sette milioni di persone che vivono in condizioni di miseria. Ecco, queste per noi erano le priorità, signora Presidente, che andavano subito risolte. In Europa ci sono 123 milioni di poveri, troppi e in aumento. In questo scenario, se non viene regolato velocemente il tutto in un'ottica redistributiva, si andrà verso una crisi umanitaria e un notevole aumento delle disuguaglianze. Lo stanziamento di risorse che investite è assolutamente insufficiente. Gli italiani stanno chiedendo risposte. Le persone che usufruiranno della vostra misura sono pochissime: appena 280.000 famiglie, che avranno briciole che non li metteranno davvero in condizione di vivere una vita dignitosa e libera. Diteci come si può sopravvivere con cifre di 320-400 euro al mese con due figli a carico. Signora Presidente, la gente dice che ha fame e qualcuno gli risponde: «Ma dov'è il problema? Dategli al limite un po' di fritturina di pesce!». Questo è il problema.
2017-03-02	PD	AngioniIgnazio	Signora Presidente, signor Sottosegretario, colleghi senatori, per oltre metà del Novecento, nel nostro Paese, il tema dell'estrema indigenza e della povertà, più che riguardare i singoli individui o singoli nuclei familiari, ha riguardato le condizioni normali di vita di vasti territori, se non di intere Regioni. Stiamo parlando certamente soprattutto del Meridione, ma anche di vaste zone del Centro Italia e del Nord Est. Alcuni di questi territori per molto tempo sono stati considerati tra i più poveri d'Europa e, tra gli anni Cinquanta e Settanta del secolo scorso, non soltanto per la ricostruzione post-bellica, ma soprattutto con politiche di redistribuzione del reddito legate alla crescita economica nazionale, milioni di persone uscivano dalla condizione di estrema povertà, come mai in Italia era accaduto dalla sua fondazione. Dagli anni Settanta in poi, questo ci dicono tutti i dati statistici, l'incidenza della povertà resta nel nostro Paese più o meno stabile.
2017-03-02	PD	SpilabotteMaria	Grazie all'eccellente lavoro svolto in Commissione, in primis dalla capogruppo e relatrice del provvedimento, senatrice Annamaria Parente (che ringrazio, come pure faccio con tutti i colleghi che ci hanno lavorato), e al costante confronto con il Governo siamo riusciti ad impegnare l'Esecutivo, in vista dei decreti attuativi della delega, ad un graduale ampliamento delle risorse per il contrasto alla povertà, con la realizzazione di un piano pluriennale e l'estensione dei beneficiari. Il provvedimento oggi è finanziato con oltre un miliardo di risorse, ma il fondo sarà alimentato da ogni legge di bilancio e dalle risorse liberate dal riordino. È quindi una misura basata sia sui trattamenti economici sia sull'adozione e sull'azione della rete dei servizi sociali. Come dicevo, si tratta della prima forma strutturale di reddito d'inclusione per la popolazione in età lavorativa che non abbia i mezzi per condurre un livello di vita dignitoso. È una misura non più sperimentale o limitata a qualche zona, ma a carattere universale e ovviamente sottoposta alla prova dei mezzi. Con essa puntiamo a incrementare il reddito delle famiglie, le quali (è l'Istat a dircelo) costituiscono la platea che ha risentito maggiormente della crisi. Quasi il 6 per cento delle famiglie - 4 milioni di persone - versa in povertà assoluta, ma ben il 28 per cento della popolazione rischia di scendere sotto la soglia di povertà, quindi più di un quarto del Paese. La crisi ha dunque aggravato vecchie situazioni di deprivazione ed esclusione sociale e ne ha generate di nuove. Oltre alla crescita della povertà assoluta, abbiamo assistito e assistiamo a fenomeni molto diffusi di impoverimento di fasce della popolazione che in precedenza non avevano conosciuto una riduzione di reddito e di status di tali dimensioni. Occorre allora intervenire con decisione, prima che il contesto si deteriori ulteriormente. Le misure introdotte negli ultimi anni sono risultate perlopiù inefficienti e inefficaci nella loro episodicità: servono più risorse, ma soprattutto misure strutturali e continuative di presa in carico e sostegno ai casi di fragilità. L'obiettivo è istituire un'unica misura di contrasto alla povertà definita come livello essenziale delle prestazioni da garantire su tutto il territorio nazionale, a carattere universalistico e sottoposta alla prova dei mezzi attraverso l'indicatore ISEE. Nella nuova misura saranno riunite e riordinate le attuali prestazioni assistenziali, a eccezione di quelle per la non autosufficienza e per gli anziani oltre i sessantacinque anni di età. Si è fatta tanta confusione su quest'argomento, voglio sottolinearlo: in questo provvedimento riordiniamo le prestazioni assistenziali, non quelle previdenziali. Assistenza e previdenza sono due cose completamente distinte, quindi è bene fare chiarezza su tale aspetto. La norma poi rifugge da un approccio meramente assistenziale: mira a superare la condizione di povertà attraverso l'inclusione sociale e lavorativa dei beneficiari, i quali avranno, sì, un sussidio economico, ma esso sarà vincolato all'adesione ad un percorso di attivazione, di presa in carico e di accompagnamento da parte dei servizi sociali del territorio. Accanto all'erogazione monetaria, quindi, assume un ruolo decisivo la dimensione dei servizi garantiti dagli enti locali con le risorse dei fondi europei per l'inclusione. Per questo la legge prevede un organismo di coordinamento sull'attuazione delle prestazioni, proprio per superare e scongiurare eventuali disparità e garantire in tutto il Paese l'accesso ai livelli essenziali. In considerazione dell'entità delle risorse a disposizione, nella prima fase l'intervento sarà limitato ai nuclei famigliari più esposti al rischio di povertà, quelli con figli minori, con donne in gravidanza, con disabili o con persone disoccupate oltre i cinquantacinque anni di età. Noi raggiungeremo così una fetta consistente della popolazione in povertà assoluta, ma deve essere chiaro che la prospettiva di questo provvedimento resta la piena attuazione del carattere universale della misura, superando definitivamente l'approccio per categorie e con la graduale estensione del beneficio e della platea dei beneficiari grazie alle nuove risorse che affluiranno nel Fondo. Ebbene, è un intervento graduale, è un primo stanziamento di risorse. Noi dovremo continuare ad intervenire ancora. Abbiamo dovuto fare delle scelte, così come abbiamo dovuto fare delle scelte ed individuare delle priorità nelle precedenti misure, come ad esempio la misura del bonus bebè, per alcuni criticabile, che però ha portato nelle tasche delle famiglie con redditi bassi 160 euro al mese. Per le famiglie che hanno tre figli c'è poi l'assegno per il terzo figlio e nella legge di stabilità abbiamo previsto 100 milioni per la lotta alla povertà educativa. Se le mettiamo tutte insieme, capiamo che ci siamo posti ed abbiamo raggiunto un grandissimo obiettivo: far uscire dalla condizione di povertà un milione di bambini in Italia. Con tale provvedimento l'Italia chiude definitivamente il periodo delle sperimentazioni, ma mi piace ricordare questo lungo percorso: dal 1998 in 39 Comuni abbiamo sperimentato il reddito minimo di inserimento, grazie all'estensione di tale misura prevista dall'articolo 23 della legge n. 328 del 2000 (la cosiddetta legge Turco). Giova ricordare tutte le tappe, perché questa esperienza, questo nuovo modo di pensare il welfare è stato cancellato ed azzerato poi dal 2007, dall'introduzione della social card agli ultrasessantacinquenni, una misura assai criticabile che creava stigma e che cancellava il protagonismo dei Comuni con la loro rete di servizi di protezione sociale, che invece noi rimettiamo al centro del sistema. Senza questo non si può fare vera inclusione. Un'altra precisazione: questo non è il reddito di cittadinanza e lo dico con assoluta tranquillità e cognizione. È tutta un'altra cosa. In tutta Europa quello che esiste è il reddito minimo legato alla prova dei mezzi, cioè alla necessità di dimostrare che non si ha il reddito sufficiente per poter mantenere la propria famiglia. È questo quello che avviene in tutti i Paesi europei. Se fosse diversamente, noi dovremmo spiegare a centinaia di milioni di giovani laureati, di plurilaureati, ricercatori universitari che ogni mattina vanno a lavorare inutilmente per 40 ore a settimana, a perdere tempo per guadagnare un misero stipendio di 1.000 euro: qualcuno ne prenderebbe 750 stando comodamente a casa senza fare niente.
2017-03-07	M5S	AirolaAlberto	Signor Presidente, l'Agcom, l'Autorità per le garanzie nelle comunicazioni, nata per vigilare e regolamentare la corretta funzionalità di settori cruciali quali le telecomunicazioni, è in realtà il poltronificio per politici e amici di politici, strapagati con soldi pubblici, che ovviamente hanno permesso e favorito pratiche criminali di operatori del settore (stampa, giornali e televisioni) o vere e proprie truffe ai danni dei consumatori, depistati e disinformati dal peggior sistema d'informazione d'Europa. Presieduta dal montiano Cardani, uno spregevole individuo inadeguato alla corretta gestione dell' Authority, l'Agcom ha assunto recentemente un nuovo responsabile della comunicazione, dopo un concorso in violazione dei basilari principi di trasparenza e soprattutto senza i requisiti necessari. Si chiama David Nebiolo e presto si dimetterà in seguito alle tenaci mie (e non solo mie) denunce. Non è bastato il mio esposto all'ANAC per denunciare la scorretta prassi di assunzione, non è bastato il ricorso al TAR di altri candidati esclusi, non è bastato il controllo di Cardani, non dei tre commissari Martusciello, Nicita e Posteraro, non del segretario generale Capecchi (nipote dell'ex premier Enrico Letta), non dei due vicesegretari generali Perrucci e Aria, non del capo di gabinetto Annalisa D'Orazio, non del consigliere per le politiche dei consumatori Flaviano: tutti pagati oltre 200.000 euro l'anno (bastava una ricerca su Google tra l'altro) per evitare l'illegittima assunzione di Nebiolo con una delibera del 14 ottobre 2016. David Nebiolo risulta infatti socio e amministratore unico di una società, la Nest, che gestisce un ristorante nel centro di Roma, dove tra piatti succulenti e vino, si sollazzano amici giornalisti e personaggi dello spettacolo (trovate le foto anche su Twitter). Senza citare i soci di Nebiolo, adombrati da indagini e sospette attività corruttive. Nebiolo è inoltre liquidatore di un'altra società di capitale, la PNR Comunicazione Srl in evidente conflitto di interessi con Agcom. Quindi, è un vero peccato, ma David Nebiolo non ha i requisiti, perché la norma recita che il personale dipendente in servizio presso le Autorità non può assumere altro impiego o incarico, né esercitare altra attività professionale, anche se a carattere occasionale; non può avere interessi diretti o indiretti nelle imprese del settore (ma guarda un po'). La violazione di tali divieti costituisce causa di decadenza dall'impiego. Inoltre lo svolgimento di attività d'impresa è anche notoriamente incompatibile con la professione: come recita la legge n. 68 del 1963, recante «Ordinamento della professione di giornalista»: «Il giornalista è cancellato dall'elenco dei professionisti, quando risulti che sia venuto a mancare il requisito dell'esclusività professionale». È appena il caso di ricordare che condizione per la partecipazione al concorso era l'iscrizione all'Albo dei giornalisti professionisti. Forse per far carriera il requisito principale era far mangiare bene gli amici, più che essere un vero giornalista. Quindi Nebiolo si deve dimettere e, già che ci siamo, si dimetta anche Cardani.
2017-03-08	FI	FlorisEmilio	FLORIS (FI-PdL XVII). Signor Presidente, il concetto rappresentato dal Gruppo di Forza Italia è stato espresso in maniera veramente encomiabile dal nostro Capogruppo alla presenza del Presidente del Consiglio dei ministri, così come le nostre volontà, i nostri orientamenti e le nostre critiche verso il prosieguo dell'Unione europea. È un appuntamento sicuramente importante quello che vedrà l'incontro dei Primi Ministri europei il 9 e 10 marzo 2017 e ci auguriamo che vengano accolte e portate avanti anche le richieste che vengono avanzate dal nostro Gruppo politico nella proposta di risoluzione n. 7. Anticipo fin d'ora che accogliamo le richieste di riformulazione, avanzate dal sottosegretario Gozi, relative alla proposta di risoluzione, per la quale naturalmente ci spenderemo. Nell'Europa a due velocità ci sono criticità che abbiamo elencato. Naturalmente non vorremmo che accadesse ciò cui abbiamo assistito nel nostro Paese, con un'Italia a due velocità, per cui vi sia una parte, quella che va più veloce, che aumenterà la propria velocità e una parte, quella più lenta, che la ridurrà. In questo momento di integrazione dell'Unione europea, che tante altre Nazioni, così come il nostro Paese, vorrebbero, speriamo si tenga conto di questo: non favorire chi cresce di più, perché integrare significa far sì che lo sviluppo sia armonico e non solo di una parte dell'Europa. Certo, sta al Presidente del Consiglio rappresentare la posizione dell'Italia, uno dei Paesi fondatori, che si dice la terza economia dell'Europa. Forte di questo, riteniamo che il Presidente possa rappresentare al meglio le esigenze, al di là dei contenuti di altre proposte di risoluzione che sono state presentate. Noi sosterremo fortemente la nostra e valuteremo, caso per caso, cosa fare sulle altre.
2017-03-08	FI	RomaniPaolo	Juncker introduce poi un terzo scenario che intitola «Chi vuole di più fa di più»: alcuni Stati membri ambiscono a fare di più in comune ed emerge quella che chiama una «coalizione di volenterosi» (se non ricordo male si chiamava allo stesso modo anche la coalizione che attaccò Saddam Hussein in Iraq nel 2003) che operano in comune in ambiti specifici, quali, guarda caso, la difesa, la sicurezza interna e la fiscalità. Ma il divario tra aspettative e risultati - specifica Juncker nei pro e contro e nelle annotazioni che mette sempre a piede di ogni proposta - comincia a chiudersi nei Paesi che vogliono di più e scelgono di fare di più. Un'Europa un po' diversa rispetta quella cui eravamo abituati.
2017-03-08	FI	RomaniPaolo	Ora, il problema è: questo è uno strumento di lavoro? I cinque scenari sono stati dibattuti? Saranno oggetto del dibattito? Che fine farà questo documento nella dichiarazione di venerdì? E questo documento, nel momento in cui è stato scritto, quando è stato condiviso? E, nel momento in cui viene presentato, quanto di questo documento è parte di decisioni che sono già state prese? Mi pongo il problema, signor Presidente, di rendere congruente questo documento con le dichiarazioni rese (e ovviamente parto da quelle della cancelliera Merkel) e con le domande che ci siamo posti in questi mesi. Quando si parla di Europa a più velocità si intende un euro a diverse velocità? Si intende un'Europa con diversi livelli di integrazione, oppure si pensa all'Europa del 1994, la Kern -Europa (forse il professor Monti la ricorderà), che era il nocciolo duro ( kern in tedesco significa nocciolo), un'Europa a cinque? Il nocciolo duro, guarda caso, evitava che vi fosse l'Italia. Se si dovesse prevedere un euro a diverse velocità, mi pare che la signora Merkel abbia già chiarito questo punto: ha detto a Draghi, nei giorni scorsi, che non ci sarà e non ci possono essere una moneta di serie A e una moneta di serie B; è già diversa la velocità, perché alcuni Paesi fanno parte dell'Eurozona e altri no. Non vorrei che vi fosse, sotto, sotto, il ragionamento di un'Europa a diverse velocità perché vi è un nucleo stretto, un nucleo storico, quello del 1994. E guarda caso, quella Kern -Europa fu inventata da Wolfgang Schäeuble, oggi potentissimo ministro dell'economia tedesco, e ne parlò anche Karl Lamers, portavoce della CDU di allora. Allora Prodi la rifiutò, ma oggi lo stesso Prodi dice che è possibile ammettere e immaginare che ci possa essere un'Europa a diverse velocità. Signor Presidente, di che avete parlato a Versailles? Cerco di interpretare l'effetto di quell'incontro in base a un'intervista che Hollande ha rilasciato a «La Stampa» l'altro ieri, nella quale il Premier francese dice che il patto franco-tedesco «È indispensabile. Se non c'è fiducia tra Francia e Germania l'Europa non avanza». E aggiunge: «Ma non è sufficiente. Quando con la signora Merkel troviamo un accordo, poi dobbiamo convincere gli altri». Vuol dire, allora, che a Versailles c'erano due Europa: Francia e Germania e, per caso hanno invitato - scusi la battuta cattiva e maliziosa - Spagna e Italia: l'Italia perché sarà sede del prossimo incontro del 25 marzo e la Spagna perché se si invita l'Italia non si può lasciare fuori la Spagna. Ricordo allora quanto accaduto a Bratislava, dove pure è accaduto qualcosa che non siamo riusciti a interpretare correttamente. A Bratislava c'era il presidente del Consiglio Renzi ed è stato firmato un documento del quale, poi, il Primo Ministro italiano si è lamentato. Dopo il vertice di Bratislava non c'è stata una conferenza stampa in cui tutti erano presenti? Ma Renzi ha voluto fare una conferenza per i fatti suoi, contestando il risultato di Bratislava. Mi pongo allora delle domande e ce le dobbiamo porre tutti. Il partner più forte di questa Europa rimane comunque la Germania; cerco di trovare, come dicevo prima, una corrispondenza tra quella proposta di Libro bianco di Juncker e ciò che si dice, nel Paese più forte di questa Europa: quando la Merkel parla di concetto di cooperazione differenziata su specifici settori, cosa intende esattamente? È l'Europa franco-tedesca cui faceva riferimento Hollande o è una cosa diversa? Quando la Merkel dice che tutto quello che abbiamo costruito potrebbe crollare, oppure che deve essere l'Europa della prosperità, noi siamo d'accordo. Ma quando, invece, afferma che dobbiamo andare avanti, che non ci possiamo fermare, che è il caso che alcuni Paesi vadano avanti più rapidamente di altri, ho l'impressione che qualcosa non stia funzionando. E non vorrei che questo Libro bianco, presentato da Juncker, non fosse essere altro che un atto propedeutico a un'Europa molto diversa rispetto a quella cui siamo abituati. Sono domande, Presidente del Consiglio. Penso che lei venerdì non potrà solamente immaginare una commemorazione dei sessant'anni dell'Europa. Venerdì lei dovrà immaginare che cosa celebrare a Roma il 25 marzo e il Governo italiano dovrà dare indicazioni su quello che accadrà o su quello che noi pensiamo dovrebbe accadere, oltre che su quale sia l'esatta indicazione e opinione del Governo italiano rispetto ai temi che sto proponendo in quest'Aula. Passo ad un altro argomento: abbiamo apprezzato il ministro Minniti quando, in una sua relazione alle Commissioni riunite, ha detto una cosa che non si sente spesso nel nostro Paese, e cioè che dobbiamo coniugare l'accoglienza e l'integrazione con il sentimento del Paese. Non è un argomento caro alla Sinistra. Il sentimento del Paese è che non possiamo accettare 181.000 persone che arrivano sulle nostre coste anche nel 2017. Il sentimento del Paese è che non è possibile, come dice Frontex, che si parta dalle coste della Libia facendo una telefonata non più al centro di coordinamento di Roma ma direttamente alle navi delle ONG che sono schierate non ai limiti delle acque territoriali della Libia ma all'interno delle acque territoriali: non partono più barconi, partono i canotti. I poveri che vengono dalla fascia subsahariana dell'Africa, ormai al 95 per cento sono persone che cercano in Europa e in Italia quella vocazione e quella libertà economica che non hanno avuto nel loro Paese. Il rapporto Frontex dice quello che noi non vorremmo sentire: ci sono modalità di contatto con le imbarcazioni dei trafficanti che non ci dovrebbero essere. Allora, coniugare l'integrazione con il sentimento del Paese vuol dire bloccare questo flusso di persone dall'Africa. E mi chiedo: questa Europa a più velocità sarà in grado di affrontare questo problema? O forse non dovrebbe essere il nostro Paese quello che svolge il ruolo guida nella risoluzione di un problema che non può essere condiviso da tutta Europa? In conclusione, signor Presidente, l'Italia ha una forte responsabilità perché probabilmente questa non è più l'Europa dei nostri Padri fondatori. Non basta più puntare il dito contro la burocrazia di Bruxelles, perché fra coloro che redigono in maniera ottusa direttive e regolamenti ci sono spesso anche funzionari italiani. L'Italia è un Paese fondatore di questa Europa ed è rappresentata a tutti i livelli ma, detto in parole più semplici, l'Europa che spesso critichiamo è come fosse un sovrastato terzo e inappellabile. Allora, signor Presidente, se vogliamo fare un ultimo e forse unico tentativo perché questa Unione non vada in mille pezzi, le chiediamo di rappresentare l'Italia come un Paese serio, in grado di essere nel primo livello, nel primo girone, nel primo campionato (chiamatelo come volete) di un'Europa differenziata, di dare un'impronta nuova all'Unione in cui le differenze fra i Paesi siano finalmente messe a sistema e valorizzate e non solo utilizzate per fare classifiche di velocità, di fare in modo che la politica comune di difesa e la difesa dei confini non siano concetti valutati dal solo punto di vista del Governo tedesco e che non si impieghino più tre anni per spiegare in Europa che i flussi migratori sono un tema europeo.
2017-03-08	FI	RomaniPaolo	Poi introduce un altro scenario, che Juncker chiama «Solo il mercato unico»: l'Europa subisce un fortissimo arretramento e si occupa solo del mercato. L'Unione europea si concentra, in misura sempre maggiore, su determinati aspetti fondamentali del mercato unico, ma Juncker introduce anche un ragionamento con cui afferma che le divergenze di opinione tra gli Stati possono e devono essere spesso risolte a livello bilaterale, caso per caso: un arretramento pazzesco dell'Europa per come l'abbiamo conosciuta fino a oggi.
2017-03-08	FI	RomaniPaolo	Signor Presidente, colleghi, il presidente Gentiloni Silveri, questa mattina, nella sua relazione iniziale ha parlato del prossimo Consiglio europeo come di un Consiglio europeo di transizione, ma non ha omesso le difficoltà che sta attraversando l'Europa in questo periodo. Ha indicato anche tre possibili strade che ci attendono: un ruolo internazionale dell'Europa con una maggiore integrazione delle politiche estere; una politica economica di maggiore crescita e sviluppo e un po' meno di austerità; il tema della libera circolazione delle persone, che ovviamente è connesso al problema dell'immigrazione e dell'integrazione.
2017-03-08	FI	RomaniPaolo	Tuttavia, questa mattina ha introdotto nel dibattito un argomento, che a mio avviso è fondamentale, che riguarda il Libro bianco di Juncker, che è stato firmato lo scorso 1° marzo e propone cinque scenari per l'Europa. Le confesso che ho trovato inquietante la lettura di questo documento.
2017-03-08	LN	CentinaioGianMarco	Il Consiglio europeo del 9 e 10 marzo, come ben sa e ci ha detto pochi minuti fa, toccherà punti molto importanti; l'occupazione, la sicurezza e la difesa, le politiche migratorie, le relazioni esterne, il futuro dell'Unione. Il primo consiglio che ci teniamo a darle in modo molto costruttivo è quello di non fare come faceva il suo predecessore: fenomeno in Italia e muto in Europa. Se infatti viene qua o se va a raccontare sui giornali italiani cose che poi ai suoi colleghi europei non verranno riferite, è logico che i suoi colleghi europei e l'Europa non avranno bene in mente o non conosceranno l'esatta fotografia della nostra Nazione. Spieghi quindi com'è realmente il nostro Paese.
2017-03-08	LN	CentinaioGianMarco	Le chiediamo di raccontare che nonostante le finte riforme dei mille giorni precedenti del dottor Renzi, la disoccupazione giovanile in Italia è al 40 per cento; le chiediamo di ricordare ai suoi colleghi che ci sono 4.200.000 italiani sotto la soglia di povertà assoluta, nonostante i mille giorni. Le chiediamo ancora di ricordare che ci sono 150.000 italiani che ogni anno varcano i nostri confini e se ne vanno all'estero a cercare un posto di lavoro; che negli ultimi quattro anni dei vostri Governi l'Italia ha perso 194.000 imprese e 800.000 addetti; che nell'ultimo anno sono stati chiusi 19.000 esercizi commerciali, che la crescita dell'1 per cento, con cui alcuni si riempiono la bocca facendo un po' di propaganda nei confronti degli italiani più disattenti, è la peggiore dell'Europa.
2017-03-08	LN	CentinaioGianMarco	Questo Governo - così ci avevate detto - è nato per fare le riforme, come la riforma della legge elettorale. Dopo il referendum del 4 dicembre avete preso in giro gli italiani, che avevano detto che ve ne dovevate andare, sostenendo che era necessario un Governo per fare la riforma elettorale. Premesso che la riforma elettorale la fanno Camera e Senato, quindi anche qui c'è un po' di ignoranza politica (ma va bene così), la verità è che la riforma elettorale è l'ultimo dei vostri pensieri, perché c'è il congresso del PD. E poi c'è Alfano che deve fare il suo nuovo partito; di conseguenza bisogna aspettare che abbia fatto il suo nuovo partito (perché con l'NCD secondo me gli italiani lo ammazzano), oppure c'è il congresso del PD. Ma va bene così, signor Presidente: queste possono essere delle giustificazioni. Non parlo molto dell'immigrazione perché è appena arrivata una nota che dice che le debolezze del sistema italiano di rimpatri volontari ed espulsioni forzate rischiano di «incoraggiare l'afflusso di un sempre maggior numero di migranti economici irregolari». Questo non lo dice Matteo Salvini, ma Bocek, ossia il rappresentante speciale del Segretario generale del Consiglio d'Europa per i migranti e i rifugiati. Neanche l'Europa si fida di voi.
2017-03-08	LN	CentinaioGianMarco	Racconti anche dei furbetti del cartellino, dei dipendenti pubblici che, nonostante le vostre leggi, rubano ancora lo stipendio e vanno avanti a rubare senza che nessuno dica e faccia niente. Racconti della vicenda Consip e spieghi all'Europa che cosa sta succedendo: la più grande stazione appaltante è finita nella bufera grazie al "giglio magico" di Firenze. Racconti del fatto che il nostro Paese - lo spieghi, perché magari questa può essere una giustificazione - è bloccato perché c'è il congresso del PD e di conseguenza la politica è tutta bloccata e non si fa niente. A noi del congresso del PD non ce ne frega niente; sono fatti vostri!
2017-03-08	LN	CentinaioGianMarco	Signor Presidente, ciò che volevamo dire lo abbiamo espresso nel corso della discussione. La posizione del Gruppo della Lega è molto chiara su ciò che bisognava andare a dire: bisognava portare le istanze degli italiani in sede europea. Nella nostra risoluzione c'erano alcune proposte, signor Presidente; vedere stravolgere, per l'ennesima volta, una proposta costruttiva che cercava di andare nella direzione indicataci dalla maggioranza ci porta a dire «fate ciò che volete». Non siamo dell'idea che si debba andare in Europa a dire - come ho sentito da alcuni colleghi - che in Italia va tutto bene, che è tutto perfetto, che non ci sono problemi e magari dipingere ai colleghi europei l'Italia come il Paese del bengodi. Lo faceva il premier Renzi e i risultati sono sotto gli occhi di tutti. Per quanto riguarda l'immigrazione, anche in questo caso sono mesi, se non anni, che stiamo dando ricette. La risposta è sempre stata: voi della Lega siete dei razzisti. L'Europa dice le stesse cose che ha detto e sta dicendo la Lega, come vi ho raccontato prima: allora, per la proprietà transitiva, se la Lega è razzista e dice le stesse cose dell'Europa, anche la vostra Europa è razzista. Quello che avete raccontato a noi e che ci raccontate nei talk show andate quindi a ribadirlo ai signori della Commissione europea.
2017-03-08	LN	CentinaioGianMarco	Signor Presidente, parli degli agricoltori, dei pescatori, del comparto del riso e della pesca, anche in questo caso massacrati dall'Europa, e dall'Italia in silenzio colluso. Parli e spieghi degli italiani truffati dalle banche. Non dovevate rimborsarli? Non dovevate aiutarli? Sono ancora lì a protestare.
2017-03-08	LN	CentinaioGianMarco	Vada in Europa, presidente Gentiloni Silveri, a sostenere la nostra proposta: esenzione della tassazione e istituzione di una zona franca per cinque anni. Non basta rinviare il pagamento delle tasse: bisogna far sì che in queste zone riprendono le attività economiche.
2017-03-08	M5S	CioffiAndrea	Signor Presidente, ascoltando i discorsi che sono stati fatti in quest'Aula, mi sembra che ci sia una stasi temporale. Mi sembra che non siano passati sessanta anni. Quando si parla di un'Europa del futuro, dell'Europa dei popoli, sembra davvero che non siano passati. Sessant'anni fa le persone avevano un sentimento positivo verso quella che era una comunità europea. La parola «unione» è una parola ben diversa dalla parola «comunità». C'è quindi anche un problema di semantica. Dovremmo capire cosa è successo in questi sessanta anni e perché oggi i cittadini sostanzialmente sentono l'Europa come una cosa così lontana, così diversa da quella comunità che doveva essere. Il Presidente del Consiglio ha citato Papa Francesco e, usando le sue parole, ha detto: «Cosa ti è successo, Europa umanistica, paladina dei diritti dell'uomo, della democrazia e della libertà?». Queste sono le parole del Papa. Signor Presidente del Consiglio, dobbiamo dire che sono successe tante cose, ma sostanzialmente è successo che la parola democrazia è stata svuotata. Il vero potere, come ha detto il senatore Monti, è nel Consiglio, aggiungerei anche nella Commissione, e, quindi, i cittadini non hanno il potere. Questo significa aver svuotato la parola «democrazia» di cui hanno parlato il Papa e il presidente Monti. È successo che i diritti degli uomini sono stati piegati ad un'unione economica senza una protezione sociale. Pertanto anche la parola «diritto» è stata svuotata. Questo è quello che è successo in questi sessanta anni; non abbiamo dato ai cittadini i diritti. L'Italia avrebbe potuto rispondere a questa richiesta dei diritti con il reddito di cittadinanza, come è stato fatto nella maggioranza degli altri Paesi europei. Invece gli italiani non sono stati difesi e quindi l'Italia è ancora una volta arretrata. È arretrata persino in Europa, quell'Europa della quale dice di voler far parte nel gruppo di élite. Addirittura, con la legge di stabilità che abbiamo discusso recentemente, sono stati sottratti 211 milioni di euro dal fondo per le politiche sociali e 50 milioni di euro dal fondo per la non autosufficienza. La mancanza di un reddito di cittadinanza, che è universale, ha limato la parola «libertà». Un cittadino libero - come abbiamo già avuto modo di dire - non è asservito al potere politico, perciò se non l'avete fatto finora, non lo farete mai, perché un cittadino libero non si vende. Quindi, quando fate queste affermazioni andate in contraddizione con le parole stesse che usate e, ancora una volta, alle parole non corrispondono i fatti reali. Perciò non crediamo a una sola delle vostre dichiarazioni. Si parla di crescita, ma cosa vogliamo fare? Cosa abbiamo fatto? Abbiamo introdotto il pareggio di bilancio in Costituzione. Vogliamo far diventare il fiscal compact un pezzo che entra nei Trattati e istituzionalizzarlo. Il rischio - voi dite - è quello di consegnare l'Unione europea ai nazionalismi e agli xenofobi. Noi non siamo mai stati antieuropeisti o falsamente nazionalisti: è questa Europa e quello che è diventata che non ci piace e la prospettiva che volete consegnarci non è minimamente coerente con quello che dovrebbe essere l'Europa e che l'Europa non è più. Adesso vogliamo correre ai ripari, ma dove vogliamo andare? Gli Stati, cari signori, non sono aziende e speriamo che non lo diventino mai, ma nella vostra concezione gli Stati sono aziende e hanno un altro ruolo, un altro afflato: devono fare cose diverse. Parlate di sicurezza e dite che dobbiamo costruire la difesa europea, parlate di sessant'anni di garanzia di pace in questa Europa: è una retorica vecchia e stanca. Non se ne può più di questa triste retorica. L'Europa è stata in pace - lo sapete tutti - perché all'Europa è stata imposta la pace; e adesso vogliamo fare la difesa europea ma conserviamo l'ambiguità dell'appartenenza alla NATO. Qual è la risposta che date? Vogliamo stare nella NATO, vogliamo fare la difesa europea e parliamo di tassazione a livello comunitario per fare cosa? Per fare la difesa europea? Ancora una volta? Quello che bisognerebbe fare, se proprio vogliamo fare qualcosa, sarebbe far pagare chi non paga, cioè i grandi gruppi finanziari. Bisognerebbe far pagare i gruppi finanziari e l'industria che inquina e dare quei soldi ai cittadini, non ad altri e non alla difesa. Significa dare i soldi a chi ne ha bisogno, altrimenti l'Europa è completamente scollegata dalle persone che teoricamente l'Europa dovrebbe rappresentare, ma non fa. Ancora una volta vi è incoerenza tra la politica e le azioni, tra cosa dite di fare e quello che realmente fate. Questa sconnessione potente tra quello che dite e quello che fate è assolutamente insopportabile e non è più ammissibile. Per tali ragioni non possiamo minimamente appoggiare le proposte avanzate dal Governo, semplicemente perché non sono reali. È semplicemente triste quello che volete fare, perché avete dimenticato che siete persone e che alle persone dovete rispondere. Se questa è la vostra azione, allora non possiamo che opporci al vostro pensiero, perché c'è solo un modo per agire realmente: far sì che i cittadini siano il motore dell'Europa e non la finanza, le banche e le industrie energivore che inquinano.
2017-03-08	M5S	LezziBarbara	E con la decontribuzione che avete tolto e con quella mancia elettorale, che c'è costata oltre 12 miliardi, siete riusciti ad aumentare il divario della media della disoccupazione tra noi e il resto d'Europa.
2017-03-08	M5S	LezziBarbara	E ora volete fare lo spot di fine anno per andare ad elezioni! Poi, bisogna dire agli italiani che il disegno di legge per il contrasto della povertà è una delega, che vi giocherete negli ultimi mesi di nuovo, come avete fatto con gli 80 euro. E perché non mettete sui fondi per la povertà i 500 milioni di euro che vi stanno restituendo gli italiani? Troppo debito pubblico? Forse fatto per quella grande riforma che è stata la tutela del risparmio, presidente Gentiloni Silveri, per i 20 miliardi? I 20 miliardi che abbiamo dato alle banche sono una grande riforma a tutela del risparmio e vi siete dimenticati tutto il resto! Ora poi, queste celebrazioni dovrebbero essere utili a rinegoziare la nostra posizione in Europa, perché noi siamo un Paese fondatore e malgrado questi Governi incompetenti ed incapaci le nostre piccole e medie imprese riescono sempre ad essere un fiore all'occhiello. BUEMI (Aut (SVP, UV, PATT, UPT)-PSI-MAIE). Cosa stai dicendo? LEZZI (M5S). Riescono comunque ad essere un fiore all'occhiello, in Europa. Allora qui bisogna rinegoziare necessariamente il fiscal compact e non metterlo nei Trattati europei; bisogna dare la possibilità ai vari Paesi e ai loro cittadini di scegliere se rimanere nell'Unione europea, se rimanere nell'euro. Bisogna dare la possibilità di scegliere perché voi non l'avete data e state continuando a non dire quello che andrete a fare. Infatti, presidente Gentiloni Silveri, lei, dei cinque scenari, quale preferisce? Lo avete deciso voi, in qualche camera buia, e noi non ne sappiamo nulla? E ci ritroveremo il pareggio di bilancio di nuovo? Una norma del genere perché voi neanche le sapete leggere le cose. MIRABELLI (PD). Meno male che sei venuta tu! LEZZI (M5S). Questa è l'enorme e grande verità. Voi neanche le leggete le cose, perché se promettete ciò che avete abrogato ieri è perché non avete letto nulla. Siete dei burattini e state a pensare a noi, al partito azienda, alla Casaleggio Associati, quanto siete voi che siete in mano a dei farfalloni, che mentono dalla mattina alla sera!
2017-03-08	M5S	LezziBarbara	Non sapete lavorare. Date una possibilità all'onestà, a chi risponderà ai cittadini, a chi non teme di andare alle elezioni per misurarsi con il consenso vero, con il lavoro vero e con l'impegno vero! BUEMI (Aut (SVP, UV, PATT, UPT)-PSI-MAIE). Dimettetevi! AIROLA (M5S). Presidente, non è possibile! PRESIDENTE. Senatore Buemi, per favore, non interrompa la senatrice Lezzi. Quando chiederà la parola e le sarà concessa, potrà parlare. Prego, senatrice Lezzi, concluda. LEZZI (M5S). Avrei voluto che, almeno in questo caso nell'intervento del presidente Gentiloni Silveri ci fosse stata sincerità e onestà intellettuale nei riguardi nostri e quindi dei cittadini, che si fossero affrontati i punti cardine del nostro Paese e non che si parlasse solo di celebrazioni e di fotografie a uno, a due, a tre o a quattro. A noi questo non interessa, ci interessa rinegoziare tutto in Europa, perché così non si può andare avanti. Presidente Gentiloni Silveri, visto che Padoan non ci ha risposto ancora, ci dica: da qui a un mese aumenterete l'IVA? Si faranno gli investimenti di cui il nostro Paese ha bisogno? I terremotati avranno una casa e avranno le loro imprese di nuovo in essere e rigogliose? Ci saranno queste cose, sì o no? E sia onesto, almeno lei!
2017-03-08	M5S	LezziBarbara	Presidente Gentiloni Silveri, l'ho ascoltata molto attentamente perché mi aspettavo delle risposte più puntuali, una determinazione rispetto alla sua partecipazione al Consiglio europeo. Qui, a parte le celebrazioni, a parte le alte ed elevate citazioni, a parte questo terrore del populismo, non c'è nulla. Lei non ha parlato di nulla di ciò che è veramente interessante per il nostro Paese. Lei ha dimenticato di dire al Parlamento che cosa intende fare con l'Europa in merito a tutto il Centro Italia che è in mezzo alla strada e per cui questo Governo ancora non è riuscito a mandare neanche le casette.
2017-03-08	M5S	LezziBarbara	Un po' di dignità e guardate in faccia gli italiani. Dove sono gli investimenti per l'industria 4.0? Partiranno dal 2019, quando però è tutto ingabbiato nella clausola di salvaguardia. Li tirerete fuori i soldi? Avete parlato con l'Europa? Avete immaginato di proporre all'Europa gli eurobond per fare gli investimenti veri o siete ancora legati a Renzi che diceva di aver risolto tutto e che con il piano Juncker l'Italia sarebbe ripartita e saremmo stati la locomotiva d'Europa? Siamo il fanalino di coda a causa vostra! Fanalino di coda!
2017-03-08	M5S	LezziBarbara	Vorrei aver ascoltato una proiezione per il futuro, perché lei, consapevolmente responsabile della situazione in cui siamo, non ha aperto bocca sul fatto che il nostro Paese avrebbe bisogno di ingenti investimenti pubblici, ma questi investimenti pubblici che voi avete promesso sono basati su quell'aumento dell'IVA per 20 miliardi che scatterà dal 1° gennaio 2018. Come lo approverete il DEF il mese prossimo? Lo possiamo sapere sì o no? Ma veramente credete che ancora gli italiani cadano dalle nuvole pensando che stiate facendo le riforme? Quali riforme, se qui siete impiccati a Forza Italia e ad ALA perché nelle Commissioni non potete lavorare in quanto non avete i numeri? Qui in Senato, presidente Gentiloni Silveri, non stiamo facendo nulla: abbiamo dato il via libera ad un disegno di legge per il contrasto alla povertà che non è nulla e che voi state spacciando per un sistema universale, quando non lo è. A questo avete destinato 1,5 miliardi di euro, riordinando tutto il resto del welfare. Ma stiamo scherzando? Noi vorremmo sapere, ora, cosa lei intende andare a dire in Europa in merito ai 3.400 milioni di euro che dobbiamo tirar fuori da qui ad un mese perché voi avete commesso un falso in bilancio nelle ultime leggi di stabilità. Questo avete fatto e poi mi venite a fare le manfrine sulle nostre coperture per il reddito di cittadinanza, quando vi siete mangiati 100 miliardi in tre anni di debito pubblico senza risolvere nulla!
2017-03-08	PD	CociancichRoberto	Signor Presidente, vorrei ringraziare il Presidente del Consiglio e i membri del Governo. Credo che l'intervento del presidente Gentiloni Silveri sia stato ampiamente apprezzabile e condivisibile per ciò che ha espresso. Siamo alla vigilia delle celebrazioni per il sessantesimo anniversario dei Trattati di Roma. Tutti abbiamo riconosciuto come questo sia un momento di crisi e, come ogni momento di crisi, può rappresentare anche un'opportunità. Condivido gli interventi di coloro che hanno richiamato l'importanza di ritrovare oggi l'orgoglio di essere europei. L'Unione europea - lo ricordo - ha vinto pochi anni fa il premio Nobel per la pace. Jeremy Rifkin l'additava come un esempio politico da imitare anche per altre realtà politiche, come gli Stati Uniti. Penso che non si debba ricordare l'Europa solo come un fattore di pace. Certo, è stato anche questo e lo testimoniano tutte le realtà di conflitto e di guerra che sono intorno all'Unione europea: Ucraina, Yemen, Iraq, Siria, Libia. Ovunque gettiamo lo sguardo troviamo realtà di conflitto, di guerra, di sofferenza. Ma l'Unione europea è qualcosa di più: è stata l'idea, il sogno di una società aperta, tollerante, plurale, laica, multiculturale, multireligiosa. Vorrei leggere brevemente gli articoli 2 e 3 del Trattato sull'Unione europea: «L'Unione si fonda sui valori del rispetto della dignità umana, della libertà, della democrazia, dell'uguaglianza, dello Stato di diritto e del rispetto dei diritti umani, compresi i diritti delle persone appartenenti a minoranze. Questi valori sono comuni agli Stati membri in una società caratterizzata dal pluralismo, dalla non discriminazione, dalla tolleranza, dalla giustizia, dalla solidarietà e dalla parità tra donne e uomini». «L'Unione si prefigge di promuovere la pace, i suoi valori e il benessere dei suoi popoli. L'Unione offre ai suoi cittadini uno spazio di libertà, sicurezza e giustizia senza frontiere interne, in cui sia assicurata la libera circolazione delle persone insieme a misure appropriate per quanto concerne i controlli alle frontiere esterne, l'asilo, l'immigrazione, la prevenzione della criminalità e la lotta contro quest'ultima». Questi sono i valori che, tramite l'Unione, noi cittadini europei cerchiamo di conseguire; di questi non dobbiamo vergognarci, ma dobbiamo richiamarci a essi in questo momento di difficoltà e di crisi. Se torneremo a questi valori, l'Unione europea riprenderà slancio; se l'Unione rimarrà, invece, rinchiusa in una visione minimalistica, asettica, burocratica, non avremo un grande futuro. È vero che oggi i cittadini mostrano stanchezza nei confronti di una Unione europea di questo tipo perché è una Unione in cui non si possono riconoscere. È paradossale, Presidente, che siano proprio le forze di centrodestra che per diverse legislature hanno sostenuto le commissioni che hanno portato avanti quelle politiche - ricordo la legislatura vigente durante la Commissione Barroso e anche durante la Commissione Juncker - oggi siano le più accese nella critica all'Unione europea. Sono loro che hanno condotto in questa direzione l'Unione europea e oggi se ne lamentano. Mi pare un po' paradossale. È anche vero, però, che oggi questi valori sono messi in discussione da chi costruisce muri, da chi stende il filo spinato. Personalmente non posso che condividere lo sgomento espresso dal presidente Napolitano per le parole che abbiamo sentito ieri sera, per le immagini che abbiamo visto e per quello che oggi può sembrare facilmente dicibile e che una volta ci saremmo persino vergognati di pensare, non soltanto di dire a voce alta. Ci sono anche fra di noi alcuni epigoni di questi politici che in alcuni Paesi stranieri promuovono valori che, secondo me, sono contrari all'Unione europea e che anche oggi hanno espresso critiche fondate spesso su una visione piuttosto moralistica. Mi riferisco, ad esempio, alle espressioni usate dal senatore Centinaio che ha stigmatizzato - con il garbo e l'eleganza che contraddistingue sempre i suoi interventi - il fatto che vi siano alcuni esponenti politici che rubano lo stipendio. Mi domando a chi si riferisse in questo momento, perché abbiamo presenti alcuni esponenti anche del suo partito che sono noti per essere scarsi frequentatori delle aule del Parlamento. Mi domando se essere assenteisti permanenti al Parlamento europeo li faccia rientrare nella critica espressa dal senatore Centinaio. Ricordo, inoltre, gli esponenti di altre forze politiche che normalmente invocano l'onestà e la sobrietà e dopo si scopre che hanno favorito, con i contributi europei, i propri parenti, i fidanzati e le badanti, cosa che certamente non contribuisce alla credibilità né delle istituzioni, né del Parlamento europeo e fa ben capire che c'è una doppia moralità, una certa ipocrisia che sta dietro questo tipo di critiche. Signor Presidente, arrivo velocemente alla conclusione perché il vero tema politico, oggi, sono le proposte di riforma che vengono presentate a livello europeo per rilanciare l'azione dell'Unione. Mi sembra che siano sostanzialmente due. La cancelliera Angela Merkel ha proposto al Consiglio informale di Malta un'Europa a due velocità o a più velocità. In realtà, l'Unione europea già oggi si muove con diverse velocità. Poi ci sono le proposte del presidente Juncker contenute nel Libro bianco che illustra cinque scenari. A mio parere quelli verosimili sono soltanto lo scenario n. 3, cioè quello che consente a chi vuole avanzare, a chi vuole fare di più, di fare di più, e lo scenario n. 4 che permette di fare di meno ma in modo più efficiente. Di certo non possiamo restare oggi così come ci troviamo perché questa situazione comporta un distacco sempre maggiore da parte dei cittadini. Dobbiamo quindi andare avanti verso una svolta. In ogni caso, credo che saranno da riprendere quelle priorità strategiche contenute nel programma della Commissione presentato a settembre che consistono nel raddoppiare la durata e la capacità finanziaria del Fondo europeo per gli investimenti strategici, cioè il FEIS, che secondo il piano di Juncker sarebbe capace di generare 500 miliardi, e replicare l'esperienza del FEIS nella cooperazione internazionale tramite un piano europeo per gli investimenti esterni. Questo sarebbe molto importante perché sarebbe la vera risposta alle sfide dell'immigrazione: investire nei Paesi africani, consentire loro di generare un reddito che consenta livelli di vita che prevengano il fenomeno migratorio, almeno nei numeri così elevati che abbiamo oggi, e di rafforzare il pacchetto dell'economia circolare e le proposte di regolamento e di revisione intermedia del quadro finanziario pluriennale. Tutte proposte volte anche a dare maggiore flessibilità alle nostre istituzioni europee. Con queste indicazioni dichiaro il voto favorevole del Gruppo PD sulla risoluzione presentata dai senatore Zanda, Bianconi, Zeller e Guerra.
2017-03-08	PD	GuerrieriPaleottiPaolo	Certo, va preso atto delle difficoltà e della crisi dalle molte facce che l'Unione europea e l'area euro stanno vivendo da diverso tempo. E di fronte alle nuove sfide è opinione molto diffusa che l'Europa non possa stare ferma, ma debba cambiare sia passo sia direzione. Tuttavia - come sappiamo - sulle modalità di questi cambiamenti, su come e con chi cambiare, non c'è affatto unanimità; anzi, le differenze sono assai marcate in Europa e anche nel nostro Paese.
2017-03-08	PD	GuerrieriPaleottiPaolo	Se si intende per sovranità il potere di intervenire, da parte di un Paese, efficacemente per risolvere i problemi, per offrire soluzioni, chi può credere che, di fronte a problemi quali l'immigrazione, il terrorismo internazionale, i cambiamenti climatici, il confronto nell'economia globale tra grandi poli, quali Stati Uniti e Cina, si possano recuperare poteri efficaci a livello del singolo Paese, riacquistare capacità di controllo su scala nazionale dei nuovi fenomeni globali? È un'affermazione - questa dei nuovi sovranisti - del tutto infondata, una pura propaganda; un'illusione che, se perseguita, costerebbe molto cara. In realtà, è vero il contrario: è l'Europa l'unica dimensione in grado di assicurare vera ed efficace capacità di intervento, capacità di gestione di tali fenomeni.
2017-03-08	PD	GuerrieriPaleottiPaolo	Si potrebbe dire che i veri sovranisti, chi vuole riacquistare la capacità di controllo e di gestione, sono oggi coloro che sono a favore e si battono per un rilancio dell'Europa, per un rilancio della sua integrazione; certo, un'Europa che decida di andare avanti, di rilanciare il suo processo di integrazione. E una via percorribile - come lei oggi ha detto - per avanzare effettivamente è un'Europa cosiddetta differenziata, a più velocità, che introduca tra i Paesi maggiormente integrati forme più avanzate di soggettività politica e di accountability democratica. Tra l'altro, è una situazione - come sappiamo - che esiste già. Ma un'Europa differenziata per fare cosa? Questa è la domanda fondamentale. Qui va ribadito: per dare risposte concrete ed efficaci ai bisogni reali dei cittadini europei, che si possono riassumere proprio nei tre principali problemi che lei ha ricordato: la sfida dell'immigrazione, una maggiore assunzione di responsabilità in materia di difesa e politica estera, un rilancio della crescita inclusiva, attraverso un miglioramento della governance dell'eurozona. Certo, ci sono anche altri problemi accanto a questi, ma credo che quelli che ho appena citato possano essere considerati fondamentali, perché sono sfide esistenziali per la sopravvivenza e il rilancio della costruzione europea. In materia di sicurezza e difesa è difficile ricordare un periodo recente in cui un salto di qualità nella cooperazione europea sia stato così necessario come lo è oggi. Di qui il rilancio che si propone del progetto di difesa comune europea, del piano di azione per la difesa europea, perché i Paesi membri possano mettere insieme le loro capacità di difesa sotto forma di una cooperazione strutturata permanente, che deve mirare a sviluppare cooperazione e a garantire un utilizzo più efficiente e coerente dei piani di spesa per la difesa. Del resto, tutte le inchieste e i sondaggi ci dicono che l'auspicio di progressi in questo campo è ai primi posti nelle preferenze dei cittadini europei. Sul piano economico c'è poi il tema del rilancio della crescita, di una crescita che sia inclusiva, cioè che offra opportunità al più ampio spettro possibile di cittadini europei. Naturalmente questo chiama in causa il tema della cosiddetta governance dell'area dell'euro. Ora - come sappiamo - l'Eurogruppo è già una cooperazione rafforzata, che comprende 19 Paesi, e dovrà naturalmente essere la colonna portante di qualunque possibile rilancio del processo di integrazione. L'unione monetaria è un risultato fondamentale che l'Europa ha raggiunto, ma è un processo che si è fermato a metà e che quindi così rischia nuove fragilità. Per poterla completare, vanno realizzati tre tasselli fondamentali: in primo luogo, una capacità fiscale, perché si possano effettuare, a livello dell'eurozona, quegli investimenti richiesti per poter rilanciare la crescita ben oltre il Piano Juncker, che resta un primo risultato positivo; in secondo luogo, un ministro europeo delle finanze, che abbia capacità di gestione del budget comune a livello europeo; in terzo luogo, un'unione bancaria - per noi molto importante - che sia completata e un'integrazione finanziaria che sia a essa associata. Anche l'unione bancaria è stata lasciata a metà. Abbiamo fatto una sorveglianza comune, ma dobbiamo ancora completarla con un processo di risoluzione delle crisi efficace e un'assicurazione comune dei depositi. Ma perché non si riesce ad avanzare in questo disegno? Il problema è il seguente. Credo che sia oggi dovuto a una sorta di sfiducia e diffidenza reciproca che divide i Paesi dell'eurozona, che si può sintetizzare in due narrazioni diverse - oggi si usa questa parola - che si scontrano proprio sulla riforma dell'eurozona. C'è una prima narrazione, da parte di molti Paesi del Nord Europa, che sottolinea che l'area dell'euro è oggi più resiliente e la crescita è soddisfacente. Ma una seconda narrazione, in cui ci ritroviamo come Paese, mette l'accento sul fatto che in realtà la crescita è insufficiente, non ha raggiunto ancora e non è in grado di assicurare livelli di benessere che siano, in qualche modo, comparabili a quelli precedenti alla crisi. C'è un aumento della povertà e delle disuguaglianze che noi riteniamo intollerabile. Ecco, signor Presidente, se questo contrasto si trasformasse in un dialogo tra sordi, significherebbe una nuova paralisi dell'iniziativa europea e il rischio di frantumazione della stessa Europa. Non deve essere così. E io credo che sia l'incontro di domani e dopodomani, sia gli incontri che avverranno a Roma per ricordare i sessant'anni siano molto importanti per cominciare a lavorare a questo compromesso, che è possibile ed utile a tutti i Paesi, a entrambi i gruppi di Paesi, e che credo passi attraverso uno scambio tra un'assunzione di maggiore responsabilità nei processi di riforma e di disciplina fiscale da un lato e, dall'altro, un'offerta di maggiore solidarietà e condivisione dei rischi da parte dei Paesi del Nord Europa. Ora, ovviamente noi come Paese siamo interessati. Il futuro della nostra economia è legato al futuro dell'eurozona e dell'Unione europea. Per il nostro ruolo, noi come Paese abbiamo più di ogni altro da perdere da una disintegrazione dell'Europa. Io credo che, ai fini di questo compromesso essenziale, che può rilanciare il processo di integrazione, il nostro ruolo, il ruolo del nostro Paese, possa essere decisivo, proprio come Paese di cerniera tra i due gruppi di Paesi cui ho fatto riferimento. Quindi, il Governo sta portando avanti un duplice impegno: l'elaborazione di proposte molto ragionevoli e costruttive a livello europeo su temi specifici e un'assunzione piena di responsabilità sulla soluzione di problemi che sono specificamente nostri e che solo noi possiamo risolvere. Da questo punto di vista, quindi, per noi l'Europa è non solo importante, ma anche decisiva come contesto di riferimento. Per concludere, signor Presidente, credo che con questo spirito, da un lato, si potrà affrontare il 60° anniversario della firma dei Trattati di Roma e, dall'altro, ribadire, come Gruppo del Partito Democratico, la piena convinzione che il rilancio dell'integrazione europea sia un progetto da perseguire e consolidare anzitutto nell'interesse primario del nostro Paese, ma io direi dell'intera Unione europea.
2017-03-08	PD	GuerrieriPaleottiPaolo	Signor Presidente, presidente Gentiloni Silveri, il Gruppo del Partito Democratico si identifica e condivide pienamente le parole con cui lei ha ricordato i risultati straordinari raggiunti dall'Europa in questi primi sessant'anni di storia della sua integrazione, che si riassumono nella triade della pace, della libertà, dello sviluppo e del benessere economico.
2017-03-08	PD	PuppatoLaura	Analogo discorso concerne - lo cito perché lei lo ha evidenziato nel suo intervento a Versailles l'altro giorno - il welfare comune. Ebbene, voglio citare un aspetto del welfare comune che ci permetterebbe di evitare quella concorrenza sleale che ancora oggi - per parlare solo della convenienza e non di diritti umani e civili - c'è all'interno dell'Europa. Diciamocelo: siamo stati anche molto impoveriti dal fatto che alcuni "pezzi" di Unione europea sono molto più vantaggiosi in termini di costo del lavoro e di fiscalità. Quindi, unirsi, sviluppare politiche fiscali e di welfare comune è un grande vantaggio per il nostro Paese. Ancora, mi soffermo sul tema dell'energia pulita, che troveremo nella nostra proposta di risoluzione. Su questo mi permetto di dirle - lei ne ha fatto un accenno - che il pacchetto legislativo che porta energia pulita a tutti i Paesi europei costituisce un altro enorme tema che comporta vantaggi in termini di rafforzamento per le nostre imprese, per le nostre famiglie, ma soprattutto di capacità dell'Europa di togliersi da condizionamenti oggi pesanti. Ebbene, l'energia pulita per tutti gli europei, per esemplificare anche qui alcuni vantaggi economici davvero straordinari, è una strada che abbiamo voluto, essendo quella dei cambiamenti climatici il tema guida nella COP21 di Parigi. Vogliamo diventare guida del mondo sul rapporto di responsabilità che ci deve vedere in primo piano contro l'incremento dei gas serra, con le conseguenze indirette che nessuno calcola, ma che aumentano ogni anno gli oneri di tutti i Paesi del mondo rispetto ai disastri ecologici che avvengono. Anche in questo caso vogliamo guardare al futuro e non al passato; vogliamo immaginare che l'Europa di domani sarà energeticamente autosufficiente grazie al solare dei Paesi del Sud, ma anche grazie all'eolico dei Paesi del Nord, perché è così che immaginiamo l'Europa del futuro: autosufficiente, responsabile e sostenibile. Quindi il federalismo, quello innovativo, quello aperto: questa è l'unica vera contrapposizione seria a tutti gli unilateralismi, ai sovranismi, a tutte quelle realtà populiste che oggi alimentano xenofobia e distacchi da questa Europa. È chiaro che l'Europa deve riuscire però a diventare ancora più credibile, certamente più credibile, e a rilanciare, perché l'opinione pubblica vi guarda, ci guarda ed è molto attenta, vuole farsi rimotivare. Lo dicevano prima sia il presidente Napolitano che il presidente Monti: alla fine dipenderà da come lavoriamo, da come riusciremo a far comprendere che l'unico vero federalismo che ci interessa è quello europeo e che l'Europa che noi vogliamo e che dobbiamo davvero rilanciare e costruire in questo tempo è quella dell'integrazione in ogni senso, per ragioni storiche, per ragioni umane, per ragioni civili, ma anche per una convenienza economica, che oggi bussa alle porte e ci chiede di diventare molto più razionali e molto più capaci di pensare in positivo, lavorando sulle cose che servono e non solo soffiando sul fuoco delle cattive ideologie.
2017-03-08	PD	PuppatoLaura	Penso che proprio questo sia l'elemento decisivo di questi mesi, di questo tempo, ovverosia il passaggio da un frazionismo che ci ha visti ancora pensare esclusivamente in termini nazionali, ad una vera integrazione europea, partendo non solo dal presupposto dell'amore che persone come me e come i miei figli hanno per un'Europa che diamo per scontata, ma anche pensando che sia conveniente per l'Italia e per tutti gli altri Paesi europei unirsi, per esempio, in una difesa comune.
2017-03-08	PD	PuppatoLaura	Signor Presidente, ringrazio il Presidente del Consiglio per avere molto ben delineato questa mattina la politica che l'Italia vorrebbe poter guidare - ha usato questo verbo molto importante - all'interno dei vertici che si susseguono, e anche nella prossima celebrazione di questo sessantennio, che deve vederci - per utilizzare un termine che ha reso famosa una trasmissione - raddoppiare e non lasciare. Il rilancio è, infatti, l'unica vera speranza che abbiamo per l'Europa che immaginammo e che vogliamo, e che forse è quella più conveniente per i Paesi come il nostro, che sono, per la loro collocazione geopolitica, estesi in un Mediterraneo molto "caldo", e che lo diventerà ancora di più negli anni a venire, se non saremo capaci di unirci e di guidare una politica anche di difesa comune rispetto al tema europeo.
2017-03-08	PD	SangalliGianCarlo	(ore 12,05) ( Segue SANGALLI). Richiede che vengano create condizioni di dignità, che sono la premessa perché si possano governare davvero flussi di migrazione che non fermeremo certamente con le muraglie o con il filo spinato. L'Europa che è stata pensata era piena di valori e noi vorremmo che nel prossimo Consiglio europeo quei valori venissero riaffermati, non come valori da celebrare ma come obiettivi da ridefinire e conquistare. Ecco cosa facciamo con il prossimo Consiglio europeo, che è di transizione per questo: perché in quel Consiglio si dovrà vedere un'Europa che va forse a velocità differenti, come abbiamo visto dal Libro bianco. Non dobbiamo però attestarci sull'ipotesi minimalista, ben sapendo che sarà difficile ottenere l'ipotesi più alta, ma certamente su ipotesi in cui, in modo differenziato, riusciamo a garantire crescita, sviluppo, equità e, quindi, dignità alla giù grande potenza economica mondiale, che ha anche 500 milioni di cittadini, la più grande democrazia del mondo e il più grande sistema sociale di supporto che esista nel mondo. Queste sono le caratteristiche che facevano e fanno dell'Europa un punto di riferimento mondiale: libertà di mercato, democrazia, Stato sociale funzionante. Questo è il senso sul quale bisogna rimodellare e riposizionare i nostri valori. Non credo che, tutte le volte, si possa andare in Europa sbattendo i pugni sul tavolo senza idee oppure andando a parlare di noi stessi e facendo la propaganda che molto spesso si sente dire di noi stessi. Siamo un Paese che può parlare in Europa lucidamente, con la testa e non con i pugni, e che in Europa può chiedere un cambiamento di strategie politiche, così come nella nostra risoluzione rammentiamo al Governo si debba fare: strategie politiche economiche e di difesa, una politica estera comune; tutto ciò che può dare all'Europa quei contenuti che sessant'anni fa erano alla base dei valori che i Paesi fondatori avevano messo in campo. La Brexit è un avvenimento che accelera i processi; ci deve far riflettere. È stato detto che le politiche americane erano diventate politiche di abbandono della NATO, mentre il vertice NATO di qualche giorno fa ha dimostrato che non è andata affatto così. Abbiamo bisogno di essere interlocutori di questo cambiamento del mondo e soggetti in grado di dirigere, tale cambiamento, non urlando frasi vuote ma assumendoci - con la serietà che spetta a un Paese come il nostro - gli impegni a rispettare le regole, a chiedere un cambiamento di rotta, a cooperare fattivamente, a essere un Paese all'altezza di un grande sistema come quello dell'Europa.
2017-03-08	PD	SangalliGianCarlo	Non ho sentito termini vuoti dietro le tre linee che sono state tracciate. L'Italia rispetta le regole ma vuole cambiare le politiche dell'Unione europea: rispettare le regole vuol dire darsi un modo per stare assieme sapendo che non si può tornare al piccolo mondo antico delle monete nazionali e degli staterelli, perché quello non è un mondo romantico ma, come ci è stato giustamente ricordato dal presidente Napolitano, è quel mondo che sta ricostruendo le proprie frontiere attraverso il filo spinato, le muraglie antiuomo e i corpi di polizia speciale; il piccolo mondo antico non è un mondo in cui è bello tornare, perché è il mondo degli anni Trenta ed è quello che ha introdotto l'Europa alla guerra mondiale. L'Italia rispetta le regole perché stare con gli altri significa rispettare le regole, ma chiediamo politiche differenti. Nella nostra proposta di risoluzione che sostiene la politica del Governo chiediamo politiche per la crescita, mettiamo in evidenza la necessità di una politica economica europea che privilegi la crescita, l'occupazione, l'innovazione e la competitività del sistema europeo, anche attraverso un'azione economica basata sull'emissione di bond a sostegno di queste scelte. La seconda linea è che noi condividiamo gli impegni in termini di sicurezza e difesa. È poca cosa? Non lo so. Penso che forse la sicurezza e la difesa comuni sia uno dei temi su cui si risveglia la tensione europeista di tutti i Paesi europei; questo perché c'è la minaccia terroristica, perché c'è una grande instabilità mondiale, perché, come diceva il presidente Hollande alla fine del vertice di Versailles, vi sono certezze che vengono messe in discussione come non avremmo creduto potesse accadere. Viene messa in discussione l'idea di Stato di diritto, l'idea di solidarietà, l'idea di apertura e la pace stessa: sono fondamenti che vengono messi inopinatamente in discussione. Non lo si può fare, quindi bisogna ripensare l'Europa. Certo, l'Europa che abbiamo visto sessant' anni fa era ricca di valori, veniva dalla guerra mondiale e aveva di fronte a sé la necessità di ricostruirsi e di non ricreare più le condizioni di conflitto tra i diversi Paesi. Quelle condizioni sono mutate per tanti motivi, ma certamente la crisi del 2008 è stata un detonatore del mutamento delle condizioni economiche dei diversi Stati e ha accresciuto il differenziale interno tra Stati finanziariamente più forti e Paesi che avevano sulle proprie spalle un'eredità consistente di debito pubblico. Sembrano messi in discussione principi fondamentali. Ebbene, noi non possiamo metterli in discussione, allora abbiamo bisogno, per esempio, di una politica comune sulla difesa e forse su questo potremmo ottenere quel livello di efficienza che è necessario nella coalizione internazionale, nonché quelle economie che consentano anche a noi di fare investimenti nel nostro Paese, spostando risorse da un settore verso la creazione di occupazione, verso ambiti a maggiore intensità di lavoro, verso settori che si possono rendere ancora più competitivi. Le politiche comuni sull'immigrazione devono accostare, come si è detto giustamente, la necessità di governare i flussi migratori e non di sbarrarli, sulla base del fatto che siamo in un mondo globalizzato per tanti aspetti, ma anche sulla base di quel sentimento del popolo italiano che vuole il governo di processi di questo tipo, ma non richiede che una per una si ripuliscano le strade dall'umanità e dalla povertà.
2017-03-08	PD	SangalliGianCarlo	Signor Presidente, ringrazio il Presidente del Consiglio dei ministri che so che deve andare alla Camera. Ho ascoltato e sinceramente condiviso la relazione del Presidente del Consiglio. Ho sentito forse una relazione diversa da quella che hanno ascoltato altri che hanno partecipato al dibattito: non ho sentito, una relazione timida rispetto al prossimo Consiglio europeo ed ho ascoltato tre affermazioni che mi sono parse molto significative e importanti perché dette dal Presidente del Consiglio dei ministri - lo vorrei dire con un po' di orgoglio - di un Paese che, pur avendo attraversato (e tutt'ora attraversa) una crisi economica importante come quella iniziata nel 2008, una crisi mondiale che su alcune economie ha gravato in modo particolare, è comunque il secondo Paese industriale europeo ed è il Paese a più alto tasso di commercio estero d'Europa dopo la Germania. Stiamo parlando di una grande potenza all'interno di quella che il Presidente del Consiglio, giustamente, ha detto che potrebbe essere, può essere e potrà essere la grande potenza europea.
2017-03-08	M5S	SantangeloVincenzo	Complessivamente le missioni sono circa 49. In Europa c'è una missione nei Balcani per la quale è prevista una spesa di quasi 79 milioni di euro, equivalente al finanziamento iscritto per il 2016, ma di poco superiore rispetto a quello del 2015. Abbiamo la missione Althea in Bosnia, per la quale sono stati iscritti 274.000 euro; una missione in Albania e nei Balcani, per un totale di 6 milioni di euro; una missione in Kosovo, per un totale di 1,379 milioni di euro, e altre due missioni sempre in Kosovo, per le quali è prevista una spesa di 115.000 euro e di 63.000 euro. Vi è poi la missione Eunavfor Med nel Mediterraneo, per la quale spendiamo circa 43,149 milioni di euro. Tra l'altro questa missione era suddivisa in tre fasi, ma ad oggi la terza non è realizzabile; pertanto, insieme ad altri colleghi, non riusciamo a capire come ad oggi sia ancora possibile stanziare ancora soldi su di essa.
2017-03-08	PD	LatorreNicola	In quest'area vi è stato un progressivo disimpegno americano, che per la verità non è iniziato con Donald Trump (si erano avuti già i primi segnali con la scelta cosiddetta leading from behind del presidente Obama) ma che con la nuova amministrazione americana ha avuto un impulso particolarmente significativo. Questo elemento, insieme al crescente protagonismo russo e allo scontro interno al mondo musulmano che, ben oltre le ragioni di carattere religioso che lo caratterizzano, è teso in realtà a definire le nuove gerarchie nella grande area del Medio Oriente, sono tutti tratti con cui noi dobbiamo fare i conti nel perseguire un obiettivo fondamentale per l'Italia (e io dico fondamentale per l'Europa), quello della stabilizzazione del Mediterraneo.
2017-03-08	PD	PinottiRoberta	Altrimenti raccontiamo agli italiani cose che non esistono. Poi si può non essere d'accordo: ho sentito la senatrice dire che la NATO deve essere abolita. Questo fa parte delle idee politiche su cui ognuno può svolgere le proprie considerazioni. Ma non dobbiamo dare una rappresentazione sbagliata e diversa di quello che fanno i nostri militari. In questo momento non esiste alcuna missione combat; non è detto che non sia esistita in passato, ma in questo momento tutte le missioni sono di addestramento e supporto. E lo dico perché altrimenti stiamo discutendo di una cosa che non esiste. Ringrazio anche il senatore Battista per aver ricordato l'ospedale presente in Libia - quasi 4.000 persone sono state in esso curate, come ha detto il senatore Gasparri - dove lavora personale militare, perché in quel Paese c'era bisogno di avere una certezza di sicurezza. È certamente questo un ulteriore elemento di disponibilità verso la Libia che vuole aprire interlocuzioni. Anche la sottoscrizione di un accordo, fatta dal presidente Gentiloni Silveri con il presidente al-Sarraj, credo sia stata facilitata da azioni ovviamente ritenute amichevoli. Stiamo, infatti, parlando di curare dei feriti e, quindi, di dare una mano alle popolazioni in una strategia precisa, con tutte le complessità della Libia ricordate negli interventi - e sulle quali non mi addentro, perché in Commissione ne abbiamo parlato adeguatamente - che sono presenti e hanno ricadute anche sul nostro Paese. Tuttavia, c'è un lavoro che viene svolto con attenzione. Delle nuove missioni avete discusso: c'è una nuova missione con tre unità delle forze di polizia in Libia; la missione in Lettonia e due missioni di air policing, e cioè missioni che, a rotazione, i Paesi della NATO che hanno una difesa aerea come l'Italia fanno per altri Paesi che non ne dispongono (in questo caso in Bulgaria e in Islanda). Avete citato giustamente anche l'Unione europea e la NATO. Per quanto riporta la NATO, dobbiamo guardare con estrema attenzione al fatto che una missione come Active Endeavour, che nasceva per la protezione del terrorismo dopo la crisi afghana, diventi Sea Guardian e si sposti su una missione di sicurezza marittima e contro il terrorismo nei confronti dell'ISIS. È una richiesta italiana - l'abbiamo fatta noi - e c'è stata una risposta in questo senso. Così come una richiesta italiana è stata quella alla NATO di guardare non solo a Est, ma anche ai rischi presenti al Sud. La nascita a Napoli dell' hub per il Mediterraneo, per il Sud, è una risposta a questioni che l'Italia ha posto. Quindi, noi siamo solidali, ma vogliamo solidarietà e stiamo ottenendo comunque delle risposte. Sull'Unione europea e sull'Europa avete fatto bene a sottolineare il passo in avanti che è stato compiuto con il comando per le missioni non esecutive. Sapete che l'Italia su questo ha sempre spinto molto. Lavoreremo sia nel programma che ha presentato l'Alto rappresentante sia con i nostri alleati, con cui possiamo andare a imprimere anche nuove velocità che non vogliono essere esclusive, ma vogliono dare una marcia più rapida alla costruzione di un'Europa della difesa, di cui da molto tempo parliamo ma che adesso deve effettivamente realizzarsi. Ringrazio ancora per tutto il lavoro che avete svolto. Penso che il Parlamento abbia svolto davvero un lavoro egregio. Ringrazio i relatori e tutti gli intervenuti. Consentitemi, però, in conclusione di ringraziare i nostri militari.
2017-03-08	PD	SangalliGianCarlo	SANGALLI, relatore. Come dicevo, è nostro interesse che le situazioni di crisi non si riverberino in modo grave e drammatico sul nostro Paese e in Europa. La cosa che mi preme dire di più è che, in fondo, dobbiamo prendere atto che le nostre missioni si svolgono sempre nell'ambito dell'articolo 11 della Costituzione, avendo lo scopo non di portare la guerra, ma di costruire le condizioni della pace. Sono missioni che prevengono che nel nostro Paese accadano situazioni - che Dio non voglia - di terrorismo e attacco. Sono missioni che hanno sempre qualificato il nostro Paese per il livello di professionalità con il quale si svolgono. E di questo dobbiamo essere grati alle donne e agli uomini delle nostre Forze armate e di polizia, impegnati in modo così professionale e così umano, al punto che tutti riconoscono che le nostre sono missioni militari dal forte contenuto di pacificazione. Fare l'elenco delle missioni dicendo che sono missioni militari e si distinguono dalle azioni di cooperazione e di natura umanitaria è quindi un'operazione francamente non rispondente alla realtà. Le nostre sono missioni che corrispondono a uno specifico indirizzo del nostro Paese e all'indirizzo degli organismi internazionali nei quali vogliamo restare. Vogliamo restare nelle Nazioni Unite. Vogliamo restare nell'Unione europea. Vogliamo restare nella NATO. Vogliamo restare nel contesto civile nel quale è maturata la nostra democrazia. Non altro. Queste missioni si inseriscono esattamente in questo. Pensare che il nostro Paese possa risparmiare, non occupandosi del mondo, ma occupandosi solo di se stesso, è una visione molto miope e certamente non fa gli interessi di quel popolo italiano a cui ci si appella. Lo dico perché il contenuto di questa riforma si evince nel fatto che in un unico documento mettiamo assieme la strategia, le azioni e gli obiettivi da perseguire in modo chiaro e responsabile verso i nostri concittadini, le nostre Forze armate e nell'interesse del nostro Paese. Mi consenta, Presidente, di ringraziare molto vivamente i membri delle Commissioni difesa ed affari esteri, con i quali si è svolto un confronto molto intenso e contemporaneamente molto competente. La vicenda delle missioni si trascina davvero da anni, si trascinerà e si proietterà nel futuro per l'azione internazionale del nostro Paese. Su questo tema c'è un livello di collaborazione e di confronto che sarebbe utile anche per moltissimi altri argomenti. Voglio ringraziare anche i funzionari delle Commissioni, coloro che hanno partecipato alla stesura dei documenti, il Governo e tutti i collaboratori che hanno aiutato i Ministri e i Sottosegretari. Stiamo facendo un buon lavoro nell'interesse dell'Italia nell'interesse non solo della pace, che già è molto, ma anche del ruolo dell'Italia nel contesto della pace internazionale.
2017-03-08	PD	SangalliGianCarlo	Un impegno ulteriore riguarda la fascia di instabilità che corre dalla Mauritania al Corno d'Africa, ovvero i luoghi da cui si originano i principali flussi dei richiedenti asilo e dei migranti economici che arrivano in Europa, mediante iniziative di pace e di rafforzamento dei settori della sicurezza. La scheda 46 del provvedimento, che illustra tali interventi, prevede un fabbisogno complessivo di 12 milioni di euro, raddoppiando gli stanziamenti del 2016.
2017-03-09	M5S	BulgarelliElisa	VOCI DAL GRUPPO PD. Non è in dissenso! BULGARELLI (M5S). Guarda caso, la riforma del lavoro ha toccato tutto, tranne l'unica cosa importante: il centro per l'impiego e le politiche attive. Ce lo chiedeva l'Europa, e non lo dicevamo noi. Guarda caso, allora no e adesso sì. E non è che in questi tre anni non ve lo abbiamo detto. Lo abbiamo detto in tutti i modi possibili e voi ci avete detto che non c'erano le coperture, che il nostro disegno di legge era...
2017-03-09	M5S	CatalfoNunzia	Briciole, quindi. Eppure, il nostro Paese risulta il fanalino di coda per quanto riguarda il welfare rispetto agli altri Paesi europei e lei, signora Presidente, mi conceda almeno di finire il mio discorso, visto che il reddito di cittadinanza non lo calendarizzate. Lei, signor Ministro, va in Europa a fare cosa? A parlare a gennaio del pilastro europeo dei diritti sociali. Ebbene, signor Ministro, ho fatto già presente che nell'allegato della Commissione al pilastro dei diritti sociali... PRESIDENTE. Senatrice Catalfo, le ricordo che le ho concesso già un minuto in più. La invito pertanto ad avviarsi a concludere. CATALFO (M5S). Mi avvio a concludere, signora Presidente. Dunque, signor Ministro, al punto 15 dell'allegato si parla di reddito minimo evidenziando che i Paesi che lo erogano non riescono a sottrarre i beneficiari della misura alla condizione di povertà. Tutte queste caratteristiche, evidenziate nell'allegato al pilastro dei diritti sociali, faranno in modo che la misura non andrà in porto come dovrebbe e, dunque, non riuscirà a contrastare la povertà in Italia. Dovendo terminare il mio intervento, chiedo di poter consegnare il testo integrale del mio intervento, affinché sia allegato al Resoconto. Ricordo comunque, signor Ministro, che c'è qualcosa anche nella relazione tecnica. Ciò che vogliamo, signor Ministro, è che si affronti il tema della povertà in Italia nel modo corretto. Ci sono 9 milioni di poveri che aspettano un provvedimento serio, che è il reddito di cittadinanza. Il reddito di cittadinanza, infatti, è una misura di contrasto alla povertà, per l'inserimento lavorativo, in collegamento anche con i servizi sociali, che consente l'aggiornamento del cittadino, che ridà dignità e permette alle famiglie di avere una vita dignitosa e di costruire un reale progetto di vita. È così che ci si occupa realmente della povertà delle famiglie italiane, signor Ministro: tutto il resto è niente. Il nostro voto sarà dunque di astensione.
2017-03-09	PD	FasioloLaura	Signor Presidente, ringrazio anzitutto il Sottosegretario delle informazioni. Non posso far altro che compiacermi per la diffusa risposta che si avvale, tra l'altro, anche del decreto-legge n. 13 del 2017, che lei ha illustrato e che fornisce risposte compiute alle esigenze degli immigrati. L'incremento c'è sempre nei nostri territori. Per quanto infatti non ci sia più una vera e propria rotta balcanica significativa, quotidianamente dall'area tarvisiana pervengono dal resto d'Europa dei flussi che sono piccoli, ma costanti; mediamente su Gorizia, dai 7 di ieri ai 14 di oggi; quotidianamente, una decina. Sicuramente pertanto la risposta che lei ha dato, l'offerta SPRAR, l'attenzione sempre più viva da parte dei Comuni allo SPRAR, all'accoglienza diffusa, è un aspetto fondamentale, che è stato peraltro richiamato anche dalle disposizioni urgenti di cui al citato decreto-legge n. 13. Questo è un elemento fondamentale e mi rammarico che alcuni Comuni - pochi in verità - abbiano negato l'accoglienza, soprattutto per motivazioni significative, per la mancanza reale di ambienti di ospitalità. Quanto poi ad altri aspetti, quali quello della progressiva eliminazione dei CARA, sarebbe davvero un segno di civiltà non averne assolutamente più. Ritengo altresì positiva l'attività che si sta svolgendo in alcuni Comuni del nostro territorio, i quali si rivolgono ai migranti affinché producano delle attività ad esempio di giardinaggio o di vario tipo in modo da poterne valorizzare le competenze. Questo dovrà essere un impegno anche per il prossimo futuro. Forse permangono ancora alcuni aspetti critici, ma di certo il quadro, che ormai si sta delineando, è volto ad affrontare questo problema considerandolo come una reale opportunità e non in una logica di tipo emergenziale. Una fase è finita e se ne sta aprendo un'altra: proprio per questo motivo voglio esprimere il più mio vivo apprezzamento. Allo stesso modo, esprimo l'auspicio che, laddove vi sia già la presenza di un centro di accoglienza per richiedenti asilo (CARA), come nella realtà di Gradisca, si cerchi di non dar vita a centri per il rimpatrio, perché c'è una sensibilità territoriale che - a mio avviso - va assolutamente rispettata. Il contrasto all'immigrazione illegale è l'altro grande impegno che ci si propone di perseguire attraverso il testo normativo, che convertiremo in legge. Ringrazio dunque nuovamente il rappresentante del Governo per la sua risposta esaustiva, apprezzando peraltro anche quanto è stato fatto dalla nostra Prefettura e dalla commissione territoriale, che opera senza limiti temporali e in maniera davvero straordinaria. È dunque importantissimo che anche le commissioni territoriali vengano rafforzate, viste le 250 unità di personale specializzato che ci si predispone ad impiegare e che dovranno costituire un'altra risorsa e un altro elemento di arricchimento.
2017-03-14	M5S	AirolaAlberto	Signor Presidente, in sede di discussione abbiamo sentito citare numeri allucinanti dai colleghi: 36 milioni di malati nel mondo, più di 2 milioni di nuove diagnosi nel 2015. Il nostro Paese è al secondo posto in Europa per decessi. Ci sono stati 40.000 decessi solo nel 2014 e l'informazione è completamente assente sia sui giornali che in televisione. L'HIV è un virus che si nutre di ignoranza: è così che aumenta e si diffonde soprattutto tra i giovani, perché i più colpiti sono proprio gli under 30. La maggior parte dei casi è attribuita a rapporti sessuali non protetti: parliamo dell'85 per cento. Questo è gravissimo. Sono sufficienti questi pochi dati per comprendere la follia di uno Stato che si è arreso nell'informazione e che è indifferente ai 4.000 nuovi casi all'anno di cittadini italiani che si ammalano. Ormai la giornata del 1° dicembre è uno spot dal tenore propagandistico più che scientifico, quindi l'unica vera arma per la prevenzione è informare tutti i giorni attraverso televisioni e giornali, atteso che solo il 35 per cento dei ragazzi italiani usa abitualmente il preservativo. (Il senatore Airola mostra un preservativo). Signori, questo mostriamolo ai ragazzi: è importante che lo si trovi nelle scuole, nei luoghi di aggregazione maggiormente frequentati da giovani, esattamente come in un presidio sanitario si possono trovare gli strumenti per la prevenzione. Negli anni Ottanta del virus si sapeva davvero poco, se ne parlava solo nei consensi scientifici; tuttavia negli anni Novanta, con decessi di grandi star e di personaggi famosi, se ne è cominciato a parlare. Negli anni Duemila di AIDS non si muore più, almeno nei Paesi occidentali, anche se i sieropositivi devono affrontare terapie molto pesanti. Nell'ultimo decennio i farmaci sono diventati sempre più efficaci e il risultato è che dell'infezione non si parla più, caro Governo. Sono passati trent'anni, la scienza è andata avanti, i pazienti hanno ottenuto molto, ma l'AIDS rimane la pandemia che miete più vittime nel mondo. Per ribadire gli impegni contenuti nella mozione n. 740 (testo 2), manca qualsiasi forma di educazione alla sessualità nelle scuole; in particolare, continua il tabù che limita l'uso del preservativo. Vi sono inoltre illegittime discriminazioni negli ambienti lavorativi, l'ignoranza regna sovrana: ancora oggi il 33 per cento dei giovani crede che ci si possa ammalare tramite la saliva, mentre il 13,9 per cento degli adulti è convinto che si possa trasmettere con la puntura di una zanzara (sono dati della Caritas Ambrosiana). Ovviamente è tutto falso. I preservativi costano troppo. Sappiamo che il Governo aumenterà l'IVA su tutto, quindi la proposta di diminuire quella sui preservativi forse non sarà presa in considerazione: immaginate però che danno farete alla nazione, soprattutto per i costi sanitari che dovremo affrontare, oltre che ovviamente in termini di salute dei cittadini. Vorrei formulare ancora due piccoli inviti. Oltre alle proposte che abbiamo formulato, chiediamo al Governo di ottemperare puntualmente all'impegno di cui all'articolo 8, comma 3, della legge n. 135 del 5 giugno 1990, riferendo annualmente in Parlamento sullo stato di attuazione delle strategie attivate per fronteggiare l'infezione. Siamo di fronte ad un'indifferenza gravissima e al silenzio di Ministri della sanità che si sono susseguiti per gli ultimi dieci anni che hanno propagandato ignoranza per contiguità con le grandi aziende farmaceutiche o subalternità con preconcetti religiosi, anche della Chiesa cattolica, che non possono più essere accettati. Sulle note di questo sciagurato silenzio, gli unici a festeggiare le migliaia di nuovi malati sono le grandi aziende farmaceutiche: cominciamo quindi a fermarle da oggi. Ovviamente voteremo a favore di tutte le mozioni.
2017-03-14	M5S	CappellettiEnrico	A voler pensare male, si potrebbe considerare che l'inchiesta sulle gare di appalto più grande d'Europa sia legata a questo sprint e a questo tentativo di mettere i bastoni tra le ruote alla magistratura, perché - sia chiaro soprattutto ai cittadini - è opportuno richiamare che cosa prevede questo provvedimento: innanzitutto non saranno più possibili le intercettazioni informatiche e ambientali in casa, in ufficio e in altri luoghi, a meno che il magistrato non abbia la certezza che in quel luogo si siano compiendo attività criminose. Fino ad oggi, era sufficiente un fondato timore del compimento di attività criminose. In futuro, occorrerà dunque che ve ne sia la certezza. Mi chiedo: se un magistrato ha la certezza che in un determinato ambiente si stia consumando un reato, perché deve predisporre l'intercettazione e non prevedere magari un'irruzione per porre fine a quel reato? Faccio un esempio: i colloqui tra l'imprenditore Alfredo Romeo e Carlo Russo, amico della famiglia Renzi, non avrebbero mai potuto essere intercettati con questo provvedimento. Questo si chiama garantismo a senso unico nei confronti dei corrotti. Questo non è l'unico elemento di criticità di tale provvedimento. Con il disegno di legge in discussione i magistrati non potranno più scegliere i programmi informatici spia che ritengano più idonei, ma dovranno attenersi alle indicazioni del Ministero. È chiaro che se è il Ministro a decidere i software da utilizzare per tutte le procure, allora delinquenti, corrotti e corruttori avranno vita più facile nel dotarsi delle contromisure in grado di neutralizzare questi strumenti o comunque per poterne rilevare la presenza. Perché Governo e maggioranza concedono questo vantaggio a corrotti e corruttori? Come se non bastasse, non si escludono tagli alla spesa per le intercettazioni. È vero che la rappresentante del Governo ha dichiarato che non è questa la sua intenzione, quanto piuttosto quella di ridurre i costi delle intercettazioni, ma non possiamo ignorare che la norma proposta sia suscettibile di interpretazioni opposte e che tutti gli emendamenti del Movimento 5 Stelle presentati in Commissione, che avrebbero potuto sanare le ambivalenti espressioni presenti nella norma, siano stati bocciati. Insomma, questa appare una legge che mira ad avere nel nostro Paese meno inchieste per corruzione, ma non perché combatte o contrasta il fenomeno, bensì semplicemente perché rende più difficile il lavoro dei magistrati e quindi l'emersione dei reati. Sembra che dal Governo Berlusconi non sia cambiato molto. Questa norma prevede anche una forte riduzione dei tempi per le indagini preliminari. Tempi stretti per i pm significheranno inevitabilmente la riduzione dell'inchiesta nei processi, e aumenteranno le probabilità per i delinquenti di farla franca. La previsione del carcere fino a quattro anni per tutti coloro che diffonderanno riprese audiovisive eseguite fraudolentemente, quindi il carcere per chi fa informazione, rappresenta una visione del mondo al contrario. Invece di facilitare, promuovere e incentivare l'emersione dei fatti illeciti, introduciamo una sanzione penale pesantissima per tutti i cittadini, non giornalisti, che diffondessero informazioni di interesse pubblico, magari semplicemente riprese con il proprio cellulare.
2017-03-14	M5S	EndrizziGiovanni	Signor Presidente, colleghi, è di queste ultime ore la notizia, riportata dal «Corriere Veneto», di fabbriche tessili cinesi "riconvertite" alla marijuana. A Riese Pio X, in provincia di Treviso, le Forze dell'ordine hanno scoperto un capannone, dove ufficialmente doveva avere sede un'azienda tessile, trasformato però in serra per la coltivazione della canapa indiana, con tanto di irrigazione e illuminazione giorno e notte. Bisogna essere chiari: non stiamo parlando della canapa per uso industriale o tessile. La varietà coltivata era di tipo geneticamente selezionato per potenziare al massimo gli effetti psicotropi, cioè come droga. Secondo gli inquirenti il prodotto era destinato ai mercati del Nord Europa (Gran Bretagna, Olanda e Germania in particolare) e viaggiava approfittando delle rotte del tessile made in China : la marijuana veniva infatti confezionata sottovuoto e nascosta all'interno degli imballaggi di abiti, camicie e altri capi d'abbigliamento. Non si tratta di un caso isolato: altri quattro capannoni con la stessa identica situazione sono stati scoperti a Piove di Sacco, Bagnoli, Codevigo e Agna, tutti in provincia di Padova. Se però guardiamo l'asse tra la Toscana e il Veneto, passando per l'Emilia-Romagna, sono una decina ormai i casi a livello nazionale, nel solo 2017. Ne emerge un vero e proprio sistema diffuso e connesso alla rete commerciale cinese. Ma perché parlo di asse tra Toscana e Veneto? Perché risulterebbe che l'operazione sia partita da un imprenditore cinese residente in Toscana e che le attività fossero state trasferite in poi in Veneto. Ebbene, già in una mia interrogazione dello scorso anno segnalavo la verosimile migrazione di attività illecite cinesi da Prato al Veneto, con particolare riferimento alle Province di Padova e Rovigo e che questa migrazione servisse a sfuggire ai controlli, che a Prato si fanno più stringenti, era evidente. Pare infine che i controlli siano scattati per il consumo abnorme di corrente elettrica ed è quanto segnalavo sempre in quella interrogazione: il consumo ingiustificato di elettricità, soprattutto notturna, poteva e doveva essere una spia d'allarme importante della presenza di attività illecite. Signor Presidente, l'interrogazione è stata pubblicata il 28 aprile del 2016: è passato quasi un anno ed è sconfortante vedere che un Ministero non sia in grado di attivarsi tempestivamente su fatti così gravi. Auspico che ora si abbiano le risposte: le aspettano artigiani e commercianti onesti.
2017-03-15	PD	FilippinRosanna	Signor Presidente, gentili colleghi, senatori e senatrici, membri del Governo, il Partito Democratico voterà convintamente la fiducia al Governo sulla legge di riforma del processo penale. Questa non è una frase rituale, ma risponde al DNA del nostro partito e alla sua missione, che è quella di modernizzare, cambiare e innovare il Paese, a cominciare dal suo sistema di giustizia. A questo si è dedicato, sin dal primo momento del suo insediamento, il Governo ed il ministro della giustizia Andrea Orlando. L'organizzazione e l'amministrazione della giustizia hanno rappresentato e continuano ad essere il terreno di uno scontro politico aspro - ne abbiamo colto alcuni accenni anche in quest'Aula - che per molto tempo ha impedito che fossero avviate le riforme necessarie per garantire l'efficienza di un servizio fondamentale per la vita del nostro Paese. Tanto più si è discusso e ci si è scontrati in questi anni, tanto più si è lasciato che le sue disfunzioni più gravi diventassero mali cronici e chi ne ha fatto le spese è stato il Paese. La giustizia è diventata per i nostri cittadini e per le nostre imprese non il luogo dove trovare tutela e cura dei propri diritti, non la dimensione dove anche il più debole tra i cittadini potesse trovare riparo dai soprusi del più forte, non il potere in grado di punire chi si era macchiato di gravi reati, ma il simbolo di una Via Crucis da tenere il più lontano possibile. Era necessario cambiare, ed è stato fatto. Il provvedimento che oggi votiamo e che prevede modifiche al codice penale, al codice di procedura penale e all'ordinamento penitenziario è complesso, è articolato, è organico ma è soprattutto l'ultimo tassello di un corposo intervento, realizzato negli ultimi tre anni, sulla giustizia penale, sia sostanziale che processuale. Quando verranno approvate anche le altre due riforme di sistema, quella del processo civile e del diritto fallimentare, anch'esse all'attenzione di questo ramo del Parlamento, ebbene, il cambiamento e la modernizzazione del nostro sistema giustizia avrà finalmente gambe con cui camminare. Sono importanti e significative le modifiche introdotte con questo disegno di legge e i numeri ne evidenziano la complessità: 40 articoli, suddivisi in cinque titoli, a loro volta divisi in più capi. Certo, l'obiettivo perseguito con questa riforma non può essere il raggiungimento della perfezione del sistema e la soluzione di tutti i problemi che lo affliggono, ma è quello più realistico di tracciare, nelle condizioni date, un insieme di regole che siano efficaci, che provino a restituire efficienza alla giustizia, fiducia ai cittadini, serenità agli stessi operatori, e che diano a tutti le garanzie dovute, secondo le norme di uno Stato costituzionale di diritto; non perché ce lo chiede l'Europa - anche se ce lo chiede - ma perché lo chiedono gli italiani, perché i cittadini chiedono certezza della pena, una giustizia efficace ed efficiente, tempi rapidi dei processi e punizione dei colpevoli. Il disegno di legge tocca in profondità i meccanismi che governano l'intero sistema coinvolgendo anche un accurato aggiornamento del quadro delle garanzie a favore dell'imputato. Viene prevista l'estinzione dei reati procedibili a querela mediante condotte riparatorie, in modo che il danno sia riparato prima che inizi il dibattimento, con l'eliminazione delle conseguenze del reato: una misura di sistema a favore delle vittime del reato per poter ottenere il risarcimento senza dover aspettare tempi infiniti. Inoltre, è prevista una delega al Governo per estendere la procedibilità a querela anche per i reati che producono offese di modesta entità, salvo le opportune eccezioni. Se il nostro sistema prevede l'obbligatorietà dell'azione penale, la gravità e l'allarme sociale causato da reati fra di loro diversi è altrettanto diversa e diversa deve essere anche la priorità della macchina giustizia. A questo proposito, vi è un intervento deciso sulle sanzioni previste per alcuni reati che suscitano per la loro gravità particolare allarme sociale. In particolare, l'articolo 3 interviene sul reato di scambio elettorale politico- mafioso di cui all'articolo 416- ter del codice penale, inasprendone il quadro sanzionatorio. Vogliamo ricordarlo o no che sono stati questa legislatura ed il Partito Democratico per primo, con la legge 17 aprile 2014, n. 62, a modificare il delitto di scambio elettorale politico-mafioso, intervenendo sul versante delle condotte incriminate, dilatandole sensibilmente?
2017-03-15	LN	CandianiStefano	Signor Presidente, noi invece resteremo in Aula e voteremo questa mozione di sfiducia. In se stessa non è una mozione di sfiducia alla persona, per quanto possa essere individuata la persona del ministro Lotti, ma a un sistema. Ed è evidente agli occhi degli italiani il sistema che avete cercato di costruire, che avete portato avanti negli anni del Governo Renzi e che ancora oggi continua a vivere sotto le mentite spoglie del Governo Gentiloni Silveri. Un sistema che intreccia in maniera disgustosa - per chi guarda all'interesse della cosa pubblica - interessi privati, una brama di potere smisurata e un meccanismo familistico che si vincola a rapporti parentali come in Italia non si era mai visto e come si era visto invece nei Paesi che nel tempo abbiamo sempre definito sottosviluppati o a democrazia limitata. Questa è l'immagine del Paese e del Governo che voi in questo momento state proiettando all'esterno. E ha voglia il presidente Gentiloni Silveri a recarsi in Europa e a chiedere credibilità o a spendersi per assurgere a discontinuità rispetto a un sistema! Il sistema alla fine gli appartiene, perché lei, signor Ministro, fa parte del Governo Gentiloni Silveri, come tutta l'altra compagine dei Ministri, fotocopia rispetto al Governo precedente.
2017-03-15	M5S	TavernaPaola	Apprendiamo dai giornali che avete già deciso come votare questa mozione, prima ancora di discuterla oggi in Parlamento, un po' come avete già deciso che rimarrete incollati alla poltrona finché non maturerete la pensione. Insomma, avete deciso di essere politicamente complici di una classica sporca storia all'italiana, fatta di corruzione, mazzette, appalti pilotati, faccendieri, mediatori e politici. Storie come queste dai tempi di Tangentopoli ad oggi ne abbiamo viste e sopportate a dozzine. A noi non resta che spiegare agli italiani di chi sono in ostaggio, di come in queste Aule si pensi a conservare tra pochi e per pochi i posti di potere che vi consentono impunità anche davanti all'evidenza dei fatti. Ma quali sono i fatti? In questo Governo c'è un Ministro, il ministro dello Sport Luca Lotti, indagato per rivelazione di segreto e favoreggiamento. L'inchiesta è sulla corruzione per un megappalto da quasi tre miliardi di euro, il più grande d'Europa, in seno alla Consip, la centrale che acquista beni e servizi per la pubblica amministrazione. Nell'inchiesta questa volta ci finiscono nomi eccellenti, tutti vicinissimi all'ex presidente del Consiglio Matteo Renzi. Oltre a Luca Lotti, che di Renzi è praticamente il segretario ombra, ci sono anche il padre di Matteo, Tiziano Renzi, e l'amico di famiglia, l'imprenditore toscano Carlo Russo. Entrambi sono indagati per traffico di influenze illecite. Sono tutti toscani, tutti renziani; è un vero e proprio sistema Renzi.
2017-03-15	M5S	TavernaPaola	Ribadiamo che queste non sono supposizioni dei magistrati. Il nome di Lotti lo fanno due renziani di ferro, due del giglio magico: uno è proprio Luigi Marroni, che in Consip è stato messo da Renzi nel 2015, l'altro è Filippo Vannoni, nominato dai renziani nella multiutility fiorentina Publiacqua ed ex consigliere economico quando Renzi era a Palazzo Chigi. Vannoni dice anche di più: «Anche Renzi sapeva dell'inchiesta». Ma proprio quando la Procura sta per arrivare al cuore della vicenda e quindi a Tiziano Renzi, tutto va in malora, con tanti saluti all'inchiesta per corruzione sull'appalto più importante d'Europa, che va a gambe all'aria. In un qualunque Paese civile questo basterebbe a far cadere qualsiasi Governo; invece in Italia comincia la tarantella che fa sprofondare questa vicenda nella più squallida manfrina politica, perché, anche ammettendo che lei, Ministro, non sia la spia, questo significa allora che Marroni e Vannoni hanno mentito. Ma quali motivi avrebbero due manager, che devono tutto a Renzi e a lei, ministro Lotti, di calunniarvi? Sono forse impazziti? E se sono due calunniatori, perché lei, Ministro, non li ha querelati? E perché Marroni è ancora al suo posto? Se lei dice il vero, quando si dichiara innocente, perché lasciare un calunniatore a capo della centrale di acquisti pubblica? Marroni ha già fatto sapere che non ritratterà la propria testimonianza resa davanti ai magistrati. Quindi delle due l'una: o lei, ministro Lotti, è un bugiardo che sta mentendo quando dice che non ha fatto rivelazioni, oppure è un bugiardo Marroni, l'amministratore delegato di Consip. Per logica, uno dei due dovrebbe andare a casa e immediatamente. Invece, ci ritroviamo in una situazione ai limiti dell'assurdo, con un Governo in stato confusionale: abbiamo, da una parte il ministro Padoan che protegge Marroni e, dall'altra, l'ex presidente del Consiglio Renzi e il suo partito che proteggono, lei ministro Lotti. E tutti che rimangono al loro posto come se non fosse accaduto nulla! Se a voi questa sembra una cosa normale, mi domando se anche i cittadini fuori, che stanno ascoltando queste parole, ritengano una cosa normale che voi stiate tutti lì, fermi, immobili: o è colpa dell'uno o è colpa dell'altro, eppure entrambi rimangono al loro posto. In questi giorni Renzi ha detto che Lotti non deve assolutamente dimettersi; peccato che solo qualche anno fa, nel 2013, invece, diceva: «Le dimissioni non dipendono da un avviso di garanzia. (...) Non è un problema giudiziario, dunque è peggio: è un problema politico. (...) Purtroppo, dico purtroppo, questa vicenda ha minato l'autorevolezza istituzionale e l'idea di imparzialità del Ministro». E ancora: «L'idea che ci siamo fatti dell'intera vicenda (…) è che la legge non sia uguale per tutti e che se conosci qualcuno di importante te la cavi meglio. È la Repubblica degli amici degli amici: questo atteggiamento è insopportabile». Questo l'ex Presidente del Consiglio, nonché ex Segretario di partito, ex rottamatore, ex giovane, insomma ex tutto, scriveva parlando del ministro Annamaria Cancellieri, coinvolta nel caso Ligresti e all'epoca nemmeno indagata. La «Repubblica degli amici degli amici» è questa che abbiamo oggi davanti, tutti in fila e tutti allineati: è la vostra. Ma a differenza di Renzi, che cambia idea più velocemente di come cambia il vento, noi non l'abbiamo cambiata e oggi, come allora, riteniamo tutto questo insopportabile. Quindi Lotti non si tocca. Vorremmo sapere perché oggi assistiamo a questa difesa ostinata nei suoi confronti, signor Ministro. Forse perché Lotti è il braccio di destro di Renzi e, se cade lui, viene giù il Governo? E questo vi preoccupa, perché se cade il Governo rischiate di dover tornare alle urne ed essere giudicati da quegli elettori che in questi quattro anni avete sistematicamente tradito. Soprattutto perché, se cade il Governo, voi perdete la vostra pensioncina, che vi volete tenere stretta, perché quando vi ricapita che vi danno la pensione dopo soli quattro anni di lavoro?
2017-03-15	M5S	TavernaPaola	Voi dovete rendere conto al Paese. Stiamo parlando di accuse gravissime: accuse che parlano di sabotaggio di un'indagine sull'appalto più grande d'Europa. Allora davvero qui si sta parlando di stare o dalla parte della giustizia oppure dalla parte del ministro Lotti.
2017-03-15	PD	ZandaLuigi	Portare alla discussione dell'Aula questioni così pretestuose, in una fase tanto difficile per l'Italia e per l'Europa, non qualifica certo in modo positivo l'attività del Senato. Dobbiamo continuare a credere al primato della democrazia rappresentativa ma contemporaneamente dobbiamo sapere che la democrazia è un meccanismo molto delicato e fragile, che può indebolirsi facilmente, in primo luogo per un cattivo funzionamento del Parlamento, che della democrazia è il centro costitutivo. Perché il Parlamento possa ben funzionare è necessario che i Gruppi e i singoli parlamentari applichino con scrupolo quotidiano la lettera ed anche lo spirito dei Regolamenti. Ma serve anche che dimostrino nei comportamenti di sapere che quello che appare essere il loro interesse politico, non sempre coincide con la verità.
2017-03-16	PD	RutaRoberto	Signora Presidente, signor Sottosegretario, mi dichiaro parzialmente soddisfatto della risposta e spiego subito le ragioni. Solo alla fine del suo intervento il Sottosegretario ha evidenziato che il decreto-legge n. 244 del 2016, convertito in legge dal Parlamento (Legge n. 19 del 2017), ha previsto di prorogare fino al 31 dicembre 2018 le concessioni in essere, spostando in tal modo la loro scadenza. Il punto era esattamente questo: l'interrogazione, che avevo presentato ad ottobre, chiedeva di sapere se si ritenesse opportuno prorogare il sistema di concessioni, che scadevano nel 2016, fino al 2030. Tale termine è stato prorogato al 2018, va bene, ma c'è un tema che non ha avuto risposta: se, vista la proroga fino al 2018, non si ritenesse necessario ed utile indicare ai Comuni di non procedere immediatamente ai bandi, essendovi tempo fino al 2018, e se vi fosse interesse e voglia del Governo di modificare quella norma affinché il commercio ambulante non sia ricompreso nella cosiddetta direttiva Bolkestein per tutte le ragioni esposte dal Sottosegretario. Tali ragioni, che condivido e che sono oggetto dell'indagine condotta e del lavoro svolto dalla Conferenza unificata Stato-Regioni, traggono origine dal fatto che il commercio ambulante è costituito, nel 95 per cento dei casi da piccole imprese familiari, che grazie a quella attività hanno un reddito. Grazie a quella attività abbiamo centinaia di migliaia di persone e di famiglie che vivono in maniera onesta e trasparente, garantendo anche un servizio a tutte le città italiane, ai borghi più o meno grandi, alle grandi città, ai mercati rionali e quant'altro. Quella Conferenza Stato-Regioni, dunque, voleva garantire proprio quelle famiglie, indicando il criterio di anzianità di servizio e di presenza, garantendolo anche per i futuri bandi. Ma per far questo non sarebbe dovuta intervenire l'Autorità per la concorrenza che invece, con proprio deliberato, ha detto che quel tipo di tutela va contro la concorrenza. Per questo abbiamo chiesto un ripensamento complessivo della questione. Esorto dunque nuovamente il Governo ad agire in tal senso e a tale proposito riproporrò un'interrogazione specifica, chiedendo perché il Governo non voglia puntualmente togliere, con un'azione legislativa, il commercio ambulante su demanio pubblico dall'applicazione della Bolkestein. Voglio chiarirlo: solo l'Italia ha applicato tale disciplina, in tutta Europa. Sarebbero in procedura di infrazione tutti i Paesi europei, ma guarda caso solo l'Italia l'ha approvata, insieme alla Spagna che però ne ha rinviato l'applicazione per settant'anni. Per questo avevo chiesto con l'interrogazione un rinvio al 2030. La manifestazione, straordinariamente civile e imponente, che gli operatori del commercio ambulante hanno svolto ieri a Roma, ci dice in maniera chiara che l'alternativa è buttare per strada centinaia di migliaia di famiglie italiane che lavorano in maniera onesta rendendo un servizio a tutta la comunità; questo per essere i più ossequiosi in Europa, per dire che vogliamo rispettare quella direttiva applicandola anche al commercio ambulante, un settore al quale, guarda caso, nessuno Stato europeo, neanche la grande Germania, ha deciso di applicarla. La richiesta formale che avanzo oggi verbalmente e che in seguito formalizzerò con apposita interrogazione o con iniziativa legislativa, emendativa se del caso, è quella di eliminare dalla direttiva Bolkestein il commercio ambulante su demanio pubblico. Annuncio la mia iniziativa e spero che il Governo sia perfettamente in linea e dia una mano immediata, da un lato per dire ai Comuni di non procedere, dall'altro per togliere il commercio ambulante dalla direttiva Bolkestein.
2017-03-21	PD	PaduaVenera	Signor Presidente, onorevoli colleghi, poco tempo fa è uscito un articolo sul giornale «The Guardian» che denuncia la condizione disumana cui sarebbero costrette alcune donne rumene che lavorano nei campi nella provincia di Ragusa. Molte di esse - come riportato nell'articolo - sarebbero ridotte in stato di schiavitù, sottoposte a trattamenti disumani e sfruttate sessualmente senza alcuno scrupolo: situazione certamente molto diversa da quanto ignobilmente rappresentato nei giorni scorsi in una trasmissione televisiva della RAI, per fortuna chiusa e bocciata. La situazione - come emerge dall'inchiesta - sarebbe veramente drammatica e - per quanto detto - il rispetto dei diritti fondamentali della persona disatteso. In questo contesto, nonostante la buona volontà di alcune associazioni ed enti locali che denunciano lo stato dei fatti, è indispensabile un intervento maggiormente integrato e risoluto, più deciso e anche risolutivo, per ripristinare la legalità e il rispetto dei diritti umani. Bisogna, però, dar conto del fatto che nella provincia iblea vi sono moltissime aziende agricole che, allo stesso tempo, operano nel pieno rispetto delle regole sul lavoro e - ancora più importante in questo caso - che rispettano la dignità dei lavoratori e delle lavoratrici. E il paradosso è che a pagare dall'emergere di fatti di cronaca del genere siano in primis proprio loro, quelli onesti. Mi sono, infatti, giunte voci di dismissioni di ordini, provenienti dal Nord Europa, ad aziende ortofrutticole che sono del tutto estranee ai fatti incriminati, a seguito della pubblicazione dell'inchiesta. Siffatta situazione, che ha avuto già modo di essere posta all'attenzione di quest'Assemblea con una risposta del Governo, nell'aprile 2015, a un mio atto di sindacato ispettivo, deve a mio parere essere assolutamente affrontata e risolta. Bisogna isolare coloro che schiavizzano le donne rumene, sfruttando la loro posizione di debolezza, e ripristinare quell'ordine e quella legalità che sono violati ogni qual volta una donna è costretta a subire violenze o minacce di ogni sorta. Va incentivato e promosso il lavoro onesto, quello di chi ogni giorno si batte per contrastare questa situazione oltraggiosa, sostenendo anche in modo più incisivo quelle iniziative di carattere sociale, portate avanti dalle associazioni e dagli enti locali, che mirano ad assicurare servizi di accoglienza e di sostegno alle lavoratrici e ai lavoratori stranieri, per includerli nelle comunità. È indispensabile, poi, che gli operatori del settore ortofrutticolo facciano squadra per escludere loro stessi e isolare disonesti e mafiosi. So già che sotto la spinta di Confagricoltura e di altre associazioni locali si sta provvedendo a stilare un patto per le aziende sane e per gli imprenditori onesti e laboriosi; un patto per la legalità che sollevi da ogni dubbio l'azione di chi opera nel rispetto delle norme. È indubbio, però, che, senza un adeguato supporto istituzionale maggiormente coordinato con l'intervento dello Stato e della Regione, sia tutto più complesso, anche perché le donne sfruttate temono i loro aguzzini e molto spesso non riescono a denunciare i reati di cui sono vittime. Ad uscire sconfitti da fatti del genere sono tutti: gli agricoltori e gli operatori onesti, i territori e gli enti coinvolti. Soprattutto, però, bisogna pensare a quelle donne che - secondo quanto denunciato - sono costrette a vivere in condizioni disumane. Bisogna assolutamente promuovere e attuare azioni di prevenzione più strutturate e coordinate, per fare in modo che un prossimo articolo di quel giornale sulla provincia iblea si occupi della bellezza del paesaggio, della storia e della cultura, dell'accoglienza delle sue comunità, dell'amore per il lavoro degli imprenditori onesti e dei frutti della nostra bellissima terra, prodotti nel rispetto dei diritti di lavoratori e lavoratrici, italiani e stranieri.
2017-03-22	LN	ArrigoniPaolo	Dove emerge con tutta forza il lato più significativo dell'emergenza? È nel sistema di accoglienza, che registra una situazione che diventa ogni giorno sempre più esplosiva. Elevati ingressi più foto segnalamenti a tappeto che ci ha imposto l'Europa hanno determinato un'esplosione dei numeri che sta facendo collassare il sistema di accoglienza dove vengono assistiti i sedicenti profughi. Alla fine del 2013 erano 22.000 nel sistema di accoglienza; a fine 2014 erano 66.000, a fine 2015 erano 104.000, alla fine dello scorso anno 176.000, con spese enormi a carico del nostro Paese; spese passate da 1,6 miliardi del 2013, con un contributo dell'Unione europea di soli 100 milioni di euro, a 4 miliardi del 2016, con soli 112 milioni di contributo dell'Unione europea: un contributo che non si avvicina neanche a meno del 3 per cento del costo complessivo. L'impatto fiscale dell'emergenza migranti tocca quasi lo 0,3 per cento del nostro PIL; oltre il 60 per cento di questi 4 miliardi è speso per l'accoglienza: un esborso con spreco enorme di risorse. È una follia. Assistiamo al fatto che per un periodo medio di due o tre anni (a volte anche quattro) ci sono molte persone che per l'80 per cento non hanno diritto alla protezione internazionale, con l'automatica conseguenza che l'80 per cento dei posti nel sistema di accoglienza (quasi 140.000) è dato da strutture temporanee, case private o condomini, alberghi, resort gestiti da cooperative in odore di affari o da albergatori falliti, spesso individuati dai prefetti che scavalcano i sindaci. Tutto ciò avviene con costi economici e sociali enormi, incombenze enormi per i Comuni. Vorrei ora fare alcune riflessioni. Il decreto-legge è un cambio di passo, un'inversione di tendenza rispetto al disastroso triennio Renzi-Alfano. Si prende finalmente atto degli intollerabili lunghi tempi di valutazione delle richieste di asilo e dei ricorsi, nonché dell'elevato cambio di valutazione (il 54 per cento delle sentenze dei giudici rispetto alle commissioni); si prevedono funzionari per le commissioni territoriali; per i ricorsi nei tribunali si istituiscono delle sezioni specializzate per l'asilo, in ritardo rispetto a quando, un anno e mezzo fa, il Parlamento si è pronunciato in tal senso chiedendo un impegno al Governo; inoltre, dopo averli irresponsabilmente quasi tutti smantellati, si prende atto della necessità di individuare luoghi dove trattenere gli irregolari in attesa di espulsione e di respingimento. Si inverte la politica attuata fino ad ora che ha previsto la chiusura dei CIE, ma temiamo che questo sia semplicemente fatto per dare una risposta flebile all'Unione europea che ci ha richiamato per la debolezza in ordine all'azione del trattenimento. Questo però non basta. In sede di esame in Commissione il decreto-legge è stato annacquato e svuotato. Si è disquisito troppo di garanzie e tutele degli immigrati; garanzie che, nonostante già esistano, si è voluto rinforzare: per loro tante attenzioni, per gli italiani indigenti, sulla soglia di povertà, senza lavoro, con una pensione da fame e senza casa nessuna tutela.
2017-03-22	LN	ArrigoniPaolo	Tra le nazionalità di migranti in ingresso balzano all'occhio i pakistani, che ottengono il tre per cento di stato di rifugiato e il cinque per cento della protezione sussidiaria, e che dunque sono prevalentemente migranti economici, dunque clandestini. I numeri ci dicono che i pakistani sbarcati nel 2016 sono molti meno (il 20 per cento) rispetto a quelli che hanno chiesto asilo: 2.770 sono sbarcati, 13.510 hanno richiesto asilo nel 2016. Sono forse stati paracadutati nel nostro Paese? No. Qual è allora la motivazione? Percorrendo la rotta dei Balcani - che quindi non è totalmente interrotta, nonostante noi Europa, noi Italia, diamo sei miliardi al sultano Erdogan per bloccarla
2017-03-22	PD	FasioloLaura	In secondo luogo fa bene il Ministero ad aumentare il numero del personale specializzato a più stretto contatto con i migranti, come ad esempio nel caso degli interpreti che, dopo una formazione specifica, possono dare un notevole contributo alla conoscenza dello status e delle esigenze dei migranti in arrivo. Trovo inoltre utile la definizione che il decreto-legge ha dato dei tempi di permanenza dei migranti irregolari all'interno delle strutture specializzate, quindi anche lo snellimento dei tempi di espulsione. Per quanto concerne i CARA, concordo sul fatto che, come bene hanno detto altri colleghi, occorra effettivamente puntare sul loro graduale superamento per favorire invece l'accoglienza diffusa del Sistema di protezione per richiedenti asilo e rifugiati (SPRAR). Per ottenere un'effettiva valorizzazione di questo sistema bisognerebbe, come ha suggerito lo stesso ministro Minniti in un'audizione presso la Commissione straordinaria per la tutela e la promozione dei diritti umani, creare dei lavori volontari per i migranti nel nostro Paese, così da consentire loro l'ottenimento di crediti utili per conseguire il diritto di asilo. Anche queste persone hanno infatti il diritto e anche il dovere di contribuire al bene del Paese che li accoglie e non devono essere lasciate a se stesse, isolate, in condizioni a volte di ozio forzato, nei centri di accoglienza senza far nulla. In passato ho presentato diverse interrogazioni sui flussi migratori, sui CIE, e posso dire che sono soddisfatta degli sforzi che il Paese produce per spronare l'Unione europea a raggiungere un accordo con la Libia sul piano bilaterale necessario a regolamentare il flusso di migranti. Concludo con la speranza che sicuramente l'Europa faccia attenzione alle esigenze poste dal nostro Paese. L'Italia sicuramente farà il suo dovere, lo sta facendo al meglio nell'affrontare determinate emergenze; tuttavia, come anche oggi ha ricordato il capo dello Stato Mattarella, occorre che tutti i Paesi garantiscano pari senso di responsabilità e autentico spirito di solidarietà europeista. Solo così si potrà affrontare e risolvere un problema di portata universale ed epocale che richiede risposte di altrettanto respiro e complessità. Su queste sfide si deciderà il futuro dell'Europa.
2017-03-22	PD	ZandaLuigi	Signor Presidente, la notte scorsa è scomparso l'onorevole Reichlin e ci tengo a pronunciare qualche parola per ricordarlo a tutta l'Assemblea poiché con lui è scomparso uno dei padri fondatori della Repubblica, che ha servito il suo Paese e aiutato le nuove generazioni nell'intelletto e nella moralità. È stato uno degli ultimi italiani che hanno fatto la storia d'Italia: dalla Resistenza, combattuta da giovane partigiano comunista, alla nascita della democrazia; dal lungo e faticoso cammino del Dopoguerra alla lotta al terrorismo rosso e allo stragismo nero; dall'affermazione della Repubblica all'ingresso in Europa. In tutti questi appuntamenti Alfredo Reichlin c'era, e c'è stato da protagonista. Prima di diventarne amico, ho avuto la fortuna di averlo incontrato e conosciuto quando ero ancora un ragazzo, alla fine degli anni Cinquanta. Ero compagno di studi di suo fratello Andrea e frequentavo la loro casa a Roma, in via Alessandria. Per Andrea e per me, che eravamo studenti del ginnasio, Alfredo era una figura mitica, che appariva e scompariva dalla nostra vista, sempre circondato da un'aurea che intuivamo di politica alta, già allora fatta insieme di azione e pensiero, di impegno sociale e di lotta parlamentare. È stato uno dei costruttori del Partito Comunista Italiano e ha creduto nella sua diversità, accompagnandone la storia sino al PDS, ai DS e alla fondazione del Partito Democratico, che ha visto nascere e crescere. Quante volte ho discusso con Alfredo Reichlin di sinistra e di centrosinistra. Quante volte ho ascoltato da lui lezioni fatte di pensiero, perché era sempre alla ricerca di un'idea politica nuova e vincente, e di realismo poiché non perdeva mai di vista i rapporti di forza e la condizione del sistema politico. Non era solo un forte guerriero politico, che non si è mai sottratto in Parlamento e nel Paese alla lotta per la tutela dei più deboli e degli ultimi, ma era anche un grande uomo di pensiero politico, che credeva nel valore delle grandi correnti ideali del secolo scorso e sapeva come arrivare al fondo dei problemi con vista lunga e ricchezza culturale. Politicamente era un rappresentante del popolo, ma culturalmente e nel pensiero era uno spirito aristocratico. Politico a tutto tondo, aveva uno spessore culturale di cui nel nostro Paese sono rimaste poche tracce, persino in Parlamento. Amava il teatro, il cinema, la letteratura e persino la poesia. La sua presenza a «l'Unità», che aveva diretto con grande successo, costante sino alla fine, e la sua passione indomita per la politica hanno fatto un gran bene non solo alla sinistra e al centrosinistra italiani, ma al nostro Paese. Negli ultimi mesi mostrava una delusione profonda per la crisi dell'intero sistema politico italiano. Posso dire d'averlo visto disperato per il declino della politica italiana, come testimonia il suo ultimo grido: «Non lasciamo la sinistra sotto le macerie!». Sognava una sinistra forte, certo per i numeri, ma prima ancora per le sue di idee e per il pensiero, con una grande visione del futuro del Paese e del mondo. Disprezzava le piccinerie e il nostro indugiare sulle nostre vicende personali. Quando parlava di politica non pensava mai solo ai rapporti di forza tra i diversi pezzi del partito, né aveva prudenze tattiche. Concludeva sempre dicendo: «Ci vogliono idee, ci vuole pensiero». Detestava il settarismo, il populismo, la demagogia e il loro tentativo di egemonia nella politica e nella cultura italiana ed europea. Credo che abbia molto sofferto per i contrasti dentro il Partito Democratico, soprattutto perché più di tutti noi era in grado di vederne le conseguenze a lungo termine. Possiamo dire che ha tentato di cambiare l'Italia, cercando di guidare la sinistra discutendo con i suoi amici e i suoi compagni anche quando non era più in Parlamento e non aveva più cariche politiche, ma continuava a godere di uno straordinario credito per la lucidità dell'analisi e l'ampiezza della visione. La morte di Alfredo Reichlin è per molti di noi la scomparsa di un vero amico ed è per l'Italia intera la perdita di un grande leader politico e di un grande protagonista delle lotte sociali del nostro Paese. Chi ha a cuore il futuro dell'Italia deve riflettere. Pesa sul nostro presente e sul nostro futuro la grande distanza che, in termini di spessore culturale, di sensibilità sociale, di ampiezza di visione, separa personalità come quella di Alfredo Reichlin dalla nuova classe dirigente politica, della quale anch'io, come tutti noi, faccio parte. La passione politica e la cultura guidavano la sua azione quotidiana. Nelle nostre discussioni, ogni volta che si lasciava il campo delle idee per finire nei particolari della politica politicante, si infiammava e perdeva le staffe, non sopportava che la politica non sapesse vedere le grandi questioni di fondo. Appassionato e studioso di economia, Alfredo Reichlin è uno dei grandi dirigenti del PCI che hanno capito la necessità per il partito di fare i conti con il mercato, con le regole dell'economia contemporanea, con il potere finanziario, con il sistema industriale internazionale. Erano illuminanti i suoi racconti degli incontri tra lui, dirigente del PCI, e Cuccia, in quegli anni primo difensore del capitalismo italiano. Pensava che la politica italiana fosse entrata in crisi perché non aveva capito per tempo le necessità del cambiamento, perché non sapeva adattarsi alle mutate condizioni del Paese, dell'Europa e del mondo. Erano visibili in Alfredo Reichlin due punti di vista tra loro apparentemente in contraddizione. Per un verso era un uomo politico rigorosamente realista, consapevole dei rapporti di forza e rispettoso delle necessità che ogni giorno, a tutti i livelli condizionano la nostra azione; ma per un altro verso pensava incessantemente a come cambiare la realtà, a come far crescere la qualità della politica, a come immettere un pensiero rinnovatore nella stagnante condizione italiana. Tuttavia, se debbo dire se era più realista o più sognatore, dico che era più sognatore, e faceva bene perché senza l'ambizione ideale, senza la voglia di cambiamento, senza il sogno di Reichlin, l'Italia non ce la farà mai. Se crediamo nella democrazia e la vogliamo forte dobbiamo continuare ad ascoltarlo anche dopo la sua scomparsa, per non dimenticarci la sua lezione, tenendo sempre presenti i valori che ci ha insegnato.
2017-03-23	PD	FattoriniEmma	Questi due populismi, nella storia, hanno avuto un impatto pericolosissimo: pensiamo all'esito disastroso della crisi di Weimar, che portò al nazismo, in cui questi due populismi trovarono una grandissima unità, nascendo da una parte di sinistra, spesso con un esito catastrofico, anche se aveva un'origine per così dire progressista, che cercava di venire incontro alle esigenze vere della crisi economica e, dall'altra, da un bisogno di sicurezza e di protezione dei confini che nasceva dalla paura dell'invasione dell'altro, che allora veniva individuato nell'ebreo, ma comunque dello straniero e del diverso. È quello che drammaticamente fu chiamato Blut und Boden (sangue e suolo), per questo l'intervento che mi ha preceduta mi trova decisamente concorde sulla necessità e l'urgenza di risolvere il problema dello ius soli, cioè del riconoscimento del diritto di chi nasce in un territorio e non solo di chi vi appartiene per ragioni di sangue, di tradizione e di radici. Blut è il sangue e Boden è la terra, il terreno. Si tratta di esigenze insite nell'animo umano, che storicamente ritornano, non solo negli ultimi due secoli, ma anche prima, e sono esigenze reali. Tutto sta nel vedere quali risposte riusciamo a dare. L'emigrazione incrocia queste paure, sembra quasi il fenomeno che maggiormente può dare eco ed anche la risposta più perversa a questi che sono problemi reali, a questa doppia paura. L'immigrazione nella nostra epoca è diventato - e sarà sempre di più, per tanto tempo - un fatto endemico, che riguarda il periodo e l'epoca, ma anche la geografia, perché è globale. Va sempre ricordato che non riguarda solo l'Italia e l'Europa, ma investe quantità enormi di popolazioni che emigrano, si spostano, che sono perseguitate e che invadono per ragioni economiche e di persecuzione politica. Di queste migrazioni storicamente il Mediterraneo è stato la culla ed il cuore, noi lo abbiamo studiato nelle scuole come un fenomeno di ponte, il Mediterraneo tanto amato da Braudel, come culla della civiltà, ma ci dimentichiamo spesso di ricordare che è stato anche un'occasione di invasioni pericolose, che non vanno negate, quindi non siamo i primi ad affrontarle. Le paure che abbiamo ora sono però sproporzionate, lo diciamo sempre, se pensiamo ai numeri che certo sono significativi ed importanti, ma che si possono affrontare e che comunque non sono proporzionati alle paure che scatenano. Il Mediterraneo, dunque, come luogo di ponte, ma anche di conflitti e di invasioni, un bacino di cui il nostro Paese è ponte e centro, è da sempre un mescolamento di tradizioni che ci riporta però al tema dell'identità: come in tutti i mescolamenti, effettivamente l'identità è a rischio. Lo vediamo dal calo demografico che nel nostro Paese è ancora più alto che negli altri Paesi europei, il che è tutto dire, e dal fatto che molti temono che questo venga compensato con i figli dell'immigrazione di prima e di seconda generazione. Un'altra paura legata al tema dell'identità è quella della fatica, come abbiamo visto anche negli esperimenti più avanzati su questo terreno, dell'integrazione, come nel modello francese, dove le banlieue sono l'espressione molto concreta di un disagio sociale pesantissimo, che certo non è l'unico elemento, né quello veramente scatenante nel profondo, pur avendo sicuramente contribuito a veicolare il terrorismo nelle sue prime uscite devastanti in Francia. Quindi vi sono ragioni economiche e di mancata integrazione sociale, ma, come abbiamo sempre detto, vi è anche la mancanza di una cultura in grado di produrre quest'integrazione. Come parlamentari del Mediterraneo e come OSCE, abbiamo svolto molto lavoro su questo punto, per verificare come la dimensione del dialogo interreligioso e interculturale possa essere veramente di aiuto per un'integrazione che non sia solo economica, che però è certamente la base. Insomma, si tratta di tutto quanto concorre a evitare quello che viene malamente definito - ma che pure è vero - come uno «scontro di civiltà». Abbiamo cercato di conoscere, come OSCE e come Assemblea parlamentare del Mediterraneo, anche gli imam moderati e non radicali, che contribuiscono alla formazione dei nostri cittadini musulmani. Insomma, a cosa porta tutto questo? Al bisogno di un nuovo multiculturalismo, di fronte alla crisi della globalizzazione: quello vecchio, che abbiamo conosciuto fino agli anni '80, si è trasformato ed è completamento cambiato; quello che non funziona più sono i due estremi, ossia, da una parte, gli aspetti che definiamo politicamente corretti, quelli più facili e astratti, per cui va tutto bene e siamo tutti uguali, nella stessa dimensione culturale, religiosa e morale, e, dall'altra, quelli che, con un impianto decisamente razzista, vedono nell'altro un nemico assoluto. Questi due estremi non funzionano più, se mai l'hanno fatto, e rischiano di riprodursi nelle forme più caricaturali e violente. Ora, per concludere, entrando nella seconda parte del discorso, nella direzione delle risposte che, come Commissione affari esteri, consideriamo molto soddisfacenti da parte di questo provvedimento, vorrei ricordare due aspetti. Per quanto riguarda la competenza della dimensione estera, abbiamo visto soprattutto una conformità con le disposizioni del diritto internazionale in materia di protezione dei richiedenti asilo e delle altre norme a tutela dei diritti umani, a partire soprattutto da quelle contenute nella Convenzione delle Nazioni Unite relativa allo statuto dei rifugiati del 1951. Sembrano essere complessivamente conformi al diritto internazionale, in materia di diritti umani, anche le norme relative alla libertà, alla sicurezza e ad un equo processo, come abbiamo sentito anche negli interventi precedenti, che corrispondono, fra gli altri, agli articoli 5 e 6 della Convenzione europea per la salvaguardia dei diritti dell'uomo e delle libertà fondamentali, e quelle relative al diritto a un ricorso effettivo a un giudice imparziale, di cui, fra l'altro, all'articolo 47 della Carta dei diritti fondamentali dell'Unione europea. In questo senso, sarebbe auspicabile che i giudici assegnati alle sezioni specializzate dei tribunali fossero sottoposti a procedure di formazione e aggiornamento sulle condizioni geopolitiche dei Paesi di provenienza dei richiedenti asilo e sulle altre misure di protezione umanitaria da parte dell'Alto commissariato delle Nazioni Unite per i rifugiati e dell'Organizzazione internazionale per le migrazioni. Vorrei segnalare inoltre che di recente la Commissione diritti umani qui al Senato e altre numerose organizzazioni non governative, come emerge anche dalle sedute della Commissione parlamentare d'inchiesta sul sistema di accoglienza, d'identificazione ed espulsione, istituita presso la Camera dei deputati, auspicano la messa a punto di una cornice giuridico-normativa di rango primario, per lo svolgimento delle procedure previste nell'ambito dell'approccio dei cosiddetti hotspot, centri preposti alle operazioni d'identificazione e rilevamento delle impronte digitali. Si tratta infatti di assicurare l'assoluta rispondenza di tali strutture, quanto ai tempi di trattenimento dei cittadini stranieri al loro interno, ai nostri principi di civiltà giuridica, e su questo c'è una precisazione che ci convince. Infine, sempre con riferimento alla competenza della nostra Commissione, relativamente ai singoli articoli del dispositivo, evidenziamo quello che, nell'ambito delle misure di specificazione, stabilisce un aspetto che può sembrare secondario, ma che nell'ambito della diplomazia internazionale è invece molto rilevante, ossia l'incremento di dieci unità del contingente di personale locale delle sedi diplomatiche e consolari nel Continente africano per le necessità di potenziamento della rete, in stretta connessione con l'emergenza in atto in materia d'immigrazione. Si tratta di una disposizione che viene incontro, sia pure parzialmente, a quella esigenza di maggiore attenzione verso l'Africa e le dinamiche migratorie che la nostra Commissione affari esteri ha più volte sollecitato. Con questo vorrei concludere proprio sull'Africa, che non è secondaria in questo provvedimento, non solo perché è vicina ed è un ponte, ma perché rappresenta davvero, simbolicamente e anche concretamente, il problema: il problema per noi Europa e il problema che vede precipitare tutte le considerazioni che facevo all'inizio del mio ragionamento. Un'Africa che vede raddoppiare di un miliardo di crescita demografica a fronte del nostro continuo décalage. Quindi, io trovo che anche su questo, come politica internazionale e come politica di cooperazione, l'integrazione tra il tema della sicurezza e dell'immigrazione ed un attenzione azione politica e geopolitica all'Africa sia strategica per tutti e sia un filo conduttore degli interventi politici. E aver scelto la Libia come interlocutore su questo nuovo corso di immigrazione è, a mio avviso, uno dei tanti meriti da valorizzare. PRESIDENTE. È iscritto a parlare il senatore Lumia. Ne ha facoltà.
2017-03-23	PD	GinettiNadia	Signor Presidente, il decreto-legge oggetto di conversione, recante disposizioni per l'accelerazione dei procedimenti in materia di protezione internazionale, nonché per il contrasto dell'immigrazione illegale, dimostra come accoglienza e sicurezza non sono finalità alternative o antagoniste; anzi, vuole dimostrare come la tutela dei diritti alla protezione internazionale richieda come condizione l'adempimento anche rigoroso di obblighi, dalla registrazione, all'identificazione e al trattenimento, in conformità peraltro alle direttive europee in materia di procedure, status e accoglienza: tasselli di un unico puzzle. Di fronte a un aumento esponenziale dal 2013 ad oggi delle richieste di asilo, passate da 26.000 a oltre 123.000 e con un 40 per cento di riconoscimenti, tra status di rifugiato, protezione sussidiaria o umanitaria, la definizione di tali procedimenti richiede tempi maggiormente congrui e certi, anche in relazione al relativo aumento del numero di impugnazioni e dei ricorsi in sede giurisdizionale contro i dinieghi. Semplificazione, dunque, da attuare anche con la soppressione di un grado di appello avverso le decisioni, purché nella garanzia del rito collegiale e del giusto processo, tra videoregistrazioni e garanzia del contraddittorio. In questa direzione i lavori svolti dalle Commissioni riunite hanno dato un contributo importante nella definizione di aspetti particolarmente delicati, tra esigenza di accelerazione dei tempi di esame delle domande e garanzia dei diritti nei confronti di persone particolarmente vulnerabili, anche in attuazione in sede di prima istanza della direttiva 2013/32/UE, nonché al fine di uniformare l'ordinamento ai rilievi di cui alla procedure d'infrazione in materia di annotazione nel permesso di soggiorno dello Stato membro di attribuzione dello status. Un risultato significativo di tale lavoro è rappresentato dall'estensione delle sedi dei tribunali di prima impugnazione con le sezioni specializzate, ampliate da 14 a 26, e dunque coincidenti con i capoluoghi di ciascun distretto. Altra esigenza perseguita dalle disposizioni del decreto-legge, come evidenziato anche dalla relazione annuale del garante Palma che sarà presentata alla Camera, è quella di enucleare con maggior rigore le attività di identificazione e riconoscimento dei migranti, sino a considerare il rifiuto come legittimo motivo di trattenimento per pericolo di fuga, e assicurare l'effettività degli eventuali provvedimenti di espulsione e allontanamento attraverso i nuovi centri di permanenza per una capienza ampliata a 1.600 posti. Nuovi stanziamenti sono previsti per i rimpatri volontari e per l'attivazione del sistema automatizzato per la gestione dei procedimenti riguardanti l'ingresso e il soggiorno degli irregolari, collegati con altre piattaforme: interoperabilità delle banche dati necessaria in vista del rafforzamento della cooperazione giudiziaria europea e di polizia. Particolare rilievo in tale quadro ordinamentale assume l'assunzione di figure professionali esperte, nonché la previsione di specifica formazione dell'organo giurisdizionale di impugnazione, cui eravamo stati richiamati peraltro dall'Alto commissariato per i rifugiati dell'ONU: norme di implementazione di un sistema in grado di governare un fenomeno di portata sovranazionale con complessi risvolti internazionali. Una sfida che non riguarda solo l'Italia, né solo l'Europa. È una sfida mondiale in un contesto di instabilità e di una geopolitica in continua evoluzione. Purtuttavia, il Mediterraneo rappresenta un confine e senza dubbio il campo di prova, per noi e per l'Europa, della capacità di affrontare tale emergenza umanitaria, e da qui il destino, il futuro e la tenuta dello stesso processo di integrazione europea verso uno spazio unico di libertà, sicurezza e giustizia. Uno spazio unico che richiede un impegno maggiore verso una comune politica di immigrazione, di difesa e di politica estera europea. Sono oltre due anni che in quest'Aula ripetiamo quanto resti ancora da fare per dare completa attuazione a quel Titolo V del Trattato di Lisbona e in particolare per un'unica politica per le migrazioni, ed un'unica politica di asilo, con il presupposto imprescindibile che a uno spazio interno di libera circolazione di beni, servizi e persone debba corrispondere un'unica frontiera esterna dell'Unione europea. Lo ripetiamo oggi in concomitanza con le celebrazioni dei sessant'anni dalla firma dei Trattati di Roma. Per questo credo che, sul piano operativo, il rafforzamento dell'agenzia Frontex, il potenziamento delle operazioni Triton e Poiseidon, la nuova Guardia di frontiera e costiera europea e l'implementazione della presenza dell'EASO (Ufficio europeo di sostegno per l'asilo) con Europol nei punti di crisi hotspots rappresentino gli strumenti per arrivare a uniformare la disciplina di procedure istruttorie, accoglienza e status, secondo le nuove normative, a partire da comuni elenchi di Paesi di origine sicuri e rimpatri veloci ed effettivi. In questa stessa direzione, l'accordo di collaborazione con la Libia per la formazione di una Guardia costiera libica, che possa svolgere il servizio di controllo e soccorso nelle acque locali, rappresenta un importante passo in avanti per scongiurare quelle partenze; partenze spesso senza sbarchi e con stragi in mare che hanno causato oltre 4.500 vittime nel solo 2016. Il richiamo forte formulato dal presidente Grasso a non creare un'equivalenza tra migrazione e fenomeno del terrorismo e di radicalizzazione islamica è in questa direzione condivisibile, ma praticabile nell'immaginario collettivo solo se condizione per l'accoglienza sia la garanzia di una risposta normativa per una maggior sicurezza pubblica, l'ordine e la legalità, senza deroghe. Ma occorrono anche norme di disciplina delle procedure di accoglienza chiare e semplificate e soprattutto un maggior impegno politico, internazionale oltreché europeo, convergente, con più efficaci politiche di vicinato e politiche di sostegno allo sviluppo e di cooperazione con le aree destabilizzate e di crisi, che vanno dall'Africa settentrionale, al Corno d'Africa, al Medio Oriente, dando seguito agli strumenti di dialogo regionale avviati già nel 2006 con il processo di Rabat e con il processo di Kartoum del 2014, anche a partire dal rafforzamento della rete diplomatica in quei luoghi, come disposto nel decreto-legge oggetto di conversione. Occorre avviare una gestione più efficace di ingresso delle frontiere esterne e di accoglienza nel sistema Schengen, anche con la rivisitazione, già in corso di discussione, dell'accordo di Dublino; accordi che non si limitino a sostenere meccanismi di ricollocazione, compiuti con difficoltà e resistenze, come evidenziato nell'ultima relazione della Commissione europea. È necessario dare completa attuazione all'agenda europea sulla migrazione, per una responsabilità condivisa ma non divisa, unica e integrata. Anche sulla capacità dell'Europa di gestione delle migrazioni si misurerà la forza di proseguire con determinazione nel processo di integrazione europeo, cui ci ha richiamato ieri il presidente della Repubblica Mattarella, visto che anche su tali problematiche irrisolte si è giocato il referendum sulla Brexit. È necessario un sistema interno di accoglienza diffuso, che si basi su appalti conformi alla comunicazione della Commissione europea per la fornitura dei servizi, come richiesto anche dall'ANAC; un sistema di controllo e verifica che scongiuri che questi luoghi di attesa, sin troppo lunga, non si trasformino in luoghi di disagio ed emarginazione, tra violenze e traffici illegali. Un impegno mirato, quello nella lotta al traffico di esseri umani, dai luoghi di partenza ai luoghi di approdo e di permanenza, a partire dalla creazione di rotte legali di ingresso, alternative e sicure, che sottraggano risorse alla tratta e alla criminalità organizzata. Infine, una questione importante riguarda l'accoglienza dei minori, di cui abbiamo discusso la scorsa settimana in questa Aula in occasione dell'approvazione della specifica normativa, cui peraltro il decreto-legge fa rinvio. Ci riferiamo ai minori non accompagnati, perché i numeri ci parlano di troppe vite di cui si perdono le tracce, con un'indignazione che rischia di essere soffocata dall'indifferenza e dalla paura dell'altro da sé, che ci allontana non dal sentimento di solidarietà e vicinanza da concedere, ma dal sentimento più profondo di comune appartenenza ad un unico e interdipendente destino, quello di una umanità più ampia.
2017-03-23	PD	LumiaGiuseppe	L'immigrato disonesto che non segue quelle rotte è il problema. L'immigrato che si fa mafioso, che si fa criminale: quello sì che va colpito e va allontanato dal nostro Paese. Di fronte all'immigrato disonesto la democrazia deve essere forte, rigorosa e non viceversa, come spesso accade. Quando di fronte a una donna che viene ridotta in condizioni di schiavitù, maltrattata e violentata la democrazia diventa lugubre, fredda e cinica, allora perdiamo tutti, cari colleghi, sia quelli che considerano l'immigrazione un problema, sia quelli che la considerano una risorsa. Ecco perché dobbiamo tutti cambiare approccio. Tutti siamo chiamati a vivere questa sfida con un passo diverso. Più interventi nei Paesi di origine? Sì, altro che. Più integrazione? Senz'altro, nel nostro Paese. Più Europa? Chi potrebbe essere contrario? È dall'integrazione di questi tre fattori che alla fine potremo trovare un cammino comune, un'ipotesi di lavoro condivisa e potremo affrontare seriamente questo problema.
2017-03-23	PD	LumiaGiuseppe	Per quanto riguarda l'integrazione nel nostro Paese, tutti gli esperti ci dicono che il reato d'immigrazione clandestina si è di fatto trasformato in una bufala, crea solo problemi e intasa solo i nostri tribunali. Non è in grado assolutamente di dare una risposta anche a chi vede - a mio avviso in modo sbagliato - l'immigrazione come un problema. Forse dovremmo invece concentrarci sull'approvazione di una legge che riconosca lo ius soli, perché la cittadinanza moderna che integra è la migliore soluzione. È quella che evita che l'altro sia considerato una minaccia; è quella che fa in modo che l'altro partecipi alla vita della nostra società e delle nostre democrazie e che si possa evitare quanto sta succedendo in Europa. Mi riferisco anche alle seconde e terze generazioni che, alla fine, di fatto si sono sentite estranee culturalmente alla nostra vita culturale, ai nostri valori e, spesso, si sono trasformati in manovalanza per il terrorismo. Non facciamo questo errore; non chiudiamoci alla prospettiva dell'integrazione. Ci vogliono più Europa, più quote e più risorse. Più quote servono per condividere la necessità inevitabile di una dimensione di accoglienza. L'Europa gioca con l'Italia; non deve fare la furba e la cinica, dando in teoria disponibilità quando nella pratica non l'abbiamo ancora vista. C'è poi il peso degli investimenti che il nostro e gli altri Paesi, per le loro caratteristiche geografiche, sono chiamati a sopportare in termini di accoglienza con riferimento ai flussi migratori. Più interventi nei Paesi di origine? Certo, in Africa dobbiamo intervenire con massicci investimenti. Dobbiamo considerare quegli investimenti una risorsa per l'Europa e le nostre società, perché fanno in modo che l'immigrazione non sia così consistente come lo è oggi. È giusto che quelle donne, quei bambini e quegli uomini possano avere una chance di vita e di lavoro nei loro territori. Quegli investimenti, che a livello internazionale dobbiamo mettere insieme, sono baciati dal Signore, utili e positivi e tutti insieme dobbiamo lavorarci. Non disdegno neanche, sul piano degli interventi nei Paesi di origine, interventi repressivi di polizia internazionale. Colleghi, possiamo tollerare che in alcuni Paesi africani ci siano dei veri e propri lager dove sono ammassati esseri umani, privati di qualsiasi libertà e dignità? Possiamo accettare passivamente, come avvenne durante la Seconda guerra mondiale, quei lager su cui anche allora si tergiversava , si negava e minimizzava? Anche noi abbiamo una realtà presente oggi in questi Paesi. Penso alla Libia e ad altri Paesi dove si concentrano i cammini e le tappe dell'immigrazione, dove si trasformano spesso quegli immigrati in schiavi, dove la tratta viene esercitata continuamente. Anche interventi repressivi e selettivi di polizia internazionale capeggiati dell'ONU devono trovare uno spazio in questa globale e integrata strategia. Ecco perché, cari colleghi, non c'è spazio per le divisioni, né per utilizzare strumentalmente un diverso approccio nei confronti degli immigrati.
2017-03-28	LN	StefaniErika	Signora Presidente, mi segni per intervenire dopo sull'ordine dei lavori! STEFANI (LN-Aut). Signora Presidente, ho poca voce, ma riprendo il discorso. Si è tanto elucubrato in Commissione su come strutturare un nuovo processo per cercare di evitare un grado di giudizio, per cercare di evitare che vi sia un giudizio di appello, per cercare di accelerare tutti questi procedimenti nella loro trattazione. A tal fine si è forse forzato l'ordinamento, cercando di inserire questo procedimento in camera di consiglio e di eliminare totalmente il processo di appello per andare direttamente in Cassazione. Noi, però, abbiamo sollevato alcune perplessità in merito ad alcuni aspetti di tale procedura. Ad esempio, si è tanto parlato della possibilità di richiedere l'udienza e della possibilità di far intervenire personalmente il ricorrente. Alla fine, però, se ragioniamo su come è stata strutturata la norma, anche in fase emendativa, oggi, ogni volta che può essere avanzata una richiesta motivata di udienza e deve essere audito il ricorrente, tale udienza può essere fissata quando la videoconferenza non è disponibile in sede di commissioni territoriali. Allo stesso tempo, è stato approvato un emendamento in base al quale il richiedente può rifiutare la ripresa e, quindi, ogni qualvolta non viene fatta la ripresa audiovisiva, automaticamente verrà fatta l'udienza. Come fa, quindi, questa norma ad andare d'accordo con la tempistica che viene prevista per la chiusura del procedimento in primo grado, cioè quattro mesi? Quattro mesi per il primo grado è una scadenza praticamente impossibile da rispettare. Nulla è detto, invece, su quali possono essere le sanzioni e le conseguenze nel caso in cui il provvedimento sia emesso dopo i quattro mesi. Se il provvedimento viene emesso in ritardo si intende che si tratti di una violazione di legge e quindi, ogni volta che accade, si potrebbe andare davanti alla Corte di cassazione? Inoltre, si parla di altre problematiche relative alle tempistiche. Anche per quanto riguarda i sei mesi per il ricorso in Cassazione, dato che si parla del problema del carico pendente anche presso la Corte di cassazione, eliminando il filtro del processo d'appello, tutti i provvedimenti verranno impugnati dinanzi alla Cassazione, creando quindi una paralisi della Corte, come, tra l'altro, è già stato osservato dall'Associazione nazionale magistrati. Il problema è che sono state respinte diverse proposte che noi avevamo avanzato in Commissione e che erano del tutto ragionevoli e del tutto necessarie. Noi avevamo chiesto di aumentare il fondo per le espulsioni, i respingimenti e gli allontanamenti. Avevamo chiesto di aumentare la capienza dei nuovi centri che, alla fine, non sono sicuramente in grado di accogliere tutti i richiedenti. Avevamo anche chiesto di arrivare al punto di eliminare la protezione umanitaria, che non è un istituto universalmente riconosciuto, non ci viene imposta dall'Europa: è una nostra invenzione e apre continuamente nuovi ricorsi. Sono stati bocciati anche i nostri ordini del giorno, che noi pensiamo debbano invece costituire il principio ispiratore di tutto questo provvedimento. Avevamo chiesto un impegno da parte del Governo per garantire la capienza dei centri, per trattenere in quelle strutture i cittadini con ingresso o soggiorno irregolari e aumentare il periodo stesso di trattenimento: ordine del giorno bocciato. Avevamo chiesto l'impegno del Governo per identificare i cittadini con ingresso e soggiorno irregolari e anche questo è stato bocciato. Non si vuole arrivare a identificare tutti i cittadini; non si vuole garantire la capienza dei centri e avere la possibilità di tenere sotto controllo tutti gli immigrati che entrano nel nostro territorio. Ma sono, invece, gli ordini del giorno che sono stati accolti che fanno comprendere quale sia la vera natura del provvedimento, dove si voglia arrivare e come si affronta il problema dell'immigrazione. Vediamo approvati ordini del giorno nei quali, ad esempio, viene previsto che siano garantite, nel corso di operazioni di primo soccorso, in accertamento di situazioni di bisogno, forniture di vitto, di alloggio, di vestiti per tutti questi immigrati e che venga bloccata, addirittura, tutta la procedura di identificazione e non si possa procedere al colloquio ogni qual volta vi siano cure mediche, chiamiamole pure urgenti: fino all'esito del cosiddetto evento morboso non si potrà fare né l'identificazione, né il colloquio. Vediamo accolti altri ordini del giorno in cui si prevede, addirittura, l'opportunità di rivedere tutta la normativa della legge Bossi‑Fini «nell'ottica di un ordinato programma di regolarizzazione e inserimento dei migranti». Stiamo parlando della riduzione del ricorso all'allontanamento se non in casi estremi, nonché dell'apertura di canali regolari di ingresso, sia per lavoro (si può anche capire), sia per ricerca di lavoro, che per accedere al diritto di asilo. Si vogliono creare canali in base ai quali l'Italia sia un centro di totale accoglienza di un fenomeno che, invece di essere affrontato in questa maniera, dovrebbe essere affrontato all'origine, come abbiamo suggerito da tempo. Nel provvedimento non sono previste tempistiche nette, ad esempio nella fase di trattazione all'interno delle commissioni. Comunque, tra l'attività della commissione e i vari ricorsi, prima che si arrivi in Cassazione più o meno passeranno due anni. Vi sono situazioni che restano completamente fuori, assolutamente non regolamentate da questo provvedimento e, anzi, totalmente disattese. Si capisce quali sono stati gli ordini del giorno e qual è l'obiettivo nascosto del trattamento del fenomeno dell'immigrazione: cioè lasciamo fare. Ma se analizziamo i dati chiari e certi, vediamo che gli sbarchi, che - ricordiamo - nel 2013 erano 42.925, sono arrivati, nel 2016, a 181.436, escluse le rotte terrestri. Stiamo parlando solo di sbarchi, quindi di ingressi via mare; di tutti questi ingressi del 2016, le richieste di asilo sono state il 68 per cento, 123.000; mancano al conteggio 60.000 persone, che sono entrate e che non hanno nemmeno fatto la richiesta di asilo. Già queste sono disperse e non controllate nel nostro territorio. Se, poi, andiamo a guardare il numero stesso degli irreperibili, vediamo che nel 2016 erano più di 3.200; inoltre, delle 123.000 domande di asilo presentate, ne sono state accolte poco più di 36.000, quindi solo il 40 per cento. Signori, su 181.000 - e stiamo parlando solo di sbarchi, di quei numeri che sono stati controllati - vi sono solo 36.000 richieste di asilo accolte; siamo parlando di 150.000 persone, solo nel 2016, che sono entrate e di cui non conosciamo nome e cognome, gli obiettivi, dove vivano, cosa facciano.
2017-03-28	M5S	BuccarellaMaurizio	Signor Presidente, intervengo per portare in quest'Aula l'urlo di rabbia e disperazione che si sta levando da questa mattina dal Salento dove, in prossimità del cantiere della Trans-Adriatic pipeline (TAP), è stato autorizzato e disposto l'intervento della forza pubblica per contrastare la resistenza pacifica di centinaia e migliaia di cittadini - agricoltori, studenti e persino rappresentanti delle istituzioni, come molti sindaci del Salento provenienti da qualsiasi formazione politica, nonché consiglieri regionali e parlamentari anche del Movimento 5 Stelle - che sono stati oggetto di cariche da parte di altri cittadini che indossano la divisa. Si tratta dell'ennesimo episodio dello Stato che va in cortocircuito, di uno Stato che si atteggia contro lo Stato, dove cittadini obbligati a eseguire gli ordini di mantenimento dell'ordine pubblico sono costretti a usare la forza e il manganello nei confronti di altri cittadini che, in maniera disinteressata, vogliono tutelare la ragionevolezza e il proprio territorio. Il Salento è un territorio lontano. Sembra di parlare di fenomeni ormai coloniali e di tornare indietro nel tempo. Ho ascoltato gli interventi fatti, come anche quello poco fa del collega Castaldi, con riferimento alle politiche governative in tema di autorizzazioni per la costruzione di stabilimenti o impianti industriali, dove si sta procedendo sulla scia del cosiddetto sblocca Italia, in modo da eliminare del tutto ogni possibilità di consultazione pubblica sui territori. Se quella è la direzione, noi dobbiamo dire no. Ciò che avviene oggi nel Salento, ieri è accaduto in Piemonte per la TAV; in ogni altro angolo d'Italia può succedere che i cittadini utilizzino in maniera pacifica il proprio corpo per opporsi a una violenza politica che ha dei mandanti precisi, che ha degli interessi precisi, che sono sempre quelli di pochi. Dietro l'affare Trans-Adriatic pipeline (TAP), per il gas azero che dovrebbe arrivare nel Nord e Centro Europa, ci sono infatti gli interessi di pochi faccendieri e di poche - per fortuna - forze politiche, che ancora oggi contano troppo e che speriamo domani conteranno di meno. Oggi noi del Movimento 5 Stelle siamo costretti a essere a Roma, ma è come se fossimo tutti fisicamente nel Salento, anche con il rischio di prenderci una manganellata in fronte, per opporci a scelte che non hanno una razionalità strategico-economica, che non servono all'Italia, ma solo a favorire pochi, a danno dell'ambiente, delle ricchezze naturalistiche salentine e di centinaia di ulivi, anche secolari, che sono stati espiantati. Dovranno essere rimessi a dimora, ma non sappiamo se questo accadrà mai. L' iter della TAP è illegittimo e sarà interrotto. La TAP non si farà.
2017-03-28	M5S	EndrizziGiovanni	Se viene posta la fiducia, non possiamo limitarci al merito del provvedimento in esame, ma inevitabilmente dobbiamo chiederci: il Governo merita la fiducia? Sul tema dei migranti ha un progetto complessivo che dia senso al decreto-legge in esame? La risposta è no. L'Italia è diventata una palude, dove un fiume di persone entra e non trova sbocco, perché abbandonata dall'Unione europea e dal suo stesso Governo. La rotta balcanica, che investiva la Germania, è stata tempestivamente chiusa, con un'azione dell'Unione europea che l'Italia contribuisce a pagare. La rotta libica, che investe l'Italia, è completamente aperta e, anzi, nei primi due mesi del 2017 gli afflussi sono incrementati del 48 per cento rispetto allo scorso anno. Nel 2016 sono entrati in Italia qualcosa come 180.000 migranti: se manteniamo questo trend, alla fine dell'anno quanti saranno? Per noi l'Unione europea non fa nulla, anzi. Il Regolamento conosciuto come Dublino III impone all'Italia di gestire questa moltitudine di persone. Fin dal 2014, con la mozione presentata dall'onorevole Di Stefano, il Movimento 5 Stelle ha indicato che le risposte chiave sarebbero dovute arrivare dall'Unione europea: come ho detto poc'anzi, la Germania ha preteso e ottenuto esattamente questo. Nel nostro caso sarebbe stato doveroso cambiare il Regolamento Dublino III, laddove obbliga l'Italia a gestire un problema che invece è di tutti; definire quote massime di migranti per Paese, obbligare i partner europei a farsene carico e istituire punti di richiesta asilo, pagati dall'Europa, direttamente sul suolo africano, per evitare le morti in mare e l'emergenza a terra in Italia. A distanza di anni il Governo ha iniziato a parlare di quote. E dico che ne ha iniziato "a parlare", perché è vero che sono state disposte quote di riallocazione dei richiedenti asilo, ma è stata una presa in giro: solo il 2 per cento ha avuto corso. Del resto, come possiamo andare a battere i pugni con l'Unione europea quando Renzi e Gentiloni Silveri si sono presentati "col cappello in mano" a mendicare sugli sforamenti in legge di bilancio causati dalle mancette elettorali per il referendum ? Le soluzioni qui non ci sono. Allora cosa troviamo nel decreto-legge in esame? Si punta a velocizzare i ricorsi sulle richieste di asilo, eliminando un grado di giudizio; vengono istituite sezioni specializzate dei tribunali, che decideranno in camera di consiglio con sentenza inappellabile, senza obbligo di udire il richiedente. Questo comporta una pericolosa compressione del diritto di difesa, non solo per l'interessato, ma per lo Stato stesso. Non sarebbe la prima volta che una legge risulta poi incostituzionale. E immaginate cosa accadrebbe? Il Governo, che ha adottato questa misura, peraltro con decreto-legge, si assume un serio azzardo. Abbiamo presentato emendamenti per ripristinare il diritto di udienza, una misura che non avrebbe inciso particolarmente nell'economia del giudizio e avrebbe reso più solido il provvedimento sul piano della tutela dei diritti: respinti. Ma ci sono altre perplessità: velocizzare l' iter per cui si sancisce chi ha diritto all'asilo e chi no ha senso se sapete cosa fare dopo. Nel 2016 abbiamo avuto 123.000 richieste di asilo con un aumento del 48 per cento dei flussi sull'anno precedente. Avremo qualcosa come 180.000 richieste di asilo. Le stime del Governo sono addirittura superiori. Poniamo allora che due domande su tre vengano accolte: abbiamo risorse per integrare 120.000 famiglie senza un piano europeo? E cosa diciamo, poi, agli italiani che non hanno un tetto e un lavoro? Una nostra mozione del 2014 impegnava il Governo a stanziare risorse paritetiche per gli immigrati e per gli italiani: nulla di questo è avvenuto. Anzi, il Governo tiene bloccato il nostro provvedimento sul reddito di cittadinanza: una misura che in Europa manca solo a noi, che servirebbe a dare dignità a milioni di famiglie, di pensionati al minimo, sottraendoli al ricatto occupazionale delle raccomandazioni e delle mancette politiche o alla mano delle mafie e che ridurrebbe le tensioni e le resistenze che anche sui territori vediamo accogliere i progetti SPRAR. Penso ai Comuni, abbandonati a se stessi, che subiscono i tagli dei trasferimenti e non possono assumere personale per gestire i nuovi progetti e la mole di impegno in più che queste persone e famiglie richiedono. Penso davvero che quella al nostro esame sia una misura paravento, che suona tanto come "armiamoci e partite". Penso poi alle migliaia di richiedenti che si vedranno negata la richiesta e non avranno diritto all'asilo. Dove andranno? Viene istituita una rete da 1.600 posti di nuovi centri per i rimpatri: si dice uno per Regione, più o meno. Ma quali rimpatri? Nel 2016 ne sono stati eseguiti 12.000. Questo decreto-legge stanzia una manciata di milioni che basterà per rimpatriare forse qualche migliaio di persone. E gli altri? Sono previste decine di migliaia di richieste. Che fine faranno? Si sta prendendo in giro un intero Paese! Finiti i centocinque giorni di permanenza in questi centri, i profughi verranno rilasciati, punto. E quei 1600 posti saranno solo un parcheggio a spese dei cittadini, una ciliegina sulla torta del business che le grandi catene private dell'accoglienza già si spartiscono. Abbiamo presentato emendamenti per assicurare che questi centri - sono detentivi, sia chiaro! - siano gestiti direttamente allo Stato e non ci sia speculazione privata: respinti. Abbiamo chiesto che almeno siano affidati a organizzazioni che si specializzano in questa delicata e particolare funzione; che si dia priorità, nelle assegnazioni, alle organizzazioni che non gestiscono già altre strutture, per favorire la specializzazione, dare più trasparenza e frenare le grandi organizzazioni che assumono quasi un monopolio locale: anche questa proposta è stata bocciata, con la scena disgustosa di un voto annullato per ben quattro volte in Commissione, fino a quando l'emendamento è stato respinto. Il dubbio sorge inevitabilmente: si vuole risolvere il problema o ampliare un business ? Si vuole dare risposta a chi ha diritto, distinguendolo da chi non ce l'ha, tutelando in maniera equilibrata i profughi da situazioni devastanti e con diritti legittimi, ma anche i diritti legittimi degli italiani, o si fa solo l'interesse di qualcuno? Non è chiaro. Ho chiaro, invece, il caso della cooperativa Ecofficina Edeco, che nel Nord-Est la stampa ha definito «cooperativa piglia tutto». Nel 2011 aveva un bilancio di 114.000 euro, saliti a 2 milioni e 369.000 euro nel 2014 e a 10 milioni nel 2015, con un utile di 440.000 euro, raddoppiato in un solo anno. Ma in tutta Italia abbiamo esempi di organizzazioni di questo tipo. Dobbiamo capire, allora, se questa emergenza serve a qualcuno, se viene incrementata o lasciata senza risposta ad arte o se veramente abbiamo un'inversione di rotta. Tutto questo non lo vediamo. Vediamo, anzi, il perdurare delle stesse logiche: dalla marcia a scarponi chiodati in Commissione, al rifiuto del dialogo, all'apposizione del voto di fiducia quando il numero degli emendamenti presentati era assolutamente compatibile con un decreto‑legge così delicato, sul quale serviva trovare convergenze e un consenso più ampio. A questo punto sembra quasi che si vogliano irrigidire le posizioni per mantenere tutto come sta. Le risposte non vengono, la fiducia non si merita.
2017-03-29	LN	ArrigoniPaolo	Signora Presidente, onorevoli colleghi, signor Ministro, nell'affrontare il complesso problema dell'immigrazione irregolare in una situazione di crescente emergenza, esiste un problema di fondo. In questo Parlamento, c'è un'ampia maggioranza di forze politiche - il Partito Democratico, il Nuovo Centrodestra, Sinistra Italiana e il Movimento 5 Stelle - permeate dal buonismo e dall'accoglienza a tutti i costi. È grave mettere in discussione un punto fermo: il diritto internazionale all'asilo, stabilito dalla Convenzione delle Nazioni Unite relativa allo status dei rifugiati adottata a Ginevra nel 1951, che riconosce la protezione internazionale esclusivamente a coloro che scappano da guerre o vengono perseguitati per vari motivi. Ebbene, invece di cancellare - come avremmo dovuto fare - la protezione umanitaria, presente solo nel nostro Paese, molti in quest'Assemblea vorrebbero concedere la protezione persino ai migranti economici e a quelli climatici. Il collega Cociancich del Partito Democratico è uno di quelli che ha detto che vuole includere e non respingere gli irregolari anche per rimediare alla drammatica denatalità del nostro Paese: una teoria suicida totalmente da respingere. Si sostengano invece le famiglie italiane nel fare figli. Cociancich cita poi l'articolo 10 della nostra Costituzione, sostenendo che tutti coloro, cui a casa propria sono impedite le libertà democratiche, hanno diritto di asilo in Italia, ma ciò è inesatto, visto che non dice in primo luogo che il dettato costituzionale sul diritto di asilo non è stato attuato, perché manca ancora la legge organica, e, in secondo luogo, che il riconoscimento del rifugiato è entrato nel nostro ordinamento proprio con l'adesione alla Convenzione di Ginevra. Con numeri alla mano, in fase di discussione generale, ho cercato di descrivere il fenomeno in Italia. Sono numeri impietosi: troppi ingressi, troppe morti nel Mediterraneo, tante richieste di asilo. Sono già 33.000 al 17 marzo, con liste di attesa dell'esito che si allungano e tanti ricorsi. Nel fallimentare sistema di accoglienza le presenze crescono esponenzialmente e sono troppe. L'80 per cento dei posti occupati è fornito da strutture temporanee: case, condomini e privati, alberghi gestiti da cooperative in affari e albergatori falliti, spesso individuati da prefetti scavalcando i sindaci, con spese sostenute per l'emergenza salite nel 2016 a 4 miliardi, cifra maggiore a quella della manovrina correttiva, con un contributo UE di soli 112 milioni, meno del 3 per cento: altro che costi dell'accoglienza che non pagano gli italiani. L'Europa non solo ci scarica il problema, ma ci dà briciole: è una follia. Degli immigrati irregolari che entrano nel Paese un terzo non chiede asilo: scompaiono, non sappiamo dove sono e che cosa fanno. Solo il 20 per cento dei due terzi che invece chiedono protezione e assistiamo per due, tre o anche quattro anni ottiene la protezione internazionale: la gran parte di coloro che chiedono asilo e che vengono assistiti con vitto, alloggio, mediatore culturale, wi-fi, tablet, sono migranti economici, dunque irregolari e dunque clandestini. Riflessioni. Il suo decreto-legge, Ministro, è un timido cambio di passo rispetto al disastroso triennio Renzi-Alfano. Tardivamente, ma si prende atto dei lunghissimi tempi di esame delle richieste di asilo e dei ricorsi. Si assumono 250 funzionari per le commissioni, voluti dalla Lega per velocizzare i colloqui. Nel procedimento giudiziario si sostituiscono le sezioni specializzate per l'asilo e si elimina l'appello e, dopo averli chiusi, si riaprono i CIE, anche se con altro nome, i Centri di permanenza per il rimpatrio; misura, questa, introdotta più per rispondere alle censure UE del Consiglio d'Europa sulle debolezze del sistema italiano rispetto al trattenimento degli irregolari in attesa dei rimpatri. Ma questo non basta, perché con le poche risorse stanziate (8 milioni per quest'anno, 26 nel prossimo) e con lo stesso numero di magistrati, è probabile che i processi di valutazione delle domande non subiranno velocizzazioni. A tal proposito, abbiamo ancora una volta ragionato applicando l'articolo 81 della Costituzione per contenere la spesa e poi con questa malagestione dell'immigrazione ci siamo dimenticati che il costo degli immigrati aumenta di anno in anno di circa 600, 700, 800 milioni: questa è la verità. Ma il decreto non basta, soprattutto perché in Commissione è stato annacquato e svuotato. Si è ragionato troppo per rafforzare garanzie e tutele degli immigrati. Sono stati accolti emendamenti, come ha detto Buccarella del Movimento 5 Stelle, volti a riaffermare principi di civiltà giuridica. Gli esponenti di Grillo avrebbero voluto ancora più garanzie per gli immigrati, come i colloqui in commissione con due intervistatori e persino con la presenza del difensore; come l'abrogazione del reato di clandestinità, loro vecchio cavallo di battaglia. Incredibile, ma voi grillini vi siete opposti al nostro emendamento, approvato e voluto dai sindaci, che prevede la cancellazione automatica e immediata dall'anagrafe comunale di un richiedente asilo irreperibile dal centro di accoglienza. No, non ci siamo. La Lega è per una diversa politica sull'immigrazione che attueremo quando andremo al Governo, basata sul rigore, sulla legalità e sulla deterrenza che disincentivi le partenze e, per conseguenza, anche le morti in mare. Dobbiamo diminuire i fattori di attrazione nel nostro Paese, i cosiddetti pull factor. Anche Frontex, con il suo rapporto annuale, Risk Analysis 2017, puntando il dito contro le ONG che stanno suscitando tanto clamore, afferma che le operazioni H24 di ricerca e soccorso in mare svolte dalle 13 navi al limite delle coste libiche agiscono da pull factor, incoraggiando i migranti a intraprendere la traversata del Mar Mediterraneo, dove tanti perdono la vita a bordo di natanti inadeguati. La Lega Nord ha tentato di migliorare il testo con la presentazione di diversi emendamenti e ordini del giorno, che sono stati per lo più respinti. Penso, ad esempio, all'emendamento per l'eliminazione della protezione umanitaria, che non è prevista dalla Convenzione di Ginevra, e a quello volto a introdurre maggiori controlli alle frontiere. Abbiamo dei confini terrestri colabrodo, come dimostrato dagli oltre 10.000 pakistani che lo scorso anno sono entrati dall'Austria e dalla Slovenia e hanno poi chiesto asilo. Bisogna bloccare questi ingressi irregolari con controlli efficaci alle frontiere di Francia, Svizzera, Austria e Slovenia, Paesi tutti aderenti allo spazio Schengen, pretendendo l'applicazione del Regolamento di Dublino sul principio del Paese di primo approdo e, dunque, operando le cosiddette riammissioni attive. Penso anche agli altri emendamenti sui Centri di permanenza per il rimpatrio, visto che la capienza che lei, signor Ministro, ha previsto è decisamente insufficiente per trattenere l'enorme numero di irregolari in attesa di essere espulsi o respinti. Anche i tempi di trattenimento sono insufficienti, in quanto dovevano essere in linea con la direttiva del 2008 in tema di rimpatri. La bocciatura dei nostri emendamenti conferma la volontà di maggioranza e Governo di vanificare le procedure di espulsione e consentire agli irregolari di sottrarsi ai rimpatri, che bisogna invece necessariamente incrementare. Quelli effettuati sono infatti troppo pochi. Nell'ultimo triennio quelli attuati sono stati, mediamente, tra i 7.000 e gli 8.000. Troppi non ottemperano all'ordine del questore. Servono dunque accordi bilaterali con i Paesi terzi d'origine e soprattutto occorre dotare di maggiore risorse il fondo rimpatri. Anche in questo caso, con la bocciatura di un nostro ordine del giorno avete snidato le reali intenzioni del Governo. Servono inoltre accordi seri per bloccare il flusso di sedicenti profughi proveniente dalla Libia - Paese di transito e non di partenza - che rappresenta ormai l'85 per cento degli ingressi in Europa dopo la chiusura della rotta dei Balcani. Basta subire passivamente gli effetti dell'accordo tra Unione europea e Turchia, finanziata con 6 miliardi di euro (soldi anche nostri), che ha interrotto i flussi soprattutto verso la furba Germania. Siamo seri. Quello sottoscritto recentemente a Roma con Serraj vale poco più di zero. Lo dimostrano gli sbarchi, in aumento di oltre il 50 per cento nel 2016, e che renderanno ancora più nero il 2017. Inutile fare intese con Serraj, a capo di un Governo non riconosciuto dal Parlamento di Tobruk. Molto più di lui, chi controlla il Paese è il generale Haftar. Se uno dei 4 obiettivi per i prossimi dieci anni sottoscritti sabato scorso a Roma dai 27 Paesi interessati è un'Europa sicura, con una politica migratoria efficace, responsabile e sostenibile, allora Gentiloni Silveri pretenda che l'Unione europea metta a disposizione della Libia risorse paragonabili a quelle concesse alla Turchia, affinché si agisca per bloccare gli afflussi migratori illegali diretti verso l'Europa. Dopo l'attentato di Londra lei, ministro Minniti, parlando in generale del terrorismo di matrice islamica, ha detto che c'è legame non con i migranti, ma con la mancata integrazione. Ma signor Ministro, con i migranti regolari che vogliono imporre le proprie culture che divergono dai nostri valori scolpiti nella Costituzione, che integrazione ci può essere? Con le centinaia di migliaia di migranti irregolari, cioè clandestini, presenti nel nostro Paese (vuoi perché non hanno chiesto asilo, vuoi perché è stata respinta loro la domanda di protezione e non sono stati rimpatriati) che integrazione ci può essere? Questa maggioranza e questo Governo non perseguono la legalità! Lo avete certificato respingendo un nostro ordine del giorno che invitava l'Esecutivo ad intensificare il rintraccio degli irregolari e lo avete ribadito approvando un ordine del giorno folle della senatrice De Petris che prevede la riduzione del ricorso all'allontanamento dei migranti. Per tutti questi motivi, ringraziando i relatori Cucca e Mancuso, il Gruppo della Lega Nord voterà contro la fiducia e contro il provvedimento!
2017-03-29	M5S	CrimiVitoClaudio	Signora Presidente, colleghi e onorevoli cittadini che ci ascoltate, qualche giorno fa in Campidoglio, nell'ambito di una manifestazione di robotica, ho assistito a una performance di un gruppo di ragazzi di una scuola romana che, unendo robotica e teatro, hanno messo in scena una narrazione della storia dell'uomo fin dalla preistoria. Ci hanno ricordato che le teorie più accreditate indicano le prime tracce di essere umano nella zona tra l'Etiopia, il Kenia e la Tanzania. Da quelle terre, in Africa, con migrazioni avvenute nel corso di milioni di anni, l'essere umano si è spostato su tutto il pianeta, anche in Europa. La conclusione dei ragazzi, nella loro ingenuità e logica incontrovertibile, è stata chiedersi perché, se quelle migrazioni hanno portato alla civiltà moderna, quale è oggi, alziamo barriere e muri. Anche noi ci uniamo alla logica dei ragazzi domandaci perché. Oggi l'Italia e l'Europa si trovano ad affrontare questo fenomeno che non è nuovo, ma è il naturale spostamento degli esseri umani da alcune terre verso altre, a volte per motivi climatici, altre volte per motivi economici e oggi più che mai per motivi legati alla propria sicurezza, per fuggire da guerre e persecuzioni. Il diritto internazionale riconosce a chi scappa da guerra e persecuzione di essere accolto e protetto. E su questo credo che nessuno di noi abbia dubbi. Non servono leggi per dire che, se per strada c'è una persona che soffre o che è in difficoltà, va aiutata. Questo è quanto oggi l'Italia si trova ad affrontare: fratelli e sorelle, esseri umani come noi, che vedono minacciata la propria vita e fuggono verso altre terre per salvare se stessi, le proprie famiglie e i propri figli. A queste persone dobbiamo garantire l'accoglienza e non c'è bisogno di alcuna norma internazionale che ce lo dica. Le condizioni economiche del nostro Paese, oggi, non consentono un'accoglienza generalizzata - questo è un dato di fatto - per tutti coloro che arrivano da altre parti del mondo. Non ce lo nascondiamo e anche su questo non ci sono dubbi. Ciò avviene perché anche il nostro Paese soffre: dietro la cortina fumogena di un Paese che si autocelebra come potenza economica mondiale, ci sono milioni di poveri. Non vergogniamoci a dirlo, chiamiamo le cose con il loro nome: povertà. Finché non saranno prese misure strutturali per risollevare le sorti di questo Paese, finché non riusciremo a garantire a tutti gli italiani di poter vivere una vita dignitosa, finché non sarà varato un reddito di cittadinanza che consenta veramente di affermare che nessuno deve rimanere indietro, fino a quel momento non riusciremo a garantire l'accoglienza a chiunque voglia venire da altre parti del mondo nel nostro Paese. È per questo motivo che siamo costretti a limitare l'accoglienza a quei fratelli e a quelle sorelle che fuggono da morte certa. Per garantire l'accoglienza che meritano questi fratelli, però, è necessario che siano definite regole chiare per valutare chi ha diritto a quest'accoglienza e chi no. Affinché l'accoglienza sia garantita - e lo sia nel miglior modo possibile - a chi ne ha diritto, è necessario che a tutti coloro che non ne hanno diritto sia negata. È una scelta sofferta, tengo a dirlo, ma necessaria. Se non possiamo garantire a tutti l'accoglienza, dobbiamo limitarci a coloro per i quali non possiamo farne a meno. Saperli individuare tra le centinaia di migliaia di migranti e saper individuare chi ha bisogno e chi invece ne ha meno è una scelta sofferta, lo ribadisco, ma necessaria. Altrimenti, il rischio è che non si riesca a garantire il minimo livello di assistenza e accoglienza a nessuno, almeno finché questo Paese non uscirà dal buio in cui l'avete condotto, senza rendervene conto, come macchinisti di una locomotiva cieca che conduce un treno verso un binario morto. Questo decreto-legge, però, non è una soluzione, ma l'ennesima cortina fumogena, l'ennesima arma di distrazione di massa. A fronte dell'aumento delle richieste di protezione internazionale, la risposta non prevede di mettere in campo un sistema di selezione e vaglio efficiente ed efficace, che sappia valutare in tempi rapidi chi ha bisogno e chi no e sappia dare le risposte in termini di accoglienza che servono. La risposta di questo decreto-legge è sbagliata: è la risposta sbagliata a un problema reale. Esso interviene limitando al massimo il ricorso all'autorità giudiziaria, attribuendo alla decisione della commissione territoriale la funzione quasi di una sentenza definitiva, riducendo le garanzie costituzionali che dovrebbero essere garantite a ogni cittadino presente nel territorio italiano, e non solo. Viene abolito il grado di appello per i ricorsi contro le decisioni di diniego della protezione internazionale. Il giudizio verrà effettuato da un giudice, fortunatamente collegiale, come da noi richiesto, ma con un'udienza eventuale. Questo decreto-legge, quindi, serve esclusivamente a deflazionare il contenzioso giudiziario. Un Paese che si rispetti, davanti a un problema di eccessivo contenzioso giudiziario, fornisce le risposte di giustizia che servono, strumenti e uomini per affrontarlo; invece, come già fatto in passato, decidete di cedere le armi, gettare la spugna e ridurre la possibilità di accesso alla giustizia. È una deriva che è stata già presa in altre tipologie di interventi, nei quali, anziché dare le risposte di giustizia che servono, pensate esclusivamente a ridurre l'accesso alla giustizia, trasformandolo in un percorso a ostacoli sempre più oneroso. Avete istituito le sezioni specializzate spacciandole per sezioni specializzate per materia, ma in realtà - è inutile che ce lo nascondiamo - si tratta di sezioni specializzate per ricorrenti, per persone, basate sulla persona anziché sulla materia. Sono forse prove generali di una riduzione delle garanzie e dell'istituzione di giudici speciali? Ci sono poi i CIE, i centri d'identificazione ed espulsione, una vergogna tutta italiana: veri e propri non luoghi, nei quali non esistono forme di rispetto della dignità umana; veri e propri lager, dove neanche le minime condizioni previste per i detenuti sono state garantite. Commissioni d'inchiesta, inchieste giudiziarie, decessi e violenze non sono bastati a farvi comprendere che è un sistema che non funziona. Cosa vi siete inventati, quindi? Cambiamogli il nome, diamogli una tinteggiata e facciamo finta che siano un'altra cosa. E così, da oggi li chiamate centri permanenti per il rimpatrio. Innanzitutto, come sempre accade, alle parole non seguono i fatti. Abbiamo sentito dire, signor Ministro, che sarebbero stati uno per Regione, quindi 20 centri da 80 posti (1.600 totali), parole sue: ebbene, da nessuna parte nel testo del decreto-legge - glielo garantisco - trovo scritto questo; da nessuna parte nel decreto-legge si parla di un'equa distribuzione sul territorio nazionale, cosa che avevamo chiesto anche con emendamenti, ma solo dell'ampliamento della rete delle strutture esistenti; da nessuna parte si prevede la chiusura degli attuali CIE. È inutile che ce lo nascondiamo, signor Ministro: se apriamo questi centri per il rimpatrio, dobbiamo dare una risposta a quei CIE, quelle realtà che sono state sottoposte alle inchieste di Commissioni parlamentari e a inchieste giudiziarie, per porre fine a quest'esempio negativo di gestione del trattenimento delle persone. Non una delle richieste che avevamo proposto è stata accolta. Avevamo chiesto che questi centri fossero gestiti direttamente dalla pubblica amministrazione e non da privati o, tutt'al più, se gestiti da privati, che questi non fossero gli stessi soggetti che già gestiscono altri tipi d'accoglienza. Avevamo chiesto che fossero garantite procedure trasparenti di affidamento della gestione e individuate caratteristiche minime necessarie per il rispetto della dignità umana e non solo un suo generico riferimento. Avevamo chiesto che fossero individuati protocolli certi per l'assegnazione ai vari centri, che tengano conto dei rischi di convivenza di tali soggetti. Niente di tutto questo è stato accolto ed è stato tutto lasciato nel vago. Oggi abbiamo un Ministro, domani potremmo averne un altro e ognuno potrà interpretare le norme come meglio crede. Nulla si dice dei rimpatri e di come questi avverranno, ma si stanziano solo i soldi; il nulla più assoluto sulle cause che portano migliaia di migranti a scappare dalle loro terre per trovare rifugio da noi. Non una parola si trova nel decreto e nemmeno una parola in tutta la discussione, perché forse significherebbe ammettere i propri errori e le responsabilità di chi dice di voler esportare la democrazia e invece esporta guerra, morte e sofferenza. Significherebbe ammettere che, dietro la facciata del contribuire allo sviluppo dei Paesi più poveri, si nasconde invece lo sfruttamento incondizionato delle loro risorse che li rende ancora più poveri. Vi è il silenzio dell'Europa in tutto questo, l'inerzia di chi parla di Unione solo quando si tratta di quattrini, ma nulla fa per condividere anche le situazioni emergenziali in cui un Paese, come l'Italia, si trova. Se davvero Europa deve essere, allora l'Italia deve essere trattata come un confine dell'Europa e come tale l'accesso dei richiedenti protezione internazionale deve essere affrontato dall'intera Unione europea e non solo dall'Italia. Deve essere superato davvero il Regolamento di Dublino e deve essere rivisto l'obbligo per il Paese di ingresso di gestire tutta la fase dell'accoglienza di richiedenti asilo, altrimenti questa non è una comunità. L'Europa deve decidere di sanzionare quei Paesi che si rifiutano di adempiere ai doveri di mutua assistenza e accoglienza delle quote di ricollocazione previste.
2017-03-29	PD	RussoFrancesco	(ore 11,07) ( Segue RUSSO). In questo senso, quella che votiamo può essere davvero una buona norma, che fa fare all'Italia e all'Europa un passo avanti per uscire dalla logica dell'improvvisazione e dell'emergenza; una norma che ci fa essere più protagonisti nel contesto internazionale, che ci rende più credibili, anche perché accompagna iniziative politiche importanti, come quelle svolte dal ministro Minniti in Libia, che spingono i nostri partner a seguirci su un percorso virtuoso. E tutto ciò accadrà anche grazie alle novità introdotte da questo provvedimento, al fatto che viene prevista l'istituzione di sezioni specializzate in materia di migrazione, protezione internazionale, libera circolazione dei cittadini dell'Unione europea; sezioni nelle quali i magistrati, dotati di specifiche competenze e ai quali verrà assicurata una formazione continua dedicata, potranno rispondere all'esigenza di assicurare una maggiore celerità ai ricorsi giurisdizionali. E in questa direzione vanno anche le nuove procedure relative al riconoscimento della protezione internazionale. Vogliamo dirlo con grande chiarezza: il nostro sarà un Paese che non chiuderà mai le porte a coloro che ne hanno diritto, a partire da quei minori non accompagnati che sono i più deboli fra i deboli, e sui quali noi ribadiamo che non faremo sconti a nessuna facile propaganda, perché sappiamo che su questi principi e valori si gioca la dignità e il profilo di civiltà del nostro Paese. Con altrettanta chiarezza, però, vogliamo dare agli italiani un altro messaggio: questo provvedimento nasce dalla consapevolezza che un Paese come il nostro può accogliere solo se è in grado di valutare rapidamente chi ha davvero diritto di rimanere e chi questo diritto non ha, e che è necessario ottenere una risposta a tale quesito in tempi ragionevoli. Superare il vuoto dell'attesa, i tempi morti dovuti a lentezze procedurali, anche offrendo l'opportunità di un impegno a favore della comunità da cui si è ospitati, è un passaggio obbligato che dobbiamo alla dignità dei richiedenti asilo, i quali non possono rimanere parcheggiati per anni senza notizie certe sul loro futuro. Ma lo dobbiamo anche alla dignità delle nostre comunità che ci chiedono elementi di certezza, a partire dal fatto che chi non ha diritto o infrange le nostre leggi deve essere ricondotto celermente nel Paese di provenienza. Da questo punto di vista vogliamo ribadire - e mi rivolgo anche alla collega De Petris - che i centri di permanenza per rimpatri saranno cosa distinta e distante dai vecchi CIE; anzi, questo procedimento chiude i CIE individuando 1.600 posti riservati unicamente alle persone in attesa di essere rimpatriate, persone per le quali sia stato chiarito che si trovano al di fuori del perimetro della legge o che costituiscono un potenziale rischio per la sicurezza del Paese. Colleghi, è evidente che questo decreto-legge, e ancor più quello di cui discuteremo nelle prossime settimane, affronta anche il tema difficile e decisivo della sicurezza. Vogliamo affrontarlo senza tabù, perché sappiamo che solo garantendo sicurezza sapremo creare reali occasioni di accoglienza che arricchiscono il nostro Paese senza che ci siano fenomeni di rigetto. La sicurezza, infatti, è tra i principi fondativi di una democrazia ed è un tema che può e deve avere piena cittadinanza a destra come a sinistra. È un bene comune e come tale va tutelato e riguarda soprattutto i più deboli e i loro diritti di libertà. Voglio dire ad alcuni che pensano di eccitare gli animi giocando con la paura delle persone che è triste il Paese che costringe i propri cittadini anche solo a pensare di comprare una pistola o un fucile per difendere la propria casa o il proprio negozio. Quello è il far west. Non è la cultura di convivenza di cui siamo orgogliosi. Noi vogliamo difendere i capisaldi del nostro vivere in comunità aperte, solidali, sicure perché basate sul reciproco rispetto, sul dialogo e sulla collaborazione fra diversi. Quello che stiamo affrontando - non nascondiamocelo - è un fenomeno gigantesco e inedito. È normale che faccia paura. Voglio essere onesto: fa paura a noi che dobbiamo provare a gestirlo con scelte politiche che avranno conseguenze sulle prossime generazioni. Così come fa paura ai tanti operatori della sicurezza e del sociale che sono in prima linea e fa paura ai cittadini, soprattutto quelli più deboli, che sperimentano, talora con un senso di solitudine, gli effetti dei repentini cambiamenti nelle vicende globali che entrano spesso violentemente nelle loro vite. Il provvedimento che stiamo votando va proprio in quella direzione e per questo è buona politica. L'Italia può e deve essere un laboratorio e un modello avanzato di gestione di questi fenomeni. È una vocazione obbligata la nostra: ce lo dice la nostra collocazione geografica. Ma allora mettiamo in campo tutte le nostre migliori energie e risorse. Diamoci l'obiettivo ambizioso di dimostrare all'Europa e al mondo come si conciliano accoglienza e sicurezza, impegno umanitario e programmazione sostenibile dei flussi, lotta agli imperi economici che vivono del traffico odioso di donne e di uomini e integrazione di chi chiede solo di essere un buon cittadino italiano. Noi siamo già orgogliosi di ciò che il nostro Paese ha saputo dimostrare prima col Governo Letta e poi con quello guidato da Matteo Renzi, con l'operazione Mare nostrum e con Triton. Siamo orgogliosi del fatto che in Europa la voce del Governo italiano, in un isolamento che a volte ha sfiorato la solitudine, abbia saputo ricordare che, prima di essere un problema, le donne e gli uomini sui barconi erano esseri umani, meritevoli come noi di un'opportunità di vita dignitosa. E, se non facciamo questo per le nostre comuni radici cristiane (il Vangelo recita: «Ero forestiero e mi avete accolto»), possiamo ricordare che noi europei condividiamo un'apertura all'altro che nasce nell'umanesimo di tante donne e tanti uomini di cultura, che hanno segnato la nostra civiltà millenaria, e nella rivoluzione francese, che più di duecento anni fa fondava libertà e uguaglianza sul valore della fraternità universale. Signor Presidente, vorremmo che questo provvedimento parlasse agli italiani e dicesse loro cose molto semplici ma, al tempo stesso, estremamente chiare in un tempo di sfide magnifiche e terribili. Dobbiamo dire ai nostri concittadini che la buona politica ha un'idea ambiziosa per affrontare un fenomeno epocale come quello delle migrazioni; che non prendiamo in giro i cittadini dicendo loro che ci sono ricette semplici e a buon mercato per problemi tanto complessi; che siamo consapevoli che la vita nelle periferie delle nostre città, in molti posti di lavoro, nelle scuole dei nostri figli, sta cambiando a una velocità mai sperimentata e che tutti noi abbiamo bisogno di essere rassicurati sul fatto che questo non si trasformerà necessariamente in una minore sicurezza; che questo cambiamento non stravolgerà le nostre abitudini, i nostri stili di vita, i valori in cui crediamo e che caratterizzano il nostro essere comunità. Ma vorremmo - permettetemi di dirlo - che da questo Parlamento arrivasse un segnale di unità, pur nella legittima diversità di opinioni e di soluzioni tecniche, per dimostrare che i timori degli italiani non restano inascoltati da parte della politica, ma al tempo stesso siamo capaci di prenderci un impegno a non trasformare le preoccupazioni di futuro dei cittadini in motivo di propaganda e di scontro strumentale. Su temi così importanti per il futuro di tutti non ci dovremmo dividere. È con queste convinzioni e con questi auspici che il Gruppo del Partito Democratico voterà convintamente a favore del provvedimento oggi all'esame di quest'Aula.
2017-03-30	LN	TosatoPaolo	È evidente a tutti che vi sia stata una responsabilità dei manager di molte banche, che hanno truffato i cittadini vendendo prodotti che non sarebbe stato corretto vendere loro e dei quali non conoscevano i rischi. Ci sono state anche troppe commistioni tra politica e sistema bancario: è stato detto prima, ma si tratta di una realtà. Ci sono stati manager che hanno elargito prestiti di decine o centinaia di milioni di euro a grossi gruppi imprenditoriali senza le dovute garanzie, ma semplicemente per opportunità, amicizia politica o addirittura per legami di parentela di esponenti politici con gli imprenditori che hanno ottenuto quei finanziamenti. Sappiamo invece che migliaia di famiglie e di artigiani oggi non ottengono prestiti dalle banche. C'è una disparità evidente e, se dei buchi si sono creati all'interno delle banche, è certamente responsabilità non dei risparmiatori o dei piccoli imprenditori in difficoltà, ma del meccanismo perverso che voi avete attuato in modo vergognoso. C'è poi un'altra responsabilità, la responsabilità politica. La crisi del sistema bancario non è infatti fine a se stessa, non è nata dal nulla, ma è semplicemente una conseguenza della crisi della nostra economia del sistema Paese. E qui ci sono precise responsabilità politiche. E sono le responsabilità politiche di quella classe dirigente che, all'inizio del 2000, ha svenduto gli interessi nazionali all'Europa con l'introduzione dell'euro, con un sistema che ha di fatto reso non più competitive le nostre aziende, molte delle quali non riescono a pagare i prestiti ottenuti dalle banche per il semplice motivo di essere state messe fuori mercato. E qui non c'entrano i manager, che hanno altre responsabilità, ma c'entra la classe dirigente del Partito Democratico che ha governato quel percorso. Con l'introduzione dell'euro si è creato un sistema perverso, nel quale un insieme di Paesi ha una moneta unica con sistemi fiscali diversi, con costi del lavoro diversi, con modelli di burocrazia diversi, con forme di giustizia civile diverse, con un ammontare di debiti pubblici assolutamente diverso. Credo che non esistano al mondo oggi - e non siano mai esistiti in passato - uno Stato, una Nazione o una Federazione di Stati che avessero una moneta in comune e al contempo tutto il sistema di trattamento nei confronti delle imprese così difformi tali da rendere alcune aziende e alcuni modelli di impresa competitivi e a gettare altri totalmente fuori mercato. Questa è stata la vostra scelta ed è una precisa responsabilità della politica italiana.
2017-03-30	PD	MoscardelliClaudio	Si legge nel testo: «Ferma restando la validità delle assunzioni esposte sull'indagine conoscitiva svolta (…), gli indirizzi da seguire nell'attività dell'inchiesta potrebbero essere: le forme, le modalità, gli obiettivi e l'efficacia della vigilanza sulle banche per quanto riguarda la stabilità del sistema e la trasparenza; l'analisi della gestione delle banche a fronte degli scenari aperti in Italia dalla crisi finanziaria del debito sovrano; le modalità di raccolta della provvista e gli strumenti utilizzati; i criteri di remunerazione dei manager e la realizzazione di operazioni correlate con parti suscettibili di conflitto di interesse; il collocamento presso il pubblico di prodotti finanziari con particolare riferimento alle obbligazioni bancarie anche in relazione agli aspetti di rilevanza civile e penale; le forme di erogazione del credito a prenditori di particolare rilievo e la diffusione di pratiche scorrette di abbinamento tra erogazione del credito e vendita di azioni o altri strumenti finanziari della banca, anche in relazione agli aspetti di rilevanza civile penale; la struttura dei costi, la ristrutturazione del modello gestionale la politica di aggregazione e fusione». Tutte queste conclusioni indicate, che costituiscono la parte politica dell'indagine conoscitiva, sono dentro le competenze della Commissione d'inchiesta. Quindi, tante affermazioni fatte oggi in questa Aula veramente non hanno senso e fondamento. Questo sistema ha dimostrato una capacità di resilienza e tenuta rispetto agli enormi shock che abbiamo subito. E siamo intervenuti con una serie di provvedimenti importanti proprio perché questo sistema, con l'aggravarsi della crisi e proprio perché finanzia l'economia reale, ha visto crescere d'importanza il problema dei crediti deteriorati, che hanno quindi appesantito le banche. E giustamente le nuove regole a tutela dei risparmiatori hanno fatto sì che il margine di redditività delle banche diminuisse sempre di più, fino a creare una difficoltà importante, con una serie di nodi che sono venuti al pettine. Siamo quindi intervenuti con provvedimenti importanti per rafforzare il sistema bancario: ricordo le riforme relative alle banche popolari, alle banche di credito cooperativo ed altri interventi che sono stati anche citati polemicamente. Voglio ricordare che il decreto-legge del novembre 2015, che è stato indicato da più parti ed in più interventi come se chissà cosa avesse prodotto, in realtà è stato un intervento che si è reso necessario (ed è stato opportuno agire così) prima dell'entrata in vigore della direttiva Bank recovery and resolution directive (BRRD) proprio per sottrarre delle banche alla procedura ordinaria di liquidazione, essendo queste già commissariate. Si era posta un'alternativa fra la scelta compiuta e la liquidazione, che avrebbe comportato costi complessivi per 12 miliardi di euro, l'interruzione di tutte le linee di credito con immediata richiesta di rientro degli affidati, il licenziamento dei dipendenti ed effetti rilevanti su specifici mercati territoriali su cui si ha la concentrazione delle criticità. In questo è consistito l'intervento. Dopodiché però si dice che non dobbiamo far pagare ai risparmiatori i problemi di gestione, i problemi delle banche che vanno in difficoltà o addirittura in dissesto. Si interviene con un provvedimento rispetto al quale si mettono a disposizione delle risorse per poter prevenire situazioni di crisi di liquidità o problemi di patrimonializzazione che potrebbero aggravarsi pur a fronte di situazioni in cui non si sia in una condizione di default o di crisi, ma in cui, a causa di problematiche di sistema generale e di condizioni generali, alcune banche possono trovarsi in una condizione di predifficoltà. Iniziamo quindi a prevedere e ad approvare un provvedimento che può intervenire in maniera preventiva sia sulla liquidità, sia sulla patrimonializzazione, proprio per evitare che i cittadini, le imprese ed i risparmiatori possano avere problemi derivanti da questioni che poi si generano anche per una asimmetria tra la reale condizione della banca e quella che è la reazione del mercato su una serie di problematiche e di informazioni che possono mettere poi in crisi la banca. Anche questo non va bene. Parliamo di una provvista di risorse limitate che serve a tutelare i risparmiatori. Sento poi fare discorsi circa il nostro impegno e sul fatto che buttiamo soldi per le banche e non li troviamo per i cittadini, ma faccio presente che abbiamo fatto un intervento, qualche tempo fa, sul Monte dei Paschi di Siena, che è stato interamente restituito allo Stato; abbiamo parlato di questa provvista per prevenire la crisi, oltre ad interventi previsti per cercare di risarcire i cittadini. Se andiamo a vedere il panorama europeo e guardiamo alla prima economia d'Europa, quella tedesca, vediamo che le stime di intervento della Germania a salvataggio del proprio sistema bancario, negli anni in cui altri da noi (che erano al Governo e che oggi sentite in quest'Aula dire tutto ed il contrario di tutto) allora dicevano che non avevamo bisogno di interventi, erano di circa 200 miliardi di euro e si parla della prima economia dell'Eurozona. Tralascio altri aspetti, ma obiettivamente non posso sentir dire dal senatore Cappelletti e poi dalla senatrice Bottici, che capisco vogliano presentare le cose in una certa maniera, che è già tutto scritto, che già sono scritti i risultati, le sentenze e chi sono i colpevoli. Questa è una modalità che sta già prendendo piede nei format televisivi dove non c'è contraddittorio, ma qui in Parlamento, fortunatamente, ancora c'è possibilità di un confronto e di una procedura democratica. Inviterei invece il senatore Tosato a non andare oltre un certo limite, perché le cose che ha detto in riferimento all'euro ed alla competitività delle imprese non c'entrano assolutamente nulla. La competitività del nostro sistema è ferma già dagli anni Novanta e sconta da lungo tempo una difficoltà enorme, a cui adesso si sta mettendo riparo anche con un gigantesco rinnovo del patrimonio di macchinari industriali, che è vecchissimo e contribuisce alla bassa produttività. Se vogliamo parlare di competitività sui mercati internazionali, mai come in questi ultimi anni la bilancia commerciale dell'Italia ha avuto dei risultati notevoli, con la capacità di un Paese ad economia manifatturiera e con la capacità di esportazione su tutti i mercati mondiali, per cui non dobbiamo denigrare la forza del nostro sistema industriale. Tornando alla banca, credo ci sia la disponibilità a confrontarci in termini seri sulle problematiche poste, come quella del termine: vogliamo affrontarla positivamente e credo che il Presidente e il Governo se ne faranno carico. Vogliamo arrivare a conclusioni: la base che abbiamo, ossia l'indagine conoscitiva, è molto solida e ampia per affrontare in maniera corretta un tema delicatissimo. La tutela dei risparmiatori si fa a partire dal nostro atteggiamento di parlamentari impegnati nella Commissione d'inchiesta e di valutazione sui risultati, altrimenti saremo i primi a mettere in pericolo il risparmio dei cittadini.
2017-03-30	PD	MucchettiMassimo	Cosa deve guardare una Commissione d'inchiesta degna di questo nome? Che domande deve rivolgere, quando sarà il momento, ai soggetti che verranno chiamati a deporre? Credo che, per prima cosa, una Commissione d'inchiesta degna di questo nome debba leggere le carte e studiare prima di interrogare. Non servirebbe a nulla chiamare a deporre i protagonisti sulla base delle informazioni che abbiamo acquisito dalla lettura dei giornali. Credo che, per esempio, sarebbe utile per tutti noi sapere se è vero o no - e questo lo sappiamo dalle carte prima che dalle testimonianze - che il decreto, da noi approvato a cavallo tra lo scorso anno e questo e che stanzia i 20 miliardi per il salvataggio delle banche in difficoltà, abbia avuto la sua gestazione a partire da quanto è emerso dopo il referendum del 4 dicembre o, come è stato anche scritto, se questa gestazione sia iniziata nella primavera del 2016. Bisognerebbe avere le carte per capire quali erano i fondi che si intendevano stanziare nel maggio 2016 e quelli che abbiamo effettivamente stanziato alla fine della corsa. Allo stesso tempo, parlando del Monte dei Paschi, è certamente interessante sapere cosa abbia fatto la presidenza Mussari, piuttosto che le gestioni precedenti. Se avete un po' di pazienza, a grandi linee, quanto hanno fatto queste gestioni è già noto e sono noti anche i giudizi che su quelle scelte è stato possibile dare. Assai meno noto è il processo recente, vale a dire quanto accaduto negli ultimi dieci mesi. Cosa è stato detto e cosa è stato scritto nel mese di luglio del 2016? Chi sono stati i protagonisti? Cosa ha fatto il MEF? Cosa ha fatto il consiglio d'amministrazione della banca? Cosa ha fatto Palazzo Chigi? Cosa si sono detti Matteo Renzi e Jamie Dimon che andrebbero ascoltati separatamente? Andare a mettere le mani nei cassetti della Banca d'Italia, della Consob, delle banche medesime è un'attività assai delicata, che non può essere affidata a persone inaffidabili. La Commissione dovrà essere composta - e questo dovrebbe essere un impegno d'onore di tutti i partiti - da persone che hanno scienza, coscienza e indipendenza perché la salvaguardia del sistema bancario, che è cosa diversa dalla protezione dei banchieri, è nell'interesse di chiunque, dopo l'elezione del 2018, si troverà a governare questo Paese. Questa Commissione può essere utile o fare danni se cede il passo alla demagogia. Dico questo perché la Commissione agirà in contemporanea con le decisioni che il Governo prenderà relativamente al presente e al futuro delle banche sulle quali si dovrà indagare il passato prossimo - mi auguro - senza andare troppo al passato remoto, non perché non sia di interesse ma perché lo conosciamo già. Bisogna che queste due attività si parlino, non che ciascuna proceda per conto proprio, e spiego la ragione. La prima e più delicata operazione da fare, e sulla quale bisognerà negoziare presso la vigilanza unica e in Europa presso DG Competition, sarà capire come trattare i crediti in sofferenza. Al riguardo ci sono due scuole di pensiero: questi crediti in sofferenza vanno ceduti tutti insieme al più presto, e quindi di fatto svenduti, perché questo è il prezzo di mercato che subisce il venditore obbligato a vendere; o, se è possibile, bisogna avere il tempo per valorizzare anche questa classe di attività degli stati patrimoniali delle banche. Colleghi, ci sono due strade davanti a noi: la strada che sta percorrendo Unicredit e quella che avrebbe dovuto percorrere Monte dei Paschi. Non sono uguali. Unicredit ha creato una società mista (50,01 per cento di soci d'opera e 49,9 la banca) tale per cui l' upside, la valorizzazione che avranno queste classi di attività rientrerà in buona parte nel patrimonio della banca. L' optimum sarebbe stato creare una società che acquisisse questi crediti formati dagli azionisti della banca con un socio d'opera ridotto al minimo, ma se questo è troppo difficile da realizzare, quella è la soluzione giusta. Viceversa, sul Monte dei Paschi, vedo che siamo ancora al mettere all'asta i crediti in sofferenza. Mentre noi studiamo cosa ha fatto Mussari con la federazione di Siena del PD, materia sulla quale è molto facile lavorare, rischiamo che i buoi vengano fatti uscire dalla stalla attraverso un execution malaccorta del giusto decreto di salvataggio delle banche. Ergo - e concludo - credo che questa Commissione debba aiutare a prendere le decisioni giuste, in questa fase, e non limitarsi a una sfilata di testimoni sui quali poi fare dichiarazioni ai giornali a conclusione delle audizioni. Questo sarebbe un esito molto modesto che mi ricorda la Commissione di inchiesta su Telekom Serbia, che per tre mesi stette sulle pagine dei giornali per poi concludersi con un nulla di fatto. Meno pagine dei giornali, più fatti concludenti.
2017-03-30	PD	PuppatoLaura	Bisognerebbe avere memoria storica, perché qualcuno in quest'Aula - e non eravamo noi - ha detto anche che il sistema bancario italiano era solidissimo ed ha rigettato quasi con sprezzo e con irrisione i fondi che potevano essere resi disponibili da un'Europa che (senatore Tosato, dal 2007 e non dal 2011) ha visto iniziare la realtà della crisi finanziaria mondiale, che poi ha originato anche la crisi di lavoro e la crisi economica che abbiamo vissuto.
2017-04-04	M5S	BotticiLaura	Noi vogliamo un sistema bancario serio, che torni veramente a fare banca. E chiediamo la separazione tra banche commerciali e banche finanziarie, perché vogliamo che chi porta i soldi in banca sia consapevole che il rischio di mercato è quello di fare finanziamenti. Invece, in Europa, il rischio di mercato è calcolato in modo differente dal sistema finanziario, perché nelle banche della Germania vi sono più bond, più derivati di quanti ve ne siano in quelle italiane. E noi stiamo zitti. Ancora non abbiamo battuto i piedi e andiamo in Europa a dire che va bene e faremo qualcosa. Intanto il sistema bancario italiano sta crollando, le imprese italiane stanno crollando: è questo il problema e voi non ve ne rendete conto. Lo scontro politico ci sarà e questo è solo l'inizio. La gente è stanca di essere truffata da chi, invece, dovrebbe tutelarla. Sappiamo benissimo che alcuni MIFID, ossia quei documenti che bisogna firmare per acquistare i prodotti finanziari, sono falsi. Lo sappiamo. Ma lo sono perché c'erano amministratori che spingevano i funzionari bancari a vendere, vendere, vendere, a fare profitto. Oggi dato che il sistema bancario viaggia online e la tecnologia è diversa, la banca deve fare redditività in modo differente, con un servizio di accompagnamento delle imprese, e non con lo sfruttamento di favori, magari con quell'azienda collegata a un altro soggetto politicamente influente in quel territorio. Non ci possiamo più permettere queste cose. Noi ci asterremo dal votare il disegno di legge che istituisce questa Commissione perché è una farsa e serve solo per far uscire sui giornali che abbiamo fatto la Commissione d'inchiesta. Vi pongo una domanda. Il primo giorno che si costituirà la Commissione dovrà essere approvato il Regolamento. Dopo quel passaggio, quale sarà il punto di partenza? Qual è il tema che i commissari andranno a esaminare per primo? Voglio sentirlo prima in quest'Aula, perché senza quello è una presa in giro. È solo un tentativo di arrivare a maggio, a giugno, a settembre, perché qui siamo sempre in campagna elettorale. Vi è uno scontro dentro e fuori i partiti e ognuno si fa le marchette a modo suo. Noi volevamo una Commissione d'inchiesta seria. Quello doveva essere il punto di partenza per far capire al sistema bancario e agli eventuali investitori esteri che l'Italia non è più il Paese del bengodi, in cui ognuno arriva e fa quello che vuole. Ci sono regole certe e chi sbaglia paga, ma paga sul serio, nel senso che se ne va e non viene messo da qualche parte, imboscato. Vi ricordo che alcuni soggetti sanzionati dalla Banca d'Italia per irregolarità ora gestiscono banche. Chi ha sbagliato in una banca è stato spostato in un'altra banca ed è avvenuto con il beneplacito della Banca d'Italia. Perché allora non possiamo indagare su come funziona Banca d'Italia, chi c'è, chi comanda, chi governa, chi la gestisce?
2017-04-04	M5S	BotticiLaura	Signor Presidente, mi collego subito alle parole del senatore Marino Luigi con le quali afferma che questa Commissione è un atto simbolico. E sentirlo da chi sta in maggioranza e approverà il testo in esame mi fa un po' ridere. Non è da un anno che chiediamo la Commissione d'inchiesta: abbiamo depositato il testo ad aprile 2013 e, quindi, il tempo c'era. E quando il senatore Luigi Marino parla di scontro politico, vorrei far notare che non è la Commissione d'inchiesta a farlo scattare, ma sono le scelte che la politica ha fatto. Non dimentichiamo che tutti i provvedimenti che oggi dimostrano che il sistema bancario è stato abbandonato e anche demolito dalla politica li abbiamo tutti. Quando quest'Aula, o per meglio dire la maggioranza, ha approvato il bail in - in sostanza i cittadini devono pagare per le malefatte degli amministratori - si è dimenticata in qualche modo la tutela del risparmiatore. È, quindi, colpa della politica. Lo scontro politico ci sta tutto ed è giusto che sia così, perché noi vi avevamo avvertiti. Ma, anche quando si sono accettati i requisiti richiesti dal Comitato di Basilea, non si è fatto il punto della situazione italiana. Il sistema dei pagamenti italiani - e la pubblica amministrazione è lo specchio di tale realtà - non avviene entro trenta o sessanta giorni, ma va oltre i centottanta giorni, e quindi il fabbisogno finanziario delle piccole e medie imprese italiane è diverso da quello delle imprese tedesche. In conclusione, chi ha governato il Paese per anni, anzi per decenni, è stato a guardare e non ha fatto i compiti a casa. Come non li ha fatti con gli NPL: da noi gli NPL vengono acquistati, ma nessuno si è posto e si pone il quesito di chi li sta comprando. Stanno veramente acquistando pezzo per pezzo lo Stato? Qui non ne sento mai parlare, ma si va a discutere in Europa del fatto che dobbiamo cedere. La Commissione d'inchiesta dovrebbe capire cosa è successo all'interno di quelle banche. Vi vorrei leggere l'articolo 3, lettera a) : la Commissione ha il compito di verificare «gli effetti sul sistema bancario italiano della crisi finanziaria globale e le conseguenze dell'aggravamento del debito sovrano». Da dove cominciamo? Da quale banca cominciamo? Noi abbiamo un sistema bancario nel quale una banca su cinque ha incagli e sofferenze superiori al capitale
2017-04-04	PD	MarcucciAndrea	Signor Presidente, autorevoli colleghi, signor Sottosegretario, non è certo questa la sede per un intervento esaustivo sulla crisi globale che ha investito in diverse riprese il sistema bancario in tutto il mondo. Certo però possiamo dire, senza timore di essere smentiti, che rispetto all'ondata più violenta di instabilità, il nostro sistema ha reagito in modo più lento, ha reagito in ritardo. Hanno pesato scelte politiche che si potevano fare nei tempi giusti, ovvero quando altri Paesi europei le hanno fatte e l'Italia no. Quindi, ci troviamo oggi ad affrontare il momento più delicato dopo che altri, a cominciare da Francia e Germania, hanno effettuato salvataggi per centinaia di miliardi e dopo che, una volta accomodate quelle esigenze, sono entrate in vigore le regole del bail in. E noi, l'Italia, come è ampiamente noto, quelle esigenze non le abbiamo soddisfatte, quando, tanto per fare un esempio, la Germania negli anni della crisi e prima dell'entrata in vigore del bail in, metteva 247 miliardi di euro pubblici per salvare i propri istituti. Per la precisione, dal 2008 in poi mezza Europa ha fatto ricorso a fondi pubblici per aiutare le proprie banche: oltre alla Germania, vi sono il Regno Unito che ha stanziato più di 162 miliardi di euro, la Spagna più di 52, l'Irlanda 42, la Grecia 40, i Paesi Bassi 36, l'Austria 28 e così via. La direttiva 2014/59 non spunta improvvisamente con il bail in, ma fu approvata il 15 aprile 2014 su mozione dello svedese Gunnar Hökmark dopo lunghi anni di discussioni e con una larghissima maggioranza parlamentare a Bruxelles. È in questo contesto europeo, e con la crisi italiana irrisolta dai precedenti Esecutivi, che il Governo Renzi prima, ed il Governo Gentiloni Silveri adesso, si sono trovati ad agire, ad operare. Proprio nei mille giorni di durata di quell'Esecutivo, sono stati tanti i provvedimenti assunti e votati da quest'Assemblea, sul sistema bancario, a partire da quella riforma, oggetto di un dibattito che è durato vent'anni, che ha cambiato la disciplina delle banche popolari. Mi chiedo, e vi chiedo, che cosa sarebbe potuto accadere al sistema bancario italiano, anche in termini di rischi di contagio e di panico tra i risparmiatori, se il Governo non avesse prontamente realizzato la riforma delle banche popolari? Che cosa sarebbe potuto succedere se la governance delle banche popolari non fosse stata finalmente modificata, ponendo così fine a quel modello di vertici auto-referenziali e immodificabili nel tempo che ha favorito anche diversi casi conclamati di mala gestio ? La riforma che il Governo Renzi ha approvato all'epoca veniva richiesta dal ministro Ciampi con il direttore generale del Tesoro Draghi. Non abbiamo timore, anzi abbiamo l'orgoglio di dire che il nostro Governo di allora e questo Gruppo parlamentare, anche di fronte all'esplosione del dissesto della Banca delle Marche, della Banca popolare dell'Etruria e del Lazio, della Cassa di risparmio di Ferrara e della Cassa di risparmio della provincia di Chieti, hanno fatto tutto quanto potevano fare per salvare i correntisti e poi per risarcire gli obbligazionisti. La realtà è che il salvataggio delle quattro banche regionali ha messo al sicuro i risparmi di circa un milione di correntisti e obbligazionisti per un controvalore di circa 12 miliardi di euro. Inoltre, il Governo ha anche predisposto, compatibilmente con le norme europee e dopo un'impegnativa trattativa con Bruxelles, significative misure di rimborso per i piccoli obbligazionisti subordinati colpiti. Ed ancora è con orgoglio che rivendichiamo che fu proprio il Partito Democratico a presentare il primo disegno di legge per l'istituzione di una Commissione d'inchiesta sul sistema delle banche. Erano i giorni immediatamente precedenti le festività natalizie del 2015, e fu il primo disegno di legge, tra i tanti che furono presentati dopo, praticamente da tutti i Gruppi parlamentari. Lo ricordo bene perché quel disegno di legge portava proprio la mia prima firma e chiedeva l'istituzione di una Commissione di inchiesta non solo sulle quattro banche in questione, ma anche sulle crisi più rilevanti degli ultimi anni, degli ultimi decenni. A proposito del Monte dei Paschi di Siena, fatemi dire che il PD, in questa sede ed in quest'Aula, va a testa alta anche per l'intervento deciso dal Governo Gentiloni Silveri, con il decreto-legge definito salva Monte dei Paschi di Siena, che ha creato un fondo da 20 miliardi proprio per tutelare il risparmio, non solo per la vicenda senese. Dobbiamo essere soddisfatti allora, come Gruppi parlamentari, di maggioranza e opposizione, di essere arrivati comunque a questo punto, ovvero all'approvazione di una Commissione che avrà il compito di verificare gli effetti della crisi finanziaria globale sul sistema bancario, così come la gestione degli istituti bancari che sono rimasti coinvolti in situazioni di crisi o di dissesto e sono stati o sono destinatari, anche in forma indiretta, di risorse pubbliche o sono stati posti in risoluzione. Una Commissione che dovrà rafforzare il sistema, e non indebolirlo, una Commissione, ancora, che ha il compito nobile di approfondire, in nome e per conto dei risparmiatori, per evidenziare gli errori, le colpe e le storture più profonde, che hanno coinvolto le banche nel loro complesso in questi ultimi anni. Ci sono anche tutte le condizioni affinché la Commissione abbia il tempo di lavorare, di approfondire tutte le questioni all'ordine del giorno. A tale proposito auspico che i colleghi della Camera possano deliberare quanto prima e magari - me lo auguro - senza modificare ulteriormente un testo così faticosamente definito. È facile inveire contro le banche nei talk show. È difficile invece affrontare seriamente i problemi, metterci la faccia e cercare delle soluzioni concrete, eppure è una sfida decisiva per tutto il Paese e va giocata a viso aperto. Noi lo possiamo fare perché non abbiamo niente da nascondere, perché abbiamo fatto con nettezza tutto ciò che si poteva fare vista la situazione data. È importante indagare a fondo le vere responsabilità, a tutti i livelli istituzionali, politici, dirigenziali, di management : i mesi che ci separano dalla fine della legislatura consentiranno un lavoro serio e sistematico, ne sono certo. AIROLA (M5S). Per quello non vi voteranno più!
2017-04-05	FI	PelinoPaola	Dopo tutti questi mesi, di fronte allo stallo della ricostruzione - che segue una emergenza gestita in modo approssimativo e che ha visto gran parte delle persone passare l'inverno sotto le tende - bisogna ridare dignità a quella gente. È necessario far tornare alla normalità chi vuole ricostruire e tornare a vivere nel proprio territorio e non in altre zone. A chi vuole continuare a produrre va non solo data la speranza, ma vanno prospettate le condizioni economiche e fiscali per poterlo fare. Quindi vanno messe in campo tutte le misure: da quelle a livello statale, a quelle che necessitano di un collegamento con la normativa dell'Unione europea, alle necessarie intese tra il Governo e gli enti territoriali per semplificare gli iter, stanziare le risorse e farle arrivare a destinazione. A tal proposito va detto subito che nel decreto-legge al nostro esame di risorse ce ne sono poche e non a caso le proteste sono state successive all'emanazione del decreto stesso. Quella gente, la mia gente, ha visto nel provvedimento al nostro esame una speranza tradita. Allo stesso modo, pochissimo era stato stanziato dall'ultima legge di bilancio, che aveva inteso programmare una ricostruzione in un periodo ultratrentennale, incurante del fatto che a dicembre si era ancora in uno stato di emergenza. Ora abbiamo appreso di ulteriori risorse, annunziate dal premier Gentiloni Silveri, che verranno indicate nel Documento di economia e finanza (DEF) che sta per essere presentato, pari ad un miliardo di euro in tre anni. Ci auguriamo che, essendo citato il numero tre, non si tratti dell'ennesimo "gioco delle tre carte". I soldi annunciati sinora erano infatti sempre gli stessi, che passavano da un capitolo all'altro del bilancio dello Stato. Certamente i 23 milioni di euro messi ora in campo per risarcire le attività economiche non fotografano il danno subìto dai tanti piccoli e piccolissimi produttori. Siamo in presenza di una miriade di attività che hanno dimensioni medio piccole, spesso a conduzione familiare, anche in zone agricole, che sono pressoché ferme per carenza di domanda dei loro prodotti e servizi. E quindi va messa al centro della politica di ricognizione dei danni e di interventi, anche un'azione che deve essere pianificata e duratura per il rilancio economico del nostro territorio. Se non ripartisse l'economia propria di quei territori, quelle zone sarebbero destinate, ahimè, a spopolarsi. E immaginiamo che, avendo in questi mesi visitato le nostre Regioni diversi importanti uomini di Stato e delle istituzioni, essi abbiano potuto percepire, di persona, la tragica situazione in cui si sono imbattuti. Ora dobbiamo aprire una nuova breccia presso le istituzioni europee. Dobbiamo chiedere di superare i colli di bottiglia presenti nelle norme europee sugli aiuti di Stato. Con la Commissione industria qui al Senato abbiamo individuato, attraverso una risoluzione approvata all'unanimità, a firma Fabbri e Pelino, una serie di strade che possano portare a una più puntuale applicazione delle regole europee sulla perdita di reddito e sulle quote di indennizzo applicabili in questi casi, e le abbiamo proposte con un puntuale ordine del giorno approvato in Commissione. Crediamo che il Governo si debba fare carico di percorrerle e riuscire ad ottenere il massimo possibile dall'Europa, anche attraverso deroghe o interpretazioni dei trattati e dei regolamenti che consentano di valutare a pieno i programmi e i tempi di investimento europei. Poi è necessario adottare le misure che consentano di differire i pagamenti o le rate dei mutui o dei finanziamenti. Così come è necessario un approccio diverso alla questione del credito in una zona dove il risparmio è stato sempre un punto di forza di quei cittadini operosi e dove il sistema bancario ha avuto sempre un punto di forza. Ora, come si direbbe in termini bancari, bisogna restituire con gli interessi a questa gente, quanto ha dato negli anni addietro. Ma prima di tutto bisogna rimuovere ogni blocco alla ricostruzione e fare partire i cantieri. L'Italia, storicamente, è sempre ripartita con nuovo slancio dai nuovi cantieri. Va detto, però, che prima di smaltire i materiali inerti crollati con il terremoto che ancora bloccano i vicoli dei centri storici e qualche strada di collegamento, va smaltita la burocrazia. Non è accettabile che lo scarico di responsabilità sulle interpretazioni della normativa ambientale, tra agenzie regionali per l'ambiente e enti del territorio, blocchi ogni opera di rimozione delle macerie e impedisca, di fatto, la partenza della ricostruzione. Senza i cantieri che facciano rinascere quelle città e quei borghi, che tutto il mondo ci invidia, non è possibile nemmeno pensare a un ritorno alla normalità. La normalità significa innanzitutto anche tornare ad avere infrastrutture di ogni tipo - via strada o via Internet - che garantiscano un puntuale collegamento con il resto del territorio italiano, ma potrei dire con il resto del mondo, per la specificità di taluni prodotti richiesti da ogni dove. Ci rendiamo conto delle difficoltà, così come non sottovalutiamo la presenza degli appetiti delle organizzazioni criminali, ma nulla può giustificare questo stallo. Uno Stato serio le risorse per sostenere i propri cittadini colpiti da una calamità di questo tipo le deve trovare, le deve mettere in campo e le deve far fruttare, perché prima ripartono le zone colpite dal terremoto e prima riparte, con loro, l'intero Paese.
2017-04-05	LN	ArrigoniPaolo	Le attività commerciali e artigianali e le piccole attività industriali che non possono né vogliono delocalizzarsi altrove, come fanno a programmare di restare in loco e, dunque, continuare a essere "sangue e ossigeno" per le comunità locali, permettendo loro di sopravvivere, resistere e risorgere? A questo punto ci viene il sospetto che l'Esecutivo non abbia saputo rappresentare in Europa la situazione drammatica del Centro Italia, che è a serio rischio di desertificazione. Non stiamo parlando della prima zona franca urbana in Italia: ne sono state istituite a decine a partire dal 2007, fino alle ultime, relative ai territori dell'Emilia e della Lombardia, colpiti dal terremoto del 2012. Dunque, il decreto-legge al nostro esame delude molti sindaci e amministratori locali, di Comuni sia all'interno che all'esterno del cratere, che aspettavano risposte concrete alle loro richieste, ma che in realtà sono stati lasciati soli ad affrontare problemi più grandi delle loro capacità e forze. Voglio sottolineare che è una presa in giro ed è ridicola la norma che consente ai primi cittadini dei Comuni del cratere sotto i 5.000 abitanti - ovvero sindaci che, dal mese di agosto, stanno correndo per ventiquattro ore al giorno, con la propria automobile, sostenendo spese enormi - di attribuirsi un'indennità pari a quella di Comuni di dimensioni tra i 10.000 e i 30.000 abitanti, ma con onere a carico dello stesso Comune. Nonostante la frase di Renzi «Non vi abbandoneremo», il Governo nei fatti ha abbandonato i cittadini e le imprese di Amatrice, Accumoli, Arquata, Norcia, Cascia, Visso e di tanti altri Comuni.
2017-04-05	M5S	FattoriElena	Signora Presidente, il 1° aprile i cittadini delle zone del Centro Italia colpite dal terremoto in realtà sono scesi in piazza, sia a Roma che in diverse località del cratere, confermando che tutto sommato, nonostante si sia di fronte al terzo decreto-legge, chi vive in quelle zone vi sta dicendo che nulla è stato fatto. In effetti, per chi le ha visitate, c'è una situazione di abbandono e anche un po' di disperazione, perché i cittadini sono stufi di leggere cifre riferite a risorse che dovrebbero arrivare con i vari decreti-legge e che poi per il ritardo dei decreti attuativi arrivano con il contagocce, ed anche dall'Europa non se ne vede traccia.
2017-04-05	M5S	MangiliGiovanna	Il nostro disappunto, oggi, si traduce in rabbia, e a maggior ragione da quando abbiamo saputo che sei Paesi dell'Unione europea, fra cui la Germania, hanno pensato bene di rivedere al ribasso la proposta della Commissione europea che consentiva il finanziamento al 100 per cento con i fondi europei delle spese di ricostruzione nelle aree colpite da terremoto e da altre calamità naturali, portandolo al 90 per cento. Qui si tratta non solo di solidarietà, ma anche di rispetto per il dolore dei nostri connazionali, che hanno perso i loro cari, le loro abitazioni, i loro negozi; cittadini costretti a vivere ancora negli alberghi. Eppure, non era stato l'ex presidente del Consiglio Renzi a chiedere la flessibilità in Europa per lo 0,2 per cento del PIL, pari a 3,4 miliardi? E, soprattutto, non era la Merkel che a Maranello, rispondendo a una domanda sulla richiesta di flessibilità per il progetto Casa Italia, aveva detto: «Sono certa che l'Europa troverà una soluzione sensata». Cosa c'è di sensato nella scelta di abbassare al 90 per cento la quota del finanziamento? A fronte di questa scelta, noi del Movimento 5 Stelle ci riteniamo indignati, ma soprattutto siamo preoccupati perché il nuovo DEF e la manovrina che state predisponendo saranno incentrati sulla ricostruzione del Centro Italia, senza che voi abbiate fatto bene i conti. La manovrina, che state preparando per evitare l'ennesima procedura di infrazione europea, dovrebbe, tra l'altro, includere anche un miliardo di euro (per tre anni) da destinare alle zone colpite dal terremoto. In effetti, è meglio usare il verbo al condizionale, dal momento che da sette mesi non si sono visti grandi risultati e, anzi, ci sono paesi come Illica dove da pochissimo sono iniziate le operazioni di rimozione delle macerie.
2017-04-12	LN	CentinaioGianMarco	Abbiamo registrato la riemersione nella narrativa americana dei cosiddetti ribelli moderati, che pensavamo di aver seppellito con la fine della Presidenza Obama. Sentiamo nuovamente parlare di progetti di regime change, di cambiamenti di Governo che ci fanno tremare, perché evocano il ricordo dei numerosi disastri degli ultimi venti anni: Afghanistan, Iraq e Libia. Consideriamo, inoltre, con molta preoccupazione l'eventualità che la Russia possa essere messa ancora una volta con le spalle al muro. Non sappiamo cosa sia davvero successo e dove sono stati impiegati i gas, ma riteniamo che occorra evitare di infliggere alla Russia e a Putin una punizione troppo severa con l'isolamento. Lo dobbiamo non tanto ai russi quanto a noi stessi, perché non sappiamo chi sostituirebbe al Cremlino l'attuale Presidente russo e perché siamo, invece, sicuri che una Russia nel caos diventerebbe davvero un grave fattore di rischio. Per una volta apprezziamo il fatto che il nostro Paese inizi finalmente - lo sottolineo - a sostenere la necessità di non isolare Mosca e troviamo positivo che l'appena concluso G7 a livello di Ministri degli esteri abbia respinto l'idea di sanzionare la Federazione russa. Signor Ministro, speriamo che questa non sia solo un'operazione di facciata come abbiamo visto in più di un'occasione: durante il Governo precedente il premier Renzi da un lato andava a trovare a Putin e, dall'altro, sosteneva le sanzioni alla Russia. Chiediamo a questo Governo di seguire l'esempio del presidente della Repubblica Mattarella che in modo serio è andato a parlare da Putin e allo stesso modo ha parlato con la Russia. Speriamo che questo Governo non faccia ancora una volta quanto fatto in precedenza da un Governo di pavidi, di persone che sui giornali dicevano una cosa e che con i fatti facevano altro. Signor Ministro, la signora Mogherini non era e non è, a nostro parere, in grado di rappresentare l'Europa. Forse questa Europa non è in grado di avere una politica estera. Sicuramente la devono avere gli Stati. Se credete che questa Europa possa avere una soluzione e presentare qualcosa di positivo per questa situazione, cercate di fare tutto il possibile. Noi siamo dalla parte di chi vuole la pace e non siamo dalla parte di chi lancia le bombe.
2017-04-12	LN	CentinaioGianMarco	Ci sarebbe, però, piaciuto sentir parlare del ruolo della Turchia - e lei non lo ha fatto - perché pensiamo sia un attore molto importante in quello scenario; ci sarebbe piaciuto sentir parlare del ruolo dei curdi, altrettanto importanti in quello scenario, in cui non contano tanto gli Stati nazionali quanto le etnie e tutto quello che ne consegue; ci sarebbe piaciuto sentir parlare del ruolo dell'Europa: lei dell'Europa ha parlato solo alla fine, riferendosi alla ricostruzione. Ancora una volta - e lo diciamo noi che siamo tacciati di essere i cattivoni che la vogliono distruggere, questa Europa - è la dimostrazione che l'Europa a livello internazionale praticamente non conta nulla.
2017-04-12	PD	FaveroNicoletta	Abbiamo a disposizione dei dati del 2015 che ci dicono che il 26,6 per cento dei furti sono avvenuti in realtà nelle città metropolitane, sia al Nord che al Sud del Paese. Nel 2016 (questi sono i dati dell'altro giorno forniti dal capo della polizia Gabrielli) abbiamo avuto un calo delle delittuosità dell'8,6 per cento, confermato anche nei primi mesi del 2017, e in Italia la delittuosità è inferiore alla media dell'Europa, soprattutto negli omicidi: di questo dobbiamo prendere atto.
2017-04-12	PD	MaranAlessandro	Signor Presidente, signor Ministro, per uno che ha fatto campagna elettorale su una piattaforma che voleva evitare coinvolgimenti e conflitti all'estero e che ha ripetutamente messo in guardia il suo predecessore contro le azioni militari in Siria, Trump ha fatto una capriola mozzafiato nello spazio di appena sessantatré ore dopo l'attacco chimico. Giorno dopo giorno, il nuovo Presidente americano sta scoprendo quel che ogni populista anti-establishment è destinato prima o poi a scoprire: che i problemi di solito sono spinosi e incredibilmente complessi; che, se ci fosse stata una soluzione facile e appropriata, l'avremmo già trovata; che spesso anche le soluzioni meno soddisfacenti costano di più di quanto siamo disposti a pagare o a tollerare. La sua lezione di politica estera Trump l'ha avuta tragicamente attraverso un attacco ignobile sui civili siriani, molti dei quali bambini, perpetrato, stando a quel che è stato riportato, con le armi chimiche dal regime criminale filorusso e filoiraniano di Bashar al-Assad. Il presidente Trump è entrato in carica con la convinzione un po' ingenua che avrebbe potuto fare della lotta all'ISIS il pezzo forte della sua politica in Medio Oriente, e che bastasse sganciare qualche bomba in più e mandare più forze speciali del suo predecessore per mostrare la sua determinazione. Era ingenua, come capita a molti demagoghi, perché l'ISIS non cresce nel vuoto e non è neppure l'unico cattivo soggetto della Regione; l'ISIS, dopo i fallimenti di George Bush, è stato creato come una reazione alle incredibili forzature dell'Iran in Iraq, dove le milizie sostenute dall'Iran e le forze di governo di al-Maliki hanno cercato di distruggere ogni traccia del potere sunnita in quel Paese e di farne un vassallo dell'Iran. Basta fare una ricerca su Internet sulle milizie sciite in Iraq per scoprire che non è l'ISIS che ha inventato la depravazione in quella parte del mondo. L'assalto furibondo degli sciiti iraniani contro i sunniti è andato di pari passo con quello del regime sciita-alawita di Assad in Siria, che ha trasformato, a forza di uccisioni e di massacri, i sogni democratici di quello che era cominciato come un movimento democratico, composto da molte correnti siriane, in una guerra settaria tra sciiti e sunniti che ormai coinvolge tutta la regione. Una guerra ormai per procura. Il regime ora si regge soltanto con l'aiuto della Russia, dell'Iran e della milizia iraniana degli hezbollah, ma non è in grado di ripristinare - è questo il punto - il controllo su tutto il Paese, perché non può uccidere tutti i sunniti del Paese, che costituiscono la maggioranza, l'80 per cento della popolazione. È per questo che la Russia da sola non è in grado di vincere la pace e solo questo avrebbe giustificato il suo intervento. Certo, lo strike missilistico non rappresenta una strategia, anche perché sembra più politico che strategico; se è così, però, dovremmo porci molte domande, specie se si considera che la politica estera di Trump sembra cambiare, in particolare, dopo ogni riunione, dopo ogni evento, dopo ogni crisi. Ma non fare nulla sarebbe comunque un errore; lasciare semplicemente che Assad continui a cercare di ripristinare il controllo su tutta la Siria significa accettare massacri senza fine. Una soluzione basata sulla spartizione e sulla condivisione del potere è impossibile, perché non c'è abbastanza fiducia, anzi, non c'è la minima fiducia tra le parti. Il male minore sarà, probabilmente, la divisione della Siria e la creazione di un'area protetta da una forza internazionale, in primis per i sunniti. Ciò dovrebbe almeno fermare le uccisioni e i flussi di rifugiati che stanno alimentando, come sappiamo, un contraccolpo nazionalista e populista in tutta Europa e che - attenzione - la Russia utilizza come armi per destabilizzare l'Europa. Spetta a noi, ovviamente, spetta all'Europa (che della crisi siriana è la prima a farne le spese) il compito di fare tutto il possibile per rilanciare le trattative e andare in questa direzione. L'Italia può avere un ruolo molto importante, signor Ministro, in omaggio alle sue tradizioni e alla sua capacità di mediazione, anche - certo - con la Russia; per questo, signor Ministro, la sosterremo, anche perché le occasioni non mancano, a partire dalla Presidenza del G7. Solo così l'intervento militare di Trump avrà avuto un senso. Naturalmente c'è un'altra questione: sarebbe ora che l'Europa battesse un colpo e che gli europei smettessero di eludere il problema delle politiche di difesa; sarebbe ora che gli europei provassero ad affrontare finalmente la transizione dei nostri 28 Stati a rango di unità regionale. Questa sembra un'altra storia, ma è forse la parte principale della storia che stiamo vivendo.
2017-04-26	FI	BoccardiMichele	Aumentano anche tasse e balzelli in un settore, come quello turistico, cruciale, a mio avviso, per la creazione di nuovi posti di lavoro e per lo sviluppo soprattutto del Mezzogiorno d'Italia: vengono introdotte tasse sugli affitti brevi, quelli dei bed & breakfast; vengono aumentati i canoni delle concessioni demaniali marittime per stabilimenti balneari e strutture ricettive turistiche, prevedendo in questo caso addirittura di raddoppiare il gettito attuale, di ridurre temporalmente le concessioni e di aprire - ahimè - il mercato alle gare; il che, ovviamente, renderà ulteriormente incerti gli investimenti e, quindi, altamente diffidenti i potenziali investitori. Ma al palo restano anche tutti gli altri investimenti, bloccati dal nuovo codice degli appalti, corretto dal Governo con norme osservate da ANAC e Consiglio di Stato e che sono state, poi, ulteriormente corrette in ben 131 punti, innescando meccanismi tanto lunghi e farraginosi da mettere a rischio tempo e target di spesa dei fondi comunitari su cui, peraltro, il Governo avrebbe dovuto chiedere deroghe all'Europa. Per non parlare, poi, sempre in tema di appalti, della raffica di deroghe al decreto terremoto che, comunque, stanno producendo scarsi effetti. È, tuttavia, sul Mezzogiorno che il Governo sta dando il peggio di sé, annunciando interventi spot che poi restano solo spot pubblicitari: in continuità con il precedente Governo, che ha solo firmato (in alcuni casi due volte) i patti per il Sud programmando in bilancio quasi tutto il fondo per lo sviluppo e coesione (circa 44 miliardi), non solo non ha ancora trasferito neanche un euro alle Regioni, ma ha anche spostato ben 35 di quei 44 miliardi a dopo il 2019, anno entro il quale, per assurdo, lo stesso Governo prevede che se quei fondi non verranno spesi ritorneranno, ahimè, in cassa. Allo stesso modo, a fronte di proclami sulla necessità di fermare la fuga di cervelli, i dati ISTAT rivelano che tra il 2009 e il 2016 alle università del Sud sono stati tagliati fondi del 19 per cento contro il 12 del Centro-Nord. Sempre sul fronte Sud, si è rivelato un bluff anche il bonus per investimenti e decontribuzione per nuovi assunti previsto dal già povero decreto Sud, convertito con la legge n. 18 del 2017. Agenzia delle entrate e INPS, per ritardi nell'aggiornamento dei sistemi, eccesso di burocrazia, norme e circolari contraddittorie, finora hanno reso difficilissimo alle imprese, a volte impossibile, richiedere gli sgravi fiscali e contributivi, pur previsti dalla legge, per investimenti nel Mezzogiorno e nuovi assunti. Per non dire che in quel decreto Sud è previsto un meccanismo capestro per il quale gli investimenti nel Mezzogiorno, che attualmente (secondo i dati dei conti pubblici territoriali pubblicati a maggio 2016 dall'Agenzia per la coesione territoriale) si attestano intorno al 37 per cento, sono destinati a scendere al 31 per cento. Sui fondi comunitari della programmazione 2014-2020 le Regioni sono all'anno zero: neanche un euro è diventato cantiere da nessuna parte e nessuno al Governo si preoccupa di creare un tavolo, una cabina di regia con le Regioni del Sud, per stabilire priorità di interventi, opere strategiche, cronoprogrammi e sostenerle nell'impegno e nella spesa. Anzi, la miopia della visione politica di questo Governo fa sì che le Regioni governate dai Presidenti non allineati con la giusta cordata del Partito Democratico vengano penalizzate, ma a rimetterci sono ovviamente solo gli incolpevoli cittadini. Tutto questo avrebbe oggi richiesto non un taglio, ma un aumento dei finanziamenti statali, perché senza i suoi giovani il Sud è destinato purtroppo a non avere alcun futuro. E il futuro, per parafrasare uno slogan caro all'ex Premier, prima o poi arriva. E arriverà già in autunno, quando bisognerà approvare la manovra di bilancio, l'ultima della legislatura, con l'approssimarsi delle elezioni in cui saremo stretti fra scarse risorse pubbliche e rigidi vincoli europei, nonché fra il prevedibile desiderio di mance elettorali da parte del Governo e la realtà dei conti dello Stato che non quadrano. Si tratterà di una manovra che farà impallidire la manovrina di 3,4 miliardi di euro appena varata per la correzione dei conti pari allo 0,2 per cento del PIL di quest'anno. In conclusione, se non si fa tesoro degli errori del passato e se non si programma seriamente lo sviluppo del Paese e soprattutto del Sud, dal futuro non ci si potrà aspettare nulla di buono.
2017-04-26	FI	BoccardiMichele	Aumentano, purtroppo, le spese destinate all'accoglienza dei migranti che, a causa della latitanza dell'Europa e della debolezza del Governo italiano, continuano a gravare quasi esclusivamente sulle tasche degli italiani. Ciò rende il nostro Stato iniquo e ingiusto nei confronti dei propri cittadini. Anche questo è paradossale: può lo Stato destinare ai migranti più di quanto destina per i propri cittadini in difficoltà? Penso ai milioni di italiani in condizioni di povertà assoluta; penso ai terremotati, penso ai nostri concittadini che, a causa di altre calamità (come i nubifragi che abbiamo avuto nei mesi scorsi in Puglia), hanno perso o visto danneggiate irreparabilmente le loro aziende.
2017-04-26	LN	ComaroliSilvanaAndreina	Signor Presidente, vorrei partire proprio dal contesto macroeconomico su cui si basa il DEF. Tutti noi, stando alle cifre, apprendiamo che da una crescita del PIL dello 0,9 si è passati all'1 per cento e tutti a dire che ciò è positivo, che il nostro PIL va bene. Peccato però che la media dell'Europa è dell'1,7 per cento, che in Spagna è addirittura del 2,6 per cento e che in Grecia, l'ultimo fanalino di coda di cui nessuno voleva fare la fine, tale crescita è del 2 per cento. E noi diciamo: ah, che bello l'1 per cento? Però si evidenzia anche che questo un per cento è un po' la conseguenza del fatto che le altre economie stanno andando bene, perché c'è la stimolazione del commercio internazionale. Su questo timido un per cento bisognerebbe fare un po' di critica, perché forse quello che è stato fatto in questi anni non è poi tutto così bello, non è stato tutto così efficace da far ripartire la nostra economia; altrimenti almeno un 2 per cento, almeno un 1,7 per cento, come la media europea, dovevamo avercelo. E invece no. Attenzione, questa situazione è molto preoccupante, soprattutto in considerazione del fatto che abbiamo anche un enorme debito pubblico, al contrario degli altri Paesi europei. Se noi consideriamo che nel 2012 il debito pubblico era di 1.990 miliardi (dato ufficiale) e che a gennaio 2017 esso era di 2.250 miliardi, ciò vuol dire che sono stati utilizzati 260 miliardi; la loro efficacia però è stata pressoché nulla. Questo è evidente, lo dicono i dati. Se poi consideriamo i rischi geopolitici, lo spread e il tasso di interesse che cominciano ad alzarsi e se consideriamo che la spesa per interessi sul PIL è del 4 per cento, possiamo immaginare cosa succederà. Sulle questioni di politica economica interna, è giusto ricordare che la pressione fiscale sulle imprese è pari al 64,8 per cento, secondo gli studi della CGIA di Mestre. Il cuneo fiscale in Italia è di oltre 10 punti in più rispetto agli altri Paesi dell'Unione europea. Per quanto riguarda la disoccupazione, è vero che c'è stato qualche piccolo aumento di posti di lavoro, ma, se tutto va così bene, non ci dovrebbe essere un tasso di disoccupazione a questi livelli elevati. Se poi analizziamo un po' anche quello che si vuole fare nel DEF, notiamo che è sparito il taglio dell'IRPEF. Il PD si vantava del fatto che avrebbe tagliato le tasse. Bisogna tagliare le tasse effettive, però, e non dire da una parte che si tagliano le tasse dirette e poi, dall'altra, aumentare le altre tasse a carico del cittadino. Una cosa positiva - devo dirlo - che si vuol fare in questo DEF è il taglio del cuneo selettivo, che però vedremo come verrà realizzato. La cosa che dispiace e su cui invece un Governo dovrebbe puntare è la questione degli investimenti. L'ISTAT dichiara che da sette anni gli investimenti pubblici diminuiscono, mentre Padoan dice che ci sarà il rilancio degli investimenti; però le risorse sono sempre quelle, quindi staremo a vedere cosa succederà. Consideriamo poi che le Regioni e gli enti locali che magari sono riusciti a fare una spesa oculata e ad avere un avanzo non lo possono spendere e non lo possono investire. Un altro tema forte a proposito degli enti locali è costituito dalla spending review, tant'è che è entrata anche nella manovra. Però ricordiamoci che finora il taglio principale delle spese è stato fatto dagli enti locali (Regioni, Province e Comuni), che nel 2017 avranno ben 10,3 miliardi di tagli e nel 2018 avranno 12,34 miliardi di tagli. Per quanto riguarda le spese, signor Vice Ministro, è vero che si vede l'aumento ed è vero che il Governo ha realizzato il taglio dei redditi da lavoro dipendente, però, se andiamo a vedere nel dettaglio, partendo da base 100, notiamo che le amministrazioni centrali e i Ministeri sono scesi a 97, mentre le Regioni sono scese a 89. Il vero taglio, ancora una volta, lo hanno fatto gli enti locali. Se poi andiamo a vedere i consumi intermedi di spese, sempre partendo da base 100 nel 2009, notiamo che nel 2012 questi erano scesi a 90 e che nel 2016 sono a 105; quindi c'è stato un aumento di queste spese. Dispiace continuare a sentire il discorso che il Governo ha bisogno di fare cassa. Lo fa, signor Presidente, a danno delle imprese, inserendo lo split payment. Si tratta peraltro di un'osservazione della Corte dei conti - quindi, non è la Lega Nord a dirlo - rispetto alle conseguenze di questo sistema. Andiamo a vedere i tagli. L'ISTAT ci ha detto che l'11,9 per cento delle famiglie è in difficoltà; i poveri in Italia sono 7,2 milioni. È vero, poi, che il fondo sanitario è aumentato, ma se andiamo a vedere nello specifico c'è stato un taglio effettivo di 1,56 miliardi nel 2017; 1,890 miliardi nel 2018 e 3,666 miliardi nel 2019. D'altra parte, lo avete sentito tutti: tanti cittadini rinunciano addirittura a curarsi. Abbiamo visto il taglio di 200 milioni per le politiche sociali e però adesso il Governo ha previsto il reddito di inclusione; peccato, però, che c'erano già interventi che potevano andare a favore degli indigenti; potevamo semplicemente continuare a perseguire quelli anziché prevederne altri. Come dicevo, sono stati fatti tanti tagli, però 4,7 miliardi per l'accoglienza ci sono, signor Presidente. Dimenticavo, di questi, 91 milioni ce li dà l'Europa! Si sente tanto dire che l'Europa ci aiuta. No, l'Europa semplicemente dà il consenso a che spendiamo i nostri soldi; l'Europa ci dà solo 91 milioni a fronte di 4,7 miliardi di spesa. Veniamo al tema più importante: le famose clausole di salvaguardia. Ne ho sentito parlare da varie parti; lo stesso Governo dice che si impegnerà a disattivare queste clausole, e però ricordiamoci che per disattivarle nel 2018 serviranno 18 miliardi. A tal proposito cito le parole riportate nella relazione dell'Ufficio parlamentare di bilancio a pagina 18: serviranno 18 miliardi nel 2018 «e per centrare anche gli obiettivi dovrebbero essere disposte misure correttive alternative nette nella legge di bilancio per il 2018 pari» a 14 miliardi. Si legge ancora: «(...) emerge la notevole entità delle misure alternative che dovrebbero essere adottate in sostituzione delle clausole. (...) Per il terzo anno consecutivo non si hanno indicazioni precise su quello che potrebbe continuare a essere l'intervento più rilevante della prossima manovra di bilancio, vale a dire la disattivazione (...) delle clausole di salvaguardia». Signor Presidente, è evidente che noi non possiamo votare la risoluzione di maggioranza a questo DEF, per i numeri contenuti nel DEF e perché è un DEF fatto per titoli. Come vedete, non si sa nemmeno cosa succederà. Esso è stato impostato per soddisfare la volontà l'Europa, che - ricordiamolo - è quella che ci ha imposto la Bolkenstein: su 28 Paesi appartenenti all'Unione europea solo in due l'hanno recepita. Infine, con questo DEF non ci si attiva per la crescita vera del nostro Paese.
2017-04-26	LN	TosatoPaolo	L'Italia è il Paese che cresce più lentamente in Europa e a livello internazionale, nonostante nel mondo ci siano segnali di crescita: siamo stati superati addirittura dalla Grecia e un Paese che ha analoghe difficoltà, come la Spagna, in realtà vola rispetto ai dati riferiti alla nostra crescita.
2017-04-26	LN	TosatoPaolo	La riduzione della spesa pubblica è solo apparente e solo a carico degli enti locali. In questi anni si sono uccisi gli enti locali togliendo servizi essenziali ai cittadini, mentre la spesa statale è ancora fuori controllo e in continuo aumento, così come il debito pubblico nonché il rapporto deficit -PIL, che rimane comunque elevatissimo, costantemente sopra il 130 per cento. In tal senso, pochi differenziali di modifica, di riduzione, sono assolutamente irrilevanti e inconcludenti, anche a fronte dei 20 miliardi stanziati a sostegno del sistema bancario, di cui oltre 8,5 impegnati per il 2017. Si prevede anche, a partire dal 2019-2020, un aumento delle spese per interessi sul debito, quindi un altro indicatore preoccupante e negativo per il prossimo futuro. L'obiettivo del pareggio di bilancio è stato spostato negli ultimi cinque anni di anno in anno e la previsione calcolata sul 2014 oggi viene spostata nel 2019: una totale presa in giro nei confronti del Parlamento e del Paese. La Commissione europea, poi, ci ha chiesto una manovra aggiuntiva di 3,4 miliardi, a dimostrazione che non siamo nemmeno in grado di attenerci alle indicazioni e ai parametri europei. E la scelta del Governo va nella direzione di ridurre la spesa pubblica per un quarto della manovra, ma di realizzare per tre quarti nuove entrate e nuovo prelievo dalle tasche dei cittadini. C'è un aumento incontrollato delle spese per fare fronte al trasporto e all'accoglienza dei migranti, a fronte del miraggio del Governo di una possibilità di accogliere un numero indeterminato, infinito, di migranti che arrivano dall'Africa. Siamo passati da 829 milioni spesi nel 2012 agli oltre 4,6 miliardi che il Governo intende spendere per il 2017: una vera e propria follia, un intervento che rappresenta una manovra economica, con risultati assolutamente inconcludenti e conseguenti nuovi flussi anche nel prossimo futuro. Questi sono i vostri tristi primati in Europa. C'è poi preoccupazione per la riforma del catasto, che volete attuare - a quanto dite - senza un aumento del prelievo fiscale, ma nei confronti della quale nutriamo tutta una serie di dubbi e preoccupazioni. Non c'è la capacità di annullare le clausole di salvaguardia che sarebbero devastanti: un aumento dell'IVA, spostato nel 2018, di 19,6 miliardi e di oltre 23 miliardi nel 2019 è una vera follia. Dovete neutralizzare queste norme che avrete introdotto con il Governo Letta e che continuate a rinviare finché qualcuno sarà costretto ad applicarle. C'è poi il grande capitolo della povertà: oltre 7 milioni di italiani - sono dati ISTAT - vivono in condizioni di grave deprivazione materiale; 4,4 milioni vivono in una situazione di assoluta povertà. Il tasso di disoccupazione è ormai quasi pari al 12 per cento e, al di là del numero degli occupati che è leggermente aumentato, sono minori le ore lavoro impiegate. Inoltre, si registra una diminuzione costante del numero dei lavoratori autonomi, di coloro che producono ricchezza in proprio. Si tratta di dati molto negativi e preoccupanti. Qual è stato l'intervento del Governo? Per il 2017 c'è stato un intervento, più di immagine che di sostanza, pari a un miliardo di euro. È stato previsto lo stanziamento di 250 euro persona (sostanzialmente 70 centesimi al giorno), a fronte di una spesa per i richiedenti asilo pari a 35 euro al giorno. Questa non è demagogia, ma è la realtà del vostro Governo. L'attenzione riservata alla disoccupazione dei richiedenti asilo è maggiore di quella rivolta ai problemi occupazionali degli italiani, come testimoniato da un assurdo accordo tra il Governo, il Ministero dell'interno e Confindustria per finanziare tirocini e percorsi di formazione riservati esclusivamente agli immigrati inseriti nel sistema di accoglienza nazionale. Questa è l'attenzione che dimostrate nei confronti della disoccupazione nel nostro Paese e dei nostri giovani che continuano a scappare dall'Italia. Nell'ultimo biennio più di 100.000 persone sono fuggite ogni anno in cerca di fortuna all'estero. Si tratta, tendenzialmente, di neolaureati e persone con grandi potenzialità, che vengono cacciate dal Paese a causa delle politiche economiche depressive del Governo. Noi sappiamo importare esclusivamente immigrati in cerca di fortuna e lavoro, che noi manteniamo e per i quali non vi è alcuna prospettiva nel nostro Paese. Vengono attuati pochissimi investimenti nei trasporti, nelle scuole e nelle opere pubbliche, con ritardi cronici nei pagamenti della pubblica amministrazione (la riforma ha avuto effetti assolutamente irrilevanti rispetto alle necessità del Paese), un prelievo fiscale sulle imprese che colloca l'Italia al primo posto in Europa e un cuneo fiscale altissimo che deprime le sue possibilità di sviluppo. Da parte nostra c'è anche totale contrarietà all'estensione dell'applicazione dello split payment, che toglie liquidità alle imprese e con rimborsi che avvengono in assoluto ritardo. Signora Presidente, concludo con un'analisi. Con le vostre politiche economiche avete fallito totalmente, non siete riusciti a rispettare i parametri imposti dall'Unione europea, che continuate a disattendere, e - cosa ancora più grave - non riuscite a garantire sviluppo economico al Paese. Serve una presa di posizione chiara e netta e non ci si può barcamenare in mezzo a due esigenze. Infatti, non riuscite né a raggiungere l'obiettivo di rimanere nell'ambito dei parametri fissati dalla gabbia di matti che si chiama Unione europea, né a dare risposta ai cittadini che hanno bisogno di sviluppo, lavoro e di un futuro migliore. Manca coraggio. Ci avete condannati a una lenta agonia, in un Paese che affonda senza alcuna speranza nel futuro.
2017-04-26	M5S	BulgarelliElisa	Prima di entrare nel merito di questa manovra, porrei l'accento su due sgarbi istituzionali che ho trovato veramente disdicevoli. Il primo è verso il Parlamento: sto parlando della cosiddetta manovrina. Il Governo ci ha presentato un DEF nel cui quadro programmatico erano già compresi gli effetti correttivi della manovrina, ovvero del decreto-legge. Quest'ultimo è stato approvato in Consiglio dei ministri l'11 aprile ed è stato pubblicato in Gazzetta Ufficiale solo il 24 aprile. Ciò non ha dato possibilità al Parlamento di prendere visione della manovrina durante tutti i lavori del DEF, eppure nel quadro programmatico erano già compresi gli effetti correttivi. Trovo che questo sia non solo uno sgarbo istituzionale, ma quasi un insulto al Parlamento. Il secondo sgarbo istituzionale non è verso il Parlamento ma verso tutti quegli enti cui il Governo precedente, in vista del referendum costituzionale del 4 dicembre, aveva già decimato le risorse sia finanziarie che umane, e in questo DEF non c'è assolutamente accenno alla volontà di ripristinare la funzionalità di questi enti che però esistono ancora, perché il referendum non ha avuto l'esito che sperava il Governo. Speravo quindi di vedervi almeno un accenno all'interno del DEF. Trovo che questo sia veramente uno sgarbo istituzionale per tutte le persone che ancora continuano a lavorare in tali enti. Entrando nel merito della manovra, credo sia importante porre l'accento sugli investimenti. Questa manovra non è basata su investimenti reali, ma ancora una volta su meri meccanismi contabili, e invece all'Italia servono investimenti reali. Inoltre, abbiamo continue riallocazioni delle risorse: ciò significa che i soldi sono sempre gli stessi, ma vengono presi, spostati da una parte all'altra, e con gli stessi soldi si fanno diverse cose. Vorrei capire come, riallocando le risorse, si possono fare le stesse cose. Lo trovo veramente difficile, il che presumo significhi che verranno tagliate tante cose che venivano fatte prima, perché i soldi ovviamente non possono bastare per tutto. Inoltre, in questo DEF si auspicano tanti interventi pubblici: il documento pone sempre l'accento sugli interventi pubblici, ma se andiamo a leggere vediamo che è tutto incentrato su investimenti di tipo privato. Infatti, come si finanzia la manovra? Innanzitutto, si finanzia sottraendo liquidità alle aziende, molto probabilmente creando loro un problema con il credito IVA. Sto parlando ovviamente dello split payment, che sottrae risorse alle piccole e medie imprese: infatti, se è lo Stato a versare direttamente l'IVA all'erario, ovviamente le aziende non avranno più quelle entrate. Ma siccome già i pagamenti da parte delle pubbliche amministrazioni sono in ritardo, se, oltre a questo, viene anche sottratto alle aziende il quantitativo dell'IVA, ovviamente le risorse finanziarie delle piccole e medie imprese saranno ancora più ridotte. Inoltre, c'è il problema del credito IVA, che lo Stato non ha specificato come risolverà. Come si finanziano, ancora, gli interventi del DEF? Si finanziano con gli enti locali. Gli enti locali in questi anni sono stati tartassati in ogni modo; è stata loro tolta, di fatto, l'autonomia fiscale, che speravo sinceramente in questo DEF venisse loro restituita, almeno in minima parte. Inoltre, non ci sono investimenti locali. Non si capisce come si possa far ripartire davvero l'economia sempre con soliti investimenti nelle grandi infrastrutture e non con investimenti locali. Gli interventi del DEF si finanziano, poi, con le decontribuzioni. In questo caso, però, vediamo che il Governo non tiene presente la sproporzione enorme esistente tra gli investimenti sulla decontribuzione e gli effetti reali che si sono poi prodotti sui posti di lavoro. Non si capisce perché il Governo vada ancora a battere sulle decontribuzioni, quando, invece, ad esempio, potrebbe detassare. Vedo che il Vice Ministro ride, non so se con me o da solo… MORANDO, vice ministro dell'economia e delle finanze. Stavo salutando un senatore che è arrivato. La sto ascoltando. BULGARELLI (M5S). Chiedo venia, allora. Un altro problema degli investimenti riguarda l'utilizzo dei fondi europei. Vi è un'incapacità burocratica molto marcata in Italia nell'utilizzo dei fondi europei. Gli investimenti che si potrebbero fare utilizzando i fondi europei sono minimi, perché c'è una grande incapacità burocratica nell'utilizzarli e, quando pure sono utilizzati, c'è una grande capacità di distrarli nelle tasche di pochi, quindi non arrivano quasi mai a buon fine. Anche in questo caso possiamo sottolineare l'ennesimo sgarbo istituzionale da parte del Governo. Il Governo, con i patti per il Sud (che sono, poi, l'utilizzo di fondi europei che già c'erano), decide di centralizzare sia l'allocazione delle risorse che la scelta degli interventi. Gli interventi vengono finanziati dagli enti territoriali, ma è Roma che decide come e quando. Perché mi concentro tanto sugli investimenti? Perché, soprattutto in questo momento in cui si fa ricorso al quantitative easing (Q.E.), se in parallelo ad esso non c'è una forte spinta sugli investimenti pubblici, si determinano effetti collaterali molto negativi sugli strumenti finanziari. Infatti, i tassi di interesse in questi anni si sono azzerati, diventando, alcuni, anche negativi. Mi preoccupo di questo non perché mi stia a cuore la finanza, che è l'argomento più lontano da me, ma perché da ciò deriva un problema anche per i libretti di risparmio e i buoni fruttiferi della Cassa depositi e prestiti e delle Poste italiane, che ovviamente hanno registrato lo stesso andamento. Ciò potrebbe creare problemi al patrimonio di liquidità custodito dalla Cassa depositi e prestiti, che oggi rimane la vera, unica, grande risorsa di questo Paese, che i vari Governi hanno usato per fornire garanzie. Anche su questo argomento ci sarebbe bisogno di un chiarimento da parte dello Stato. Quanto impattano tutte queste garanzie sulla gestione separata della Cassa depositi e prestiti? Infine, vorrei fare solo alcuni accenni su questa manovra. Osservo innanzitutto che per la prima volta viene adottato l'approccio di tipo top down, che era previsto per legge e che il Governo ovviamente ha osservato, ma questo approccio, a guardare meglio, rispetto alla legge viene applicato solo a metà: manca infatti il quadro macrofinanziario preciso, ovvero il contenuto della futura programmazione, che è estremamente indeterminato ed indefinito e che ovviamente impedisce al Parlamento una verifica puntuale della credibilità finanziaria di questo Documento. Tale verifica non viene impedita solo al Parlamento, ma anche a chi ci guarda da fuori: all'Europa, ai mercati finanziari, a tutti quelli cui dobbiamo dimostrare che lo Stato italiano è ancora credibile. Con questo tipo di approccio e con questo tipo di quadro macrofinanziario non si può fare un controllo sulla credibilità. Poiché non si entra nello specifico, poi, è ovviamente impossibile applicare realmente gli indicatori introdotti nel DEF per misurare il benessere equo e sostenibile (BES). Concludo con una frase che è stata scritta nel DEF in riferimento alla lotta alle diseguaglianze e che sinceramente mi ha lasciata a bocca aperta. Il Governo, infatti, mette nero su bianco che ormai è un obiettivo ineludibile la lotta alle diseguaglianze, ma non per le persone (anche se la povertà assoluta è aumentata del 155 per cento), ma perché questa disuguaglianza danneggia la crescita e crea instabilità politica. Credo che queste parole non abbiano alcun bisogno di essere commentate.
2017-04-26	M5S	LezziBarbara	Signora Presidente, ho ascoltato più interventi e per l'ennesima volta vorrei chiedere al collega Santini, che sta con il cappello in mano a chiedere qualcosa per la disoccupazione giovanile, perché diamine, quando è stata abrogata una norma strutturale che aiutava i disoccupati, non ha chiesto il potenziamento per i giovani, anziché farla abrogare e assegnare oltre 15 miliardi soprattutto alle grandi imprese, che li hanno utilizzati per le trasformazioni. Mi chiedo, quindi, se ci siete o ci fate. Sento parlare di spending review selettiva; prima il vice ministro Morando ha detto che negli ultimi vent'anni un po' la Destra e un po' la Sinistra ci hanno provato, hanno sbagliato, hanno fatto questo e quell'altro. Allora, abrogate quel comma della legge di bilancio, sottoscritta da Renzi, in cui da quest'anno al 2019 si effettuano 20 miliardi di tagli alle Regioni che andranno a gravare soprattutto sulla sanità e sui servizi alle persone e poi cominciate a fare tagli selettivi, per esempio sulle partecipate, rispetto alle quali avete fatto mille passi indietro, perché siete vili e vi dovete conservare il bacino elettorale degli impiegatucci, dei consigli di amministrazione che non fanno nulla, mentre gli italiani continuano a pagare. È questo che state facendo. Quando si parla di spending review e si insiste tanto su questo è perché è stata creata un'aspettativa dal vostro Renzi il quale, appena insediato, diceva di avere tra i 30 e i 40 miliardi conservati chissà dove in sprechi. Purtroppo però questi miliardi non sono mai emersi. Si parla inoltre di stabilizzazione del debito e giustamente la mia collega Mangili mi ha detto che hanno stabilizzato l'aumento, cioè ormai il debito cresce ogni anno di 50 o 60 miliardi, di questo stiamo parlando. Come in tutti i DEF che ho visto negli ultimi anni, la diminuzione del rapporto tra debito e PIL avverrà sempre in futuro: quest'anno e il prossimo aumenta un po', poi negli anni successivi finalmente diminuirà. Devo poi una risposta al vice ministro Morando, perché ci ha fatto una paternale che non so se definire superficiale, mediocre o patetica. Non vi è bastato sparare su Brexit e su Trump, facendo terrorismo psicologico. Parlate di cose che non sapete, perché di fatto sarebbe un'eventualità mai esplorata prima, quindi non potete essere così sicuri, fare i professoroni; tra l'altro, state continuando a sbagliare stime e programmazione, quindi vi invito a darvi una regolata. Avrei una domanda da farvi, di fronte a dichiarazioni come la seguente: poiché diamo 20 miliardi all'Europa ma ne prendiamo 12, io dico da tre anni che se non la smettono con i migranti io non glieli do più. Questo è Renzi. Questo non dovrebbe far aumentare lo spread ? Questo non dovrebbe far diminuire la credibilità di un Paese che purtroppo per tre anni si è affidato ad un pagliaccio che continua a mentire spudoratamente e adesso cerca di inseguire il Movimento 5 Stelle con i click: si porta a cena chi condivide i suoi post, anziché entrare nel merito delle questioni, che cerca invece di sviare. Infatti, il merito contenuto nel DEF in discussione è soltanto uno: è collegato alla cosiddetta manovrina. Nel 2018 aumenterà l'IVA - e lo avete scritto - dell'11,5 per cento anziché del 13. Avete trasformato la manovrina di correzione dei conti, perché l'Europa vi ha tirato le orecchie, in una manovra di sviluppo. Ricordo che quando tenemmo il primo incontro dopo il primo terremoto Renzi diceva di avere tutti i soldi per la ricostruzione: lo avete detto in Parlamento a gente che è ancora in mezzo alla strada perché i soldi non li avete tirati fuori. Dove li aveva Renzi? È stato fatto un incontro il 1° settembre alla Camera in sede di Commissioni congiunte in cui voi tutti dichiaravate questo: falsi e mentitori tutti quanti. Questa è la realtà. Poi volete fare la lotta all'evasione fiscale. È venuta alla Camera per l'ennesima volta la direttrice dell'Agenzia delle entrate. Dai dati che ha portato (non li ha mica portati il Movimento 5 Stelle) si evince per l'ennesima volta, chiaramente, che avete recuperato meno degli altri anni, perché i funzionari li tenete chiusi negli uffici, perché tanto vi è bastato il condono per arrivare ai livelli. Questo avete fatto. Però a carico delle piccole e micro imprese allargate lo split payment e lo allargate anche ai professionisti. Per chi ci ascolta da casa e non sa che cos'è lo split payment, faccio notare che la disciplina dell'IVA è molto semplice. Un imprenditore paga l'IVA quando acquista e poi, quando vende, deve fare la compensazione o la differenza tra l'IVA di quando acquista e l'IVA di quando vende. Se la deve versare, perché ce n'è in eccesso, la versa; altrimenti ha un credito. Qui cosa si fa? Quando si lavora con la pubblica amministrazione, la nostra impresa paga ai suoi fornitori quell'IVA che in realtà poi dovrebbe scomputare da quella che le viene data dalla pubblica amministrazione. Ma non è più così, perché la pubblica amministrazione non gliela paga. Questo non è recupero di evasione fiscale, questo è vessare le piccole e medie imprese che lavorano con noi, che lavorano con lo Stato e che devono già subire dei regimi più rigidi. Allora io vi dico, dal momento che questi sono i dati che voi stessi avete inserito nel DEF, che solo un miliardo e mezzo di quei 5 miliardi recuperati è evasione, per il resto state trattenendo liquidità dalle imprese. Ma non vi vergognate neanche un po' a parlare di tutela delle piccole imprese? Avete stufato, andatevene a casa. Meno male che questo è l'ultimo DEF che farete. Questo state lasciando in eredità ai prossimi che verranno. E l'unica cosa che conteggia il vice ministro Morando è la volontà di consultare i cittadini per sapere se vogliamo o no rimanere nell'euro. Noi non siamo la Grecia, siamo un Paese che cammina a testa alta e vogliamo consultare i nostri cittadini e prendere liberamente le nostre scelte, perché quello che noi vogliamo fare è una lotta vera alla disuguaglianza sociale con il reddito di cittadinanza, aiutare davvero le piccole e medie imprese, che sono il sostegno del nostro Paese, e fare quegli investimenti che solo voi siete riusciti a frenare. Gli investimenti sono diminuiti del 4,5 per cento, mentre nel Paese crollano i ponti e ci si ammazza sempre più sulle buche delle strade, perché gli enti locali non hanno più un euro. Ormai, soprattutto al Sud, si fa la fila per l'assistenza sanitaria e persino il Ministro ha detto che neanche i LEA vengono rispettati. Questo è un Paese incivile a causa del Partito Democratico, a causa di Matteo Renzi, che ha voluto queste leggi fallimentari per il nostro Paese e che sta perseguendo quella strettoia che ci sta portando al tracollo. Voi, invece, nel frattempo state raschiando il fondo di quel poco che c'è, ad esempio mantenendo le partecipate, aiutando l'amico e l'amico dell'amico, piazzando nella Consip gli amici degli amici. È inutile che ci stiamo a nascondere, perché l'inchiesta è sempre in piedi e come si fa a risparmiare se dietro ci sono tangenti miliardarie? Non si può certo risparmiare. E poi smettetela di dire che l'Italia cresce. L'Italia cresce la metà del resto d'Europa e non posso sentire Paleotti Guerrieri dire che negli ultimi vent'anni è andata così. Vattene a casa Paleotti Guerrieri, se negli ultimi vent'anni non avete saputo fare nulla! Non potete accettare di crescere la metà degli altri Paesi europei e dire pure che va bene! Non va bene, siamo il fanalino di coda. Il vostro segretario, l'ex Premier, diceva che saremmo stati la locomotiva d'Europa. Vergognatevi, siete stati smentiti su tutto. Ormai non c'è più tempo da perdere, rassegnate le vostre dimissioni per puro fallimento. Questo è un DEF fatto senza programmazione. Non si sa cosa farete della casa o degli investimenti che forse non vi riconosceranno, non si sa cosa farete delle clausole di salvaguardia, perché non sapete che pesci prendere, non c'è ombra di investimenti, non c'è ombra di misure per la disoccupazione, non c'è ombra di niente. Ma che cos'è, che documento di programmazione è? Cosa avete programmato, si può capire o no? Non avete programmato nulla, perché non sapete cosa fare. Siete degli incapaci, oltre che degli irresponsabili. E questo ormai è sancito dai numeri. Leggetevi i numeri. Non dovete leggere a pappardella quello che vi hanno scritto, ma, vi prego, cercate di comprenderli, perché i numeri parlano molto chiaro.
2017-04-26	PD	GuerrieriPaleottiPaolo	Non è vero, come sosteneva il senatore Tosato, che i conti pubblici siano peggiorati; non so a quali dati abbia fatto riferimento, ma in realtà in questi anni il disavanzo pubblico è migliorato ed è sceso, come sappiamo, in termini nominali e in termini reali. Resta un problema molto serio e cioè lo stock di debito che, come è stato sottolineato da più parti, deve essere una nostra preoccupazione importante. Con riferimento alla nuova norma che prevede il pareggio di bilancio e soprattutto un obiettivo di medio termine, è stato detto da parte di alcuni: «avete messo in Costituzione». Questo non è giusto, perché andrebbe detto: «abbiamo messo in Costituzione»; non va infatti dimenticato che quella norma fu votata da una larghissima maggioranza della precedente legislatura. Se in questi anni il Governo ha spostato nel tempo il raggiungimento di tali obiettivi lo ha fatto per sfruttare spazi di crescita. In altri termini, questo spostamento non ha voluto eludere un aggiustamento, ma rafforzare un percorso di crescita e ciò non è stato fatto solo dall'Italia perché, come potrete constatare, tutti i Paesi europei hanno seguito lo stesso tipo di approccio e di percorso. In questo percorso di aggiustamento abbiamo rispettato - è importante sottolinearlo - le regole europee. Come ho detto nella mia introduzione, riteniamo che le regole europee debbano essere modificate per garantire una maggiore compatibilità con i percorsi di crescita, ma queste regole vanno rispettate finché ci sono. Ho trovato un po' singolare, ad esempio, l'appunto del senatore Tosato rivolto al Governo di non aver rispettato le regole europee perché la Commissione europea ci ha imposto una correzione. Vorrei precisare che la correzione fa parte di una normale interazione. Subito dopo il senatore Tosato ha aggiunto che quella Commissione è una gabbia di matti. Noi riteniamo invece che la Commissione sia un organo importante e che abbia una funzione fondamentale. Riteniamo altresì che il rispetto delle regole europee è importante perché in Europa bisogna rimanerci da protagonisti, in grado di interagire su questo tavolo. Mi sembra che la discussione sia stata molto ricca e che siano stati sollevati molti appunti e critiche, ma non ho sentito una proposta e un approccio che fossero diversi da quello che abbiamo sottolineato essere l'approccio da perseguire. Da un lato, vi è la necessità di politiche e misure per il rilancio della crescita, tramite investimenti e riforme. Ciò è stato detto da più parti, ad esempio dai senatori Moscardelli, Santini e Filippi: investimenti e riforme restano le due leve fondamentali. Non ho sentito nulla che possa sostituirsi all'approccio che è stato seguito. Dall'altro lato, sono d'accordo, come è stato rilevato da parecchi interventi, che accanto al rilancio della crescita, molto importante sia accentuare la capacità di inclusione. La crescita deve essere inclusiva, mentre in passato non lo è stata - lo dobbiamo riconoscere - in Italia e in molti altri Paesi. Credo sia molto giusto accompagnare le politiche di sostegno alla crescita con politiche sociali, che sappiano intervenire sul disagio, sull'esclusione, sulle disuguaglianze che sono presenti, come sappiamo, in molte parti del nostro Paese; ma credo che questo sia stato ribadito nel DEF, proprio attraverso l'anticipazione e l'inclusione, per la prima volta nel documento in esame, di questi primi indicatori, che naturalmente, poi, dovranno essere raffinati e rafforzati. Tali indicatori mirano a sottolineare che occorre crescere di più e bisogna che questa crescita sappia diffondere, quanto più possibile, ai cittadini del nostro Paese gli effetti che essa produce, in termini di maggiori risorse e di soddisfazione dei bisogni.
2017-04-26	PD	GuerrieriPaleottiPaolo	Sull'altro versante, quello della finanza pubblica, l'anno scorso si è chiuso con un disavanzo pari al 2,4 per cento del PIL, quindi in lieve miglioramento rispetto all'anno precedente, mentre per l'anno in corso e per gli anni successivi si prevede un percorso di miglioramento dei conti pubblici che dovrebbe portare quest'anno al 2,1 per cento, e questo miglioramento è dovuto sia agli effetti della crescita economica che si determinerà nel periodo, sia agli effetti delle misure di consolidamento dei conti pubblici che sono state realizzate, sia alla manovra correttiva definita di recente. Ricordo che questa manovra riduce il deficit strutturale per l'anno in corso di 3,4 miliardi di euro e avrà un effetto a regime a partire dal prossimo anno di 5 miliardi di euro. In termini generali, si può far rilevare come nel DEF 2017 il Governo ribadisca l'intenzione di voler proseguire nel solco delle politiche economiche adottate negli ultimi tre anni, al fine di far uscire il Paese da una sorta di strettoia che è fatta di bassa crescita ed elevato stock di debito, una strettoia in cui il nostro Paese è confinato da circa due decenni. Per realizzare questa uscita è necessario continuare a muoversi lungo un percorso di transizione che è delimitato dal rafforzamento della dinamica di crescita, da un lato, e dal consolidamento delle finanze pubbliche, dall'altro. Alcuni risultati incoraggianti con riferimento alla fase di transizione attraversata dall'economia italiana sono stati raggiunti, ma allo stesso tempo la strada da percorrere per la politica economica del nostro Paese è ancora difficile ed in salita, al fine di ricondurre lo stock del debito pubblico in diminuzione in rapporto al PIL, evitando allo stesso tempo di penalizzare una ripresa che si sta consolidando. Guardando al sostegno della crescita, che come viene ribadito nel DEF è uno degli obiettivi prioritari dell'azione del Governo, due sono le leve sulle quali si può agire. Una è rappresentata dagli investimenti sia privati, che pubblici. Gli investimenti privati sono cresciuti per il secondo anno consecutivo, accelerando grazie alle migliori condizioni finanziarie ed agli incrementi della domanda, oltre che ad incentivi fiscali ben mirati. Assai meno bene, però, sono andati gli investimenti pubblici, che anche nel 2016 hanno continuato a ridursi, come avviene ormai da sette anni. C'è dunque molto da fare in questo campo in direzione di un deciso rafforzamento degli investimenti pubblici, con priorità per quelli riguardanti la cura del territorio e il contrasto del dissesto idrogeologico oltre che per quelli nelle aree del Mezzogiorno. Ai fini dell'effettiva utilizzazione delle risorse disponibili per gli investimenti pubblici, che sono aumentate nel periodo più recente, sarà altresì importante provvedere, come scritto nel DEF, a migliorare il percorso di programmazione, progettazione, realizzazione e valutazione delle opere, fornendo anche certezze procedurali, indispensabili all'attività di investimento, nonché un supporto tecnico e valutativo alle amministrazioni, anche territoriali. La seconda leva per sostenere e rilanciare la crescita è rappresentata dalle riforme strutturali, che sono strumenti fondamentali da utilizzare per aumentare la capacità di crescita e competitività del Paese. Come ben documentato nel programma nazionale di riforma (PNR) inserito in questo DEF 2017, molte sono state le misure adottate e altrettante quelle in corso di realizzazione, unitamente ai nuovi interventi che il Governo intende effettuare, anche in relazione alle raccomandazioni dell'Unione europea. Non ho il tempo di fare l'elenco delle riforme economiche riportate nel DEF, ma vorrei ricordare, alla luce di quanto detto fin qui, l'importanza di tali riforme come volano per il sostegno alla ripresa e come leva di accredito fondamentale e di credibilità nei confronti dell'Unione europea e dei mercati internazionali. È pertanto necessario intensificare gli sforzi in direzione del cambiamento per conseguire da qui alla fine della legislatura risultati significativi, soprattutto in alcune aree indicate nel PNR quali la concorrenza, il lavoro e il welfare, la lotta all'evasione e la revisione della spesa pubblica, la scuola e la lotta alla povertà, la giustizia. L'attuazione delle riforme strutturali resta la principale sfida alla quale deve far fronte il Governo, ma direi anche il Parlamento, per accrescere la produttività e soprattutto il reddito potenziale del Paese che, ricordo, è diminuito significativamente in questi anni di crisi. Solo in questo modo si potrà sperare di colmare quella differenza a nostro sfavore tra la crescita del nostro PIL e quello medio dell'area dell'euro che da oltre quindici anni caratterizza in negativo la nostra collocazione in Europa. Come più volte sottolineato nel DEF, è fondamentale per la politica economica del nostro Paese riuscire a coniugare la più generale strategia di sostegno e rilancio della crescita con una riduzione del disavanzo pubblico e del rapporto debito-PIL; una riduzione che si deve presentare credibile e sostenibile nel tempo. A questo riguardo, il DEF mette in evidenza quali sono le scelte da compiere ovvero la necessità di conseguire i saldi programmatici di finanza pubblica in termini di indebitamento netto rispetto al PIL, nonché il rapporto programmatico debito su PIL nei termini e nel periodo di riferimento indicati nello stesso Documento di economia e finanza. Il programma disegnato di rientro è certamente ambizioso. L'obiettivo di medio termine di pareggio di bilancio è previsto sia raggiunto nel 2019, come già indicato nei precedenti documenti di programmazione; allo stesso tempo, è previsto un rafforzamento del percorso di riduzione dell'indebitamento netto fino a prevedere il conseguimento di un saldo nullo nel 2020 e il pareggio di bilancio strutturale sia nel 2019 che nel 2020. Anche il rapporto dello stock di debito sul PIL è previsto migliorare attraverso una riduzione dal 132,5 per cento di quest'anno al 126 per cento, che gradualmente è previsto sia raggiunto nei prossimi tre anni. Nel complesso, quindi, la politica di bilancio disegnata nel DEF per i prossimi anni appare rigorosa e in qualche modo restrittiva. Sono però obiettivi importanti da raggiungere, dettati non solo e non tanto per continuare a rispettare le regole europee sul debito, ma ancor più per esigenze che in larga parte sono interne, domestiche. L'Italia, infatti, che ha problemi specifici di crescita e di debito, deve consolidare e portare a maturazione un percorso di aggiustamento in tempi certi, perché è prevedibile che il sostegno della politica monetaria generosamente espansiva della Banca centrale europea e i suoi acquisti di titoli di Stato verranno gradualmente meno nel 2018 e, di conseguenza, i tassi d'interesse sul debito tra non molto inizieranno a salire in anticipazione di quel passaggio. In questa prospettiva, andrà meglio verificata anche l'intenzione del Governo di disinnescare il prospettato aumento dell'IVA nel 2018, ribadita nel DEF, attuando una manovra alternativa, che per ora è definita quale mix di misure di «recupero di gettito a parità di aliquote», attraverso la lotta all'evasione, e una nuova spinta alla spending review. Per le dimensioni significative di tale manovra correttiva, in effetti, non sarà facile conciliare la convergenza verso il pareggio strutturale nel 2019-2020 con la sostituzione della clausola di salvaguardia su IVA e accise con altre misure che evitino allo stesso tempo di produrre ripercussioni negative sulla dinamica di crescita. Nei prossimi mesi, in definitiva, c'è la necessità di recuperare credibilità e adottare, di conseguenza, misure di politica economica che siano credibili. Non bisogna dimenticare, infatti, che nel periodo più recente lo spread tra i titoli di stato italiani e quelli tedeschi ha oscillato intorno ai 200 punti. I motivi sono tanti e non dipendono certamente solo dal nostro Paese; è comunque importante prestare la massima attenzione a questi andamenti e soprattutto farsi trovare preparati se i mercati dovessero all'improvviso decidere di rivedere verso l'alto i premi per il rischio. Va aggiunto che per il nostro Paese la compatibilità e la piena realizzazione di tali obiettivi di crescita e riduzione del debito dipenderanno non solo dalle misure di politica economica e dagli interventi specifici che saranno adottati dal Governo nel corso dei prossimi mesi, ma anche dalle decisioni che potranno essere adottate in seno all'Unione europea. Quelle decisioni saranno importanti soprattutto per rendere meno pressante e più favorevole al mantenimento di una sostenuta dinamica di crescita il percorso di riduzione del disavanzo pubblico del nostro Paese. Ciò richiederà naturalmente una revisione del braccio preventivo del Patto di stabilità e crescita che renda l'applicazione delle regole dell'Unione più orientata alla crescita e allo sviluppo. È evidente che in questo modo la correzione fiscale richiesta al nostro Paese potrebbe divenire assai meno restrittiva e soprattutto evitare di compromettere la fragile ripresa in corso. Va ricordato che nel contesto europeo l'Italia ha fornito proposte e suggerimenti rilevanti al confronto e al dibattito in corso sia per la formulazione di strategie efficaci per la crescita sia in termini di politiche per la stabilità e la sicurezza dell'intera area euro. Lo ha fatto senza venire meno agli impegni di risanamento delle finanze pubbliche e soprattutto lo ha fatto dispiegando tale percorso di aggiustamento all'interno del rispetto delle regole dell'Unione europea che, è vero, sotto diversi aspetti si possono criticare e cercare di modificare, ma che, nel mentre, vanno comunque onorate. A questo riguardo, si può osservare come non esistano facili scorciatoie al complesso e difficile processo di aggiustamento che è in atto nel nostro Paese. Sicuramente non sono scorciatoie quelle di chi prospetta addirittura la possibilità di un'uscita del nostro Paese dall'euro e dall'unione monetaria, senza preoccuparsi naturalmente dei drammatici costi che ciò comporterebbe per i cittadini italiani, soprattutto per i ceti più deboli. Ma non sono neanche scorciatoie, tantomeno sono percorribili, le strade di chi invoca la violazione delle regole europee per spendere di più mediante un significativo incremento del disavanzo pubblico. Sappiamo che cosa produrrebbe una strada di questo genere: un sicuro procedimento d'infrazione da parte delle istituzioni di Bruxelles - come già avvenuto in passato - e allo stesso tempo un inevitabile aumento del premio per il rischio per la sottoscrizione di titoli relativi al nostro debito pubblico sui mercati internazionali, vanificando così ogni incremento di spesa che si potrebbe eventualmente realizzare. Resta in ultimo da menzionare in positivo l'inserimento nel DEF degli indicatori relativi al benessere equo e sostenibile. Il Governo ha scelto di anticipare in via sperimentale l'inserimento di quattro indicatori nel processo di bilancio: il reddito medio disponibile, un indice di diseguaglianza, il tasso di mancata partecipazione al lavoro e le emissioni di CO₂ e altri gas climalteranti. Come sappiamo, c'è ancora molto scetticismo sulla capacità di misurazione di strumenti diversi dalle tradizionali variabili che concorrono alla definizione del PIL ma non vi è dubbio che la scelta del Governo vada giudicata positivamente, soprattutto alla luce del dibattito in corso sui limiti di una crescita economica che sia definita in termini meramente quantitativi e sulla necessità, auspicata da molti, di formulare quella che viene oggi chiamata una crescita inclusiva che riesca a evitare e comunque a mitigare i fenomeni di esclusione e le forti disuguaglianze generate dallo sviluppo negli ultimi due decenni. Per concludere, vorrei ricordare come l'economia mondiale nel 2017 stia stabilizzandosi su un sentiero di ripresa graduale ma in via di accelerazione, soprattutto in aumento rispetto allo scorso anno. Questa tendenza al miglioramento della congiuntura interessa la maggior parte delle aree dell'economia mondiale, sia quella sviluppata sia quella emergente. È evidente che, in questa prospettiva, il nostro Paese ha l'opportunità di proseguire e consolidare la crescita ad un ritmo più sostenuto e per tale via porre il rapporto tra debito e PIL su un sentiero finalmente discendente. Certo, molto continuerà a dipendere come già detto dalle scelte e politiche che si adotteranno in Europa e che è auspicabile possano modificarsi in direzione della crescita dell'area euro nel suo complesso, ma molto importanti saranno le nostre scelte come Paese. Come ho ricordato, da vent'anni l'Italia cresce di meno dell'area euro e non certo solo per colpa del rigore europeo ma per problemi strutturali non affrontati. Lo si è cominciato a fare in questa fase ma la strada da percorrere è ancora lunga. Proseguire su questa strada dipende solo da noi. Certo nulla potremo ottenere senza una garanzia di stabilità politica e la continuazione e accelerazione del processo di riforme interne. Come ho detto, serve continuare a sostenere la ripresa economica ma allo stesso tempo garantire il risanamento dei nostri conti pubblici. Non ci sono altre strade più facili: solo queste misure potranno aiutare il nostro Paese a cogliere questa opportunità di espansione cui ho fatto riferimento che per molti versi è unica e che si sta profilando a livello europeo e internazionale.
2017-04-26	PD	LumiaGiuseppe	Questa è la storia, ormai lunga, della seconda Repubblica. È mancata una bussola orientativa per raggiungere la meta delle mete, il 3 per cento di crescita del PIL, l'unica vera soglia in grado di produrre crescita e risanamento. Sono mancati, in questa bussola, due particolari punti cardinali: uguaglianza e Stati Uniti d'Europa. Uguaglianza, sì è così, è un valore ancora regolativo, attuale e moderno. Un esempio su tutti: il cuneo fiscale. Colleghi, siamo riusciti finalmente a trovare una sintesi comune nella diagnosi intorno alla validità di questa proposta, ma siamo divisi e incerti sulla copertura finanziaria. Oltre al recupero dell'evasione dell'IVA, è stata proposta una soluzione, che finalmente ha trovato attento anche il riluttante ministro Padoan: si tratta della web tax. Il commercio e le transazioni economiche hanno sulle spalle un alto peso fiscale; sul web si sposta l'economia e si vive la nuova commercializzazione dei prodotti, ma il carico fiscale rimane risibile. Cari colleghi, anche gli Stati Uniti d'Europa sono una pista importante, un punto cardinale cui ancora non siamo riusciti a trovare spazio dentro di noi e nello stesso dibattito pubblico europeo. Così com'è l'Europa non va bene, va in frantumi, rischia la sua fine. Tornare indietro è peggio, pericoloso e disastroso; restare così è altrettanto sbagliato. La proposta di procedere verso un'Europa a due velocità è sterile e inconcludente, come l'attuale nostra politica economica. Solo con gli Stati Uniti d'Europa si potranno negoziare i debiti sovrani e si potrà impostare una politica espansiva, in cui l'Italia potrà liberare tutte le sue potenzialità, insieme agli altri Paesi ad alto debito pubblico. E finalmente anche da noi si potrà provare realisticamente a raggiungere l'obiettivo del 3 per cento del PIL e dell'agognato risanamento. PRESIDENTE. È iscritto a parlare il senatore Boccardi. Ne ha facoltà.
2017-04-26	PD	MoscardelliClaudio	Negli ultimi tre anni il Paese ha cominciato a riprendersi, a crescere, a recuperare ricchezza perduta e posti di lavoro e, in generale, a creare nuova ricchezza. Tuttavia - come giustamente è stato sottolineato - è ancora insufficiente la nostra condizione e, anzi, dobbiamo cercare di approfittare di un contesto internazionale che vede un maggiore dinamismo nella crescita a livello mondiale, e così anche l'eurozona, in particolare l'Europa.
2017-04-26	PD	ParenteAnnamaria	Signora Presidente, la premessa al DEF 2017 apre con un dato occupazionale: il numero di occupati ha superato di 734.000 unità il punto minimo toccato nel settembre 2013, anche per effetto delle misure del jobs act. Il miglioramento delle condizioni del mercato del lavoro si è riflesso in una contrazione del numero degli inattivi, del tasso di disoccupazione, del ricorso alla Cassa integrazione guadagni e ne hanno beneficiato i consumi delle famiglie, in crescita dell'1,3 per cento nel 2016. Ma nel DEF di quest'anno c'è una grande ed importante novità che ci dà anche un quadro più preciso sulle condizioni del lavoro e che fornisce indicazioni preziose per una politica economica oltre il PIL, come auspicato da esperti come Stiglitz, Amartya Sen e Fitoussi e da diverse organizzazioni internazionali, dall'OCSE alla Commissione europea. Lo ricordava il relatore Paolo Guerrieri Paleotti. Come sappiamo, il Governo ha deciso di anticipare in via sperimentale l'inserimento nel processo di bilancio, come stabilito dalla legge n. 163 del 2016 - votata in Parlamento quasi all'unanimità - di indicatori di benessere equo e sostenibile. L'Italia è il primo Paese in Europa che lo fa e ne ha selezionati quattro: reddito minimo disponibile, indice di diseguaglianza, tasso di mancata partecipazione al lavoro ed emissione di CO₂ e altri gas nell'atmosfera. Ebbene, da questi dati si scopre che l'indicatore del reddito minimo disponibile recupera dalla crisi molto più decisamente del PIL pro capite, grazie agli interventi del Governo che hanno ridotto la pressione fiscale e a quello degli 80 euro che, lo ricordiamo, sono un credito IRPEF per i lavoratori, che influenzano anche il miglioramento dell'altro indicatore, il livello di diseguaglianza. Entrambe le misurazioni sono destinate ad avere indici positivi grazie all'intervento nazionale di contrasto alla povertà, il reddito di inclusione, per la prima volta in Italia, approvato dal Parlamento nel marzo scorso, che già nel 2017 amplierà la platea del sostegno all'inclusione attiva e di cui beneficeranno oltre 400.000 famiglie e 1.770.000 persone. Vorrei ricordare che nelle settimane scorse il Governo, il premier Gentiloni Silveri e il Ministro del lavoro hanno firmato un importante memorandum per i decreti attuativi del reddito di inclusione con «Alleanza contro la povertà» che tiene dentro le rappresentanze associative e sindacali che da anni si occupano di questo tema: un buon esempio di costruzione di una legge con la partecipazione dei soggetti sociali e di metodo. Ed infine la terza dimensione, quella legata al lavoro, ci consente di tenere conto del fenomeno dello scoraggiamento, che si è ridotto a partire dal 2015, con un miglioramento anche dell'inclusione delle donne nel mercato del lavoro. È difficile non attribuire queste performance al jobs act e all'introduzione di incentivi alle assunzioni a tempo indeterminato, oltre che al migliorato contesto macroeconomico. Signora Presidente, molte cittadine e cittadini italiani, però, soprattutto giovani hanno ancora una forte percezione di ingiustizia, di disparità, di incertezza rispetto al lavoro e al futuro. Per colmare questa sfiducia occorre investire fortemente sulle politiche attive che devono prendere per mano chi cerca lavoro, chi deve essere ricollocato e chi deve rafforzare le proprie competenze. Questa è una priorità per il Paese, anche per affrontare il clima di populismo e sfiducia che si ripercuote anche sulle nostre condizioni economiche. L'ANPAL, come ricorda il DEF, è istituita con decreto legislativo n. 150 del 2015 ed è operativa dal novembre 2016, ma va sostenuta nella sua attività, anche e soprattutto dalle Regioni. Le istituzioni devono essere vicine ai giovani in cerca di occupazione e ai disoccupati e alle disoccupate, in maniera trasparente, senza gelosie o conflitti. Ora tutti, Governo, forze di maggioranza e Parlamento, abbiamo un grande compito e un dovere, quello di attuare concretamente le riforme, ripercorse nel Piano nazionale di riforme, che abbiamo messo in campo dal 2014 a oggi: assegno di ricollocazione; alternanza scuola-lavoro; la messa a sistema di tutti gli incentivi all'occupazione; apprendistato; formazione delle competenze del capitale umano dentro Industria 4.0; rafforzamento dei centri per l'impiego; welfare aziendale e contrattazione di secondo livello fortemente incentivata con la leva fiscale. Nel DEF vengono opportunamente riportati i risultati dell'indicatore sintetico del progresso delle riforme, definito dal MEF, dove si mostra una crescita nel 2016, rispetto al 2015, del 30 per cento grazie all'attuazione di alcune azioni delle riforme molto importanti per la crescita. Andiamo avanti su questa strada: come ricordava il senatore Guerrieri Paleotti, la ripresa c'è, è graduale e costante.
2017-04-26	PD	SantiniGiorgio	Servono azioni e politiche più incalzanti per dare continuità e maggiore forza alla crescita su più piani. Innanzi tutto, a livello europeo, il sentiero è stretto, tra il rispetto dei parametri europei che il nostro Paese conferma, anche con la recente manovra del provvedimento in questo momento all'esame del Parlamento, e la richiesta di una revisione del fiscal compact affinché sia reso più flessibile rispetto alla crescita e all'inclusione sociale, preparandosi anche al momento in cui verrà meno il sostegno della BCE alla possibilità di elargire il credito, risolvendo quindi le questioni legate alla crisi bancaria del credito europeo. È importante in Europa spostare il baricentro su una nuova politica europea con passi in avanti più decisi su investimenti europei, unione bancaria, unione fiscale e su un'effettiva agenda sociale. Occorre, però, agire con forza anche nel nostro Paese, innanzi tutto proseguendo sul sentiero della riduzione della tassazione per quanto riguarda il lavoro e le imprese, anche questo finalizzato alla crescita. Abbiamo di fronte - lo dice il DEF - il tema della disattivazione delle clausole per il 2018, soprattutto - io penso - dando più forza al contrasto effettivo all'evasione fiscale, in particolare in materia di IVA. In tal senso, abbiamo la necessità di realizzare, attraverso una piena attuazione della nuova legge di contabilità, una revisione sistematica della spesa pubblica, in particolare a livello centrale nei Ministeri, in modo tale che il termine spending review acquisti una dimensione più continuativa e anche più efficace. In secondo luogo, è importante - a mio avviso è il punto decisivo anche nel rapporto tra DEF e futuro del Paese - portare a compimento, in maniera decisa e anche più efficace di quanto fatto negli ultimi tempi, le riforme avviate in questa legislatura. Quindi, quanto il PNR riporta nella parte dedicata va affrontato con grande serietà. Mi riferisco, in particolare, alle riforme della pubblica amministrazione, che hanno un nesso fondamentale di quella capacità del Paese di ritornare a crescere. Parlavamo poco fa - per esempio - di evasione in materia di IVA e del fatto che si può contrastare in maniera seria con la fatturazione elettronica, con meccanismi anche indiretti come lo split payment che possono aiutare. Ma il requisito fondamentale è che la pubblica amministrazione funzioni con tempi più efficaci affinché i rimborsi IVA che spettano alle categorie siano dati in maniera tempestiva. In questo modo si crea possibilità di sviluppo e di contrasto all'evasione. Lo stesso discorso riguarda la giustizia civile, i tempi dei procedimenti, e potremmo fare tanti altri esempi, come si è detto sul tema della scuola. Quindi, dobbiamo proseguire sul terreno della riduzione della tassazione e delle riforme e rendere più efficace il sostegno alla crescita. Su questo fronte abbiamo avuto un esempio, negli anni scorsi, di due andamenti diversi: il sostegno agli investimenti privati in alcuni settori, in particolare il manifatturiero, ha dato ottimi risultati, attraverso il superammortamento e il credito d'imposta. Non in tutto il settore privato è accaduta la stessa cosa. Registriamo - per esempio - che nel variegato mondo dei servizi questi interventi non hanno avuto la stessa efficacia, ragion per cui è importante attuare politiche di riforma - penso alla concorrenza, in particolare - che permettano anche a questi settori di riaprire un volano di crescita e di innovazione più efficace. Come è stato ricordato anche in altri interventi, l'altra grande contraddizione riguarda gli investimenti pubblici. Non possiamo pensare che in un anno ci sia un calo degli investimenti pubblici pari al 16 per cento. Questo dato ci deve far riflettere seriamente non con la logica demolitoria, appartenente in parte alla retorica politica, che ho sentito in qualche intervento, bensì con la capacità di individuare interventi mirati e capire perché quegli investimenti hanno registrato un tale crollo. Probabilmente deve entrare a regime il codice degli appalti nella sua nuova versione, correggendo quegli aspetti che non hanno funzionato. Sicuramente esiste anche un problema più ampio di progettazioni, procedure burocratiche e attitudine della pubblica amministrazione a gestire gli investimenti, nonché di utilizzo ottimale dei fondi europei e del Fondo per lo sviluppo e la coesione, che rimangono molto spesso progetti generali, senza poi riuscire a scendere nel dettaglio. Probabilmente bisogna riflettere anche sulla necessità di dare certezza di risorse agli enti locali - in questo caso sottolineo Comuni, Province e Città metropolitane - per far sì che ripartano anche quegli investimenti di piccola dimensione, ma di grande diffusione, che fanno i numeri e danno la possibilità di avere delle risposte. Su questo il DEF e soprattutto la politica che verrà attuata con le successive riforme e con la legge di bilancio devono dare risposte più efficaci per poter rimuovere il dato molto negativo della caduta degli investimenti pubblici, che dipende non dalle risorse disponibili, ma dalle procedure che si utilizzano. Infine bisogna affrontare - a mio avviso con molta decisione - il tema a livello sociale. Non ci può soddisfare il dato relativo all'occupazione giovanile, in un contesto in cui l'andamento più generale dell'occupazione ha dato segnali interessanti negli ultimi tre anni, anche grazie alle politiche realizzate. Penso vada messo in cantiere per il 2018 un sostegno concreto, mirato e selettivo all'occupazione giovanile e anche femminile, nelle forme che si riterranno più efficaci. Sempre in tema di riforme è molto importante che la parte più propositiva e attiva del jobs act - mi riferisco alle politiche di ricollocazione e di mobilità positiva nel mercato del lavoro - trovi una maggiore capacità di declinazione. Infine, credo sia molto importante affrontare con serietà il tema della demografia, che ha diverse coniugazioni. Penso al sostegno alla famiglia e alla natalità, nonché alla possibilità di dare un carattere universale e anche riformato al tema degli assegni per i figli, vedendo nelle politiche per la famiglia una possibilità occupazionale. Altri Paesi - penso in particolare al modello francese, ma anche al Belgio e ad altri Stati europei - hanno saputo trovare nel mix tra sostegno alla famiglia, servizi per le famiglie e possibilità di creare concretamente occasioni anche lavorative, la soluzione per rendere possibile la conciliazione tra lavoro e famiglia, consentendo nuove opportunità. Credo che, da questo punto di vista, nel corso della manovra di bilancio si possa pensare a delle misure che diano un aiuto concreto a livello sociale alle famiglie, mettendo al contempo in moto meccanismi positivi attraverso la possibilità di creare nuova occupazione. Penso che questa parte sociale, insieme al tema degli investimenti e alla positiva recente legge sul reddito di inclusione, frutto di un accordo con 37 associazioni sociali impegnate nel campo del contrasto alla povertà e all'emarginazione, possano rappresentare le tre direttrici lungo le quali operare: un'Europa che fa politiche per la crescita; un Paese che va avanti con le riforme per la crescita e la semplificazione; un Paese molto attento alle problematiche sociali e occupazionali per dare futuro e prospettiva alla possibilità di crescita. Il DEF delinea questo scenario, che deve essere realizzato con pienezza e convinzione con le riforme di attuazione.
2017-04-26	PD	ToniniGiorgio	Ecco allora il secondo avvertimento - o consiglio - che Circe dà ad Ulisse: passato lo scoglio delle sirene, si sarebbe trovato di fronte ad una brutta strettoia, con Scilla da una parte e Cariddi dall'altra. Scilla rappresenta il rischio del fallimento del nostro debito, il rischio di default. Tutti hanno ricordato come probabilmente nel 2018 finirà il quantitative easing (QE), che è stato possibile anche grazie alle politiche accorte del Governo italiano. Non dobbiamo dimenticare infatti che il QE non è una grazia che ci è venuta da lontano, ma è stato anche una conquista, frutto di una politica giusta condotta dal nostro Paese, che ha consentito a Mario Draghi di fare quella politica monetaria che non avrebbe potuto fare se non avesse potuto tranquillizzare i tedeschi dicendo loro che l'Italia si era messa su una strada di riscatto, di recupero, di riforme, di cambiamento e non avrebbe usato quei margini soltanto per aumentare la spesa, ma per rilanciare l'economia, in un percorso serio e rigoroso di risanamento. Questi effetti finiranno entro il 2018 e quindi Scilla ce l'abbiamo lì, con tutta la sua minaccia, con le sue sei teste che possono sbranarci, che magari sono le sei teste delle varie agenzie di rating, che abbassano la nostra credibilità facendo riprendere lo spread e se ciò accade finiamo di nuovo in una crisi finanziaria. Sarebbe un incubo. Non possiamo, però, nemmeno buttarci dall'altra parte, perché dall'altra parte c'è Cariddi, c'è il gorgo della recessione e noi non possiamo perseguire una politica di risanamento che non tenga conto degli obiettivi di sostegno della crescita, perché se facciamo questo finiamo dall'altra parte, cioè nel gorgo della recessione e ci siamo già finiti nel corso della crisi, quando abbiamo perso 10 punti di prodotto interno lordo. Il Governo allora sta conducendo la nave con la prudenza di Ulisse, evitando sia Scilla che Cariddi. Noi dobbiamo, per un verso, evitare il rischio della crisi del debito e, per altro verso, il rischio della recessione e ci stiamo riuscendo. Il vice ministro Morando ha ricordato come la tabella più importante in questo Documento di economia e finanza sia quella del tendenziale. Il nostro tendenziale, validato dall'ufficio parlamentare del bilancio e da tutti gli altri interlocutori istituzionali, dalla Corte dei conti alla Banca d'Italia, all'Istat, è finalmente quello di una barca che sta seguendo una rotta molto stretta e molto difficile, ma che ha evitato sia Scilla che Cariddi, perché di anno in anno scende il deficit e sale la crescita. Stiamo cioè evitando la crisi del debito e stiamo evitando la recessione, anzi da qualche anno a questa parte, abbiamo di nuovo capovolto, via via consolidando questo risultato, la recessione in una crescita. Certo noi tutti vorremmo che la nave passasse questa strettoia in modo più veloce, ma come si fa ad aumentare la velocità di questo transito attraverso lo Stretto di Messina? La nave di Ulisse aveva due motori: uno erano i remi e l'altro era la vela. I remi dobbiamo muoverli noi stessi per rendere più veloce la nostra barca e questi remi sono le riforme. Dobbiamo andare avanti sulla strada delle riforme in maniera significativa, per aumentare quella che gli economisti chiamano la crescita potenziale del nostro sistema. La produttività totale dei fattori aumenta facendo le riforme, cioè modernizzando il nostro sistema, pubblico e privato, attraverso le riforme del mercato e la riforma dello Stato in modo particolare. Il tema è stato evidenziato in tutte le audizioni svoltesi in Commissione bilancio, da tutti i nostri interlocutori: mentre nell'industria la produttività è a livelli dignitosi, che ci rendono competitivi sui mercati internazionali, nel settore dei servizi siamo indietro e in particolare nel settore dei servizi pubblici, dove dobbiamo compiere un salto di qualità. Questi sono i remi. Poi c'è la vela. La vela vuol dire una politica europea che sia più attenta all'espansione, al tema della crescita economica e al tema dell'occupazione. Su questo punto, domenica è arrivata una prima notizia positiva dalla Francia, che speriamo venga confermata tra quindici giorni: avremo presto un nuovo asse franco-tedesco, che certamente si porrà questo tema. E questo tema, ovviamente, metterà anche noi di fronte ad una scelta decisiva: vogliamo essere nel gruppo di testa che costruisce la nuova Europa o vogliamo invece ritagliarci uno spazio di fuga solitaria? Questo è il tema politico che questo DEF apre e credo sia il tema politico sul quale sarebbe interessante e sarebbe bello poterci confrontare in modo serio nei prossimi mesi.
2017-04-27	LN	CentinaioGianMarco	Il male dell'Europa sono gli europeisti che da anni promettono cambiamenti, per poi fregarsene e non cambiare nulla. Mi ricorda la storia di un grandissimo siciliano che ha scritto: «Bisogna cambiare tutto per non cambiare niente».
2017-04-27	LN	CentinaioGianMarco	La democrazia: questa cosa sconosciuta ai vostri amici burocrati in Europa, un'Europa sempre più matrigna.
2017-04-27	LN	CentinaioGianMarco	Lei andrà, nei prossimi giorni, a rappresentare il nostro Paese, culla del diritto, dove ahimè la certezza del diritto e soprattutto delle pene è un miraggio; un Paese che viene identificato dai delinquenti di tutto il mondo come il paese di Bengodi. Il nostro Paese - lo vada a raccontare magari ai britannici, Presidente - è quello dove un Governo abusivo aveva proposto un referendum costituzionale per togliere potere ai cittadini, togliendo il diritto di voto sul Senato, aumentando il numero delle firme necessarie per richiedere un referendum e soprattutto che avrebbe dovuto togliere poteri alle Regioni, quindi alle autonomie. Il nostro Paese, Presidente, è quello dove due Regioni (Lombardia e Veneto) chiedono un referendum consultivo per l'autonomia, che è differente dalla secessione, di cui va in giro a parlare il Partito Democratico, e il Governo fa di tutto per affossarlo: dove si chiede la democrazia, voi non ce la volete dare. Il nostro Paese è quello in cui, grazie agli accordi tra ONG, scafisti, cooperative e Stato italiano, tutti guadagnano da una tratta di esseri umani che ha il solo scopo di sostituire un popolo: da italiani ad africani europei. Il nostro Paese è quello dove l'ingresso in Europa è stato imposto dal signor Prodi, ingannando tutti con il suo bel faccione (ce lo ricordiamo nei telegiornali di allora) ed è lo stesso Paese, Presidente, dove la richiesta della Lega Nord di inserire la possibilità di referendum sui trattati internazionali in Costituzione è stata bocciata da voi. VOCE DAL GRUPPO PD. Ma piantala! CENTINAIO (LN-Aut). Ma piantala tu e vai a casa! Il nostro Paese è quello dove, nonostante gli italiani il 4 dicembre vi abbiano detto che ve ne dovete andare, voi siete ancora lì a scaldare la poltrona, con un Governo che avevate detto, illudendo e prendendo in giro gli italiani, doveva servire per approvare la legge elettorale. Ma la legge elettorale la fa il Parlamento, non il Governo e voi siete lì a scaldare la poltrona. Ve ne dovete andare subito!
2017-04-27	LN	CentinaioGianMarco	Lei ha continuato a riferirsi alla maggioranza dei cittadini europei: cosa ne sa lei della maggioranza dei cittadini europei? Cosa ne sapete voi di quello che vogliono realmente i cittadini europei? Vada in Europa, come ho già detto, e impari, magari ci porti anche Alfano così almeno impara anche un po' di inglese. Visto quello che ha detto oggi, visto quello che state dicendo e visto quello che dicono i suoi amici, vada in Europa e utilizzi un bel detto, che utilizzavano i nostri nonni: «Un bel tacer non fu mai scritto».
2017-04-27	LN	CentinaioGianMarco	Lei, quindi, andrà in Europa a parlare di Brexit, ma si ricordi che stiamo parlando di quel Paese, a pochi chilometri dall'Europa continentale, al di là della Manica, che è la patria della democrazia. Si ricordi - per fare anche un po' di storia dello sport - che è anche la patria del calcio e del rugby, due sport di squadra in cui il rispetto delle regole è fondamentale. Il Regno Unito, Presidente, è quel posto dove un Governo inglese ed una Regina hanno permesso al popolo scozzese, dopo centinaia di anni, di autodeterminarsi con un referendum : il potere è stato dato al popolo, che ha deciso di restare nel Regno Unito. Nessuno si è strappato le vesti nel momento in cui il popolo ha deciso, è stato accettato l'esito di quel referendum. Il Regno Unito, Presidente, è quel posto dove, d'accordo con la Francia, a Calais, all'inizio del tunnel sotto la Manica, è stato costruito un muro per evitare un'invasione: un muro all'interno dell'Europa per tutelare i propri confini. Il Regno Unito è quel posto dove ai cittadini è stato chiesto: « Leave or remain ?» con un referendum, dando potere al popolo.
2017-04-27	LN	CentinaioGianMarco	Presidente Gentiloni Silveri, lei auspica un atteggiamento non punitivo nei confronti del Regno Unito: nel momento in cui qualcuno dovesse punire la democrazia - di cui la Brexit è stato un grande esempio - vuol dire che in Europa c'è qualcuno che preferisce la dittatura alla democrazia.
2017-04-27	LN	CentinaioGianMarco	Quindi, Presidente, vada a studiare tecniche di democrazia e ci porti i suoi amici del Governo e i suoi colleghi, con cui in questi giorni andrete a fare la gita in Europa. E non confonda la democrazia con il populismo; non ci venga a dire che il male dell'Europa sono i cattivoni populisti, leghisti, lepenisti e tutto quello che ha detto fino ad ora, che il male dell'Europa è la Brexit. Il male dell'Europa sono quelli come voi, che state massacrando i cittadini europei.
2017-04-27	M5S	LucidiStefano	Nel suo intervento lei ha parlato anche del fatto che molti asserivano che la Brexit sarebbe stata una catastrofe per l'Europa. Mi permetto di deluderla, ma quelli che annunciavano una catastrofe che si sarebbe abbattuta sull'Europa con l'uscita del Regno Unito eravate voi, gli stessi che annunciavano la catastrofe istituzionale che si sarebbe abbattuta sull'Italia a seguito della mancata approvazione delle riforme costituzionali, quelle che ci avevate proposto, mentendo agli italiani dichiarandole fondamentali, mentre erano inutili e dannose; gli stessi che dichiaravano agli italiani che per fare una legge, in questo Parlamento, ci volevano due anni e che ora propongono di approvare una legge elettorale in un mese, un mese e mezzo. Queste vostre dichiarazioni, prima fatte poi smentite, sono quelle che chiamo "armi di discussione di massa", che consentono di distrarre i cittadini dai problemi reali.
2017-04-27	M5S	MartelliCarlo	A questo punto io, come commissario, vorrei Vallanzasca che ci desse lezioni su come fare sicurezza in casa, Totò Riina che ci desse lezioni su come fare contrasto alla criminalità organizzata e Bernie Madoff (quello del crack da 80 miliardi di dollari, giusto per capirsi) che ci venisse a raccontare come si fa a fare eque transazioni finanziarie. Quindi io direi faccia come se, faccia questo, non è molto difficile da fare. Un'altra cosa. Ricordiamo ai commissari dell'Unione europea in nome e per conto di cosa agiscono, perché, quando si farà questo Consiglio d'Europa, ogni Nazione sovrana avrà il diritto di dire alla Commissione europea come comportarsi. La Commissione ha il mandato negoziale; ciò vuol dire che negoziano loro, ma secondo le linee che gli dà qualcun altro. E quel qualcun altro saremmo noi. Un'altra cosa. Facciamo come se l'Unione europea fosse qualcosa di democratico. Lo so, questo è veramente un far finta grosso, perché democrazia e Unione europea all'interno della stessa frase io faccio fatica a metterle; ci vuole molta distanza tra le parole e non ce n'è abbastanza. Però facciamo finta. Facciamo finta che ogni volta che il Parlamento europeo adotta una risoluzione, noi la portiamo avanti come Governo e come Stato e la difendiamo nel Consiglio europeo. Perché io sento tante belle parole. Il presidente Gentiloni Silveri ha detto: «Auspichiamo», «Ci piacerebbe», «Vorremmo». Ma cos'è? Una preghiera? Uno va in chiesa ad auspicare e desiderare. Qui non stiamo auspicando. Ci sediamo a un tavolo, rappresentando una Nazione forte e abbiamo il dovere di dire certe cose. Noi non auspichiamo un bel niente. Noi pretendiamo. Se non sta bene, non sta bene. Come diceva Charles de Gaulle: i trattati sono come le rose alle donne. Durano finché durano. Lo volete considerare sessista? Lo ha detto Charles de Gaulle, che non era l'ultimo arrivato. Allora, diciamo la stessa cosa. Un trattato è qualcosa che ha una mutua convenienza. Se cessa la mutua convenienza, il trattato o si cambia o si butta. Questo è molto semplice. Sul voto, per quanto riguarda la nostra risoluzione noi chiediamo la votazione per parti separate. Apprezziamo le riformulazioni che sono state fatte, che ci convincono, ma i tre punti finali sono tre punti qualificanti. Per chi l'avesse letta, essi non vogliono dire prendere una posizione pro o contro l'Unione europea; ma vogliono dire stabilire un principio nel Consiglio europeo per cui noi, come Italia, chiediamo che le cose siano fatte in modo equo. Ed equo vuol dire che ogni Nazione deve avere la stessa possibilità di entrare e uscire dall'Unione europea nello stesso modo: easy in, easy out. Vogliamo che, quando si parla di Unione europea, non si dica che stare dentro è una cosa fantastica e stare fuori è una cosa bruttissima, perché questo non è equo. Cosa stiamo proponendo alle altre Nazioni? Balle. Fuffa. Stiamo raccontando una balla. Questo è quello che noi diciamo ed è per questo che quei tre punti sono importanti: perché è ora di smettere di andare in giro a raccontare balle e a far credere che questo sia il Paese delle meraviglie.
2017-04-27	M5S	MartelliCarlo	Oltretutto se ai cittadini olandesi e austriaci fosse stato chiesto se volevano restare nell'Unione europea, avreste potuto parlare di legittimazione, ma ricordo che hanno votato per il rinnovo, rispettivamente, del Parlamento e della Presidenza della Repubblica. Che cosa c'entra? Allora, allo stesso modo, perché ci venite a dire che il referendum del 4 dicembre non c'entra niente con l'Unione europea? A questo punto diciamo che c'entra anch'esso, perché un legame lo troviamo; vogliamo vedere che lo troviamo? Facciamo da patata a luna secondo una sequenza di associazioni logiche, come facevamo quando eravamo piccoli. Vorrei quindi soffermarmi su un'altra questione; il libero scambio e il dialogo interreligioso sono tutelati dall'Unione europea. Davvero? Credo siano tutelati dal WTO; l'Unione Europea ha fatto una copiatura e quindi non è vero che il libero scambio è tutelato da quello, fermo restando che si possono fare accordi di libero scambio senza bisogno dei Trattati dell'Unione europea. Quindi non tiriamo in ballo ciò che non c'entra. Se non ci sono argomentazioni, come diceva qualcuno, e non si può dire niente di buono, meglio non dire niente. Ma procediamo. È stato detto che è importante inserirsi nell'asse franco-tedesco, cioè stare al tavolo di quelli che contano; l'Italia deve avere un ruolo maggiore. Ma è questa l'idea dell'Unione europea che voi avete? Cioè bisogna farsi spazio e andare dove si comanda, perché è importante comandare e non subire (sempre alla faccia dell'inclusività)? Voi dite che bisogna fare passi in avanti, ma questa cosa è ancora peggio. Se questa dose di medicina non ha funzionato, incrementiamo la medicina e uccidiamo il paziente. Poi qualcuno ha parlato della crescita e ha detto che abbiamo una robusta crescita (è la metà di tutti gli altri, chiamiamola robusta!), che va avanti da vent'anni, cioè dal 1997. Questo è quanto. Cosa è successo nel 1997? Ci siamo agganciati irrevocabilmente al cambio (1936,27 lire) con l'allora Unità di conto europea. Mi permetto di fare il seguente sillogismo: forse la causa della nostra mancanza di crescita è l'aver preso in carico una moneta che non ci apparteneva. Abbiamo impedito che l'inflazione importata con la moneta riequilibrasse gli squilibri economici, come dicono tutte le teorie economiche (tutte, senza eccezione). È stato detto anche che il quantitative easing (QE), cioè la Banca centrale europea che compra titoli di Stato al secondario, ha favorito la crescita. Non vedo in quale modo; al massimo, ha sfavorito la crescita, perché ha abbassato i tassi di interesse e ha diminuito la capacità delle banche di remunerare il prestito (dal momento che hanno dovuto adeguare il loro tasso di remunerazione a quello della Banca centrale europea). Quindi, di fatto, a chi li prestano questi soldi? Dove li fanno fruttare? Non si riesce più a farlo. Quindi anche questa è una cosa che non ha funzionato. Questo poi lo voglio proprio dire. Si è parlato di disegnare il futuro dell'Europa, proseguendo nel disegno che è stato fatto. Sono parole che ha pronunciato prima il presidente Gentiloni Silveri. Normalmente un'artista, quando sta dipingendo e si accorge che il disegno che è venuto fuori non è buono, non prova a pasticciare di nuovo aggiungendo altro colore e facendo strati su strati, ma butta la tela e ricomincia da zero. Bisogna avere il coraggio di dire che, se veramente si vuole costruire un'Unione europea che sia quella che dite e non quella che è, allora è il caso di riprendersi le carte e di dare il mazzo un'altra volta, perché questo mazzo non ha fatto contento nessuno. No, forse uno l'ha fatto contento nel breve: la Germania. Dopo queste premesse, al Presidente del Consiglio che non c'è vorrei dare un suggerimento o forse anche due: faccia come se. Ad esempio, faccia come se fosse lei il Presidente del Consiglio e non come se il Presidente del Consiglio fosse Matteo Renzi.
2017-04-27	M5S	MartelliCarlo	Signor Presidente, il Regno Unito ha deciso di uscire dall'Unione europea, ma nessuno se ne è chiesto le ragioni. Non so, sono impazziti. Secondo i commissari europei sembrava fossero diventati tutti matti, perché non sapevano che occasione avrebbero perso uscendo dal mercato unico. Forse la verità è che hanno fatto due conti e hanno capito che l'Unione europea non ha creato il benessere che si aspettavano dovessi esserci. L'Unione europea si sta infatti basando su una premessa e una promessa che in realtà sono entrambe false: la creazione di maggior benessere e l'annullamento delle disuguaglianze tra le varie parti dell'Unione stessa. Peccato che questa cosa non sia vera. Basterebbe guardare cosa c'è scritto nei Trattati di Maastricht e di Lisbona. Non c'è scritto quello che gli europeisti fanatici pensano, cioè gli Stati Uniti d'Europa, il pareggiamento delle disuguaglianze e un benessere maggiore per tutti. C'è scritto qualcos'altro. C'è scritto quello che è già scritto nella World Trade Organization (WTO), cioè libera circolazione di merci, di persone, di capitali, libertà dello stabilimento d'impresa. Noi abbiamo bisogno dell'Unione europea che copia quello che scrive il WTO? No, allora visto che l'Italia è già presente nel WTO, non c'era bisogna che qualcuno scrivesse le stesse cose. Ciò giusto per fare una premessa. Andiamo però oltre. Mi spiace che non sia più presente il Presidente del Consiglio. Ho ascoltato attentamente quello che ha detto e ho ascoltato anche ciò che è stato detto da altre persone qui dentro, che ritengo agghiacciante. Vorrei allora, prima di passare alla dichiarazione di voto sulle risoluzioni, fare una disamina. È stato detto che noi dobbiamo proseguire nel percorso dell'Unione europea, facendo dei passi in avanti. Vorrei ricordare che sono stati i passi in avanti fatti in questi vent'anni che ci hanno portato sull'orlo del baratro. Al massimo è il caso di fare qualche passo indietro, non in avanti.
2017-04-27	M5S	MontevecchiMichela	I mercanti d'arte potranno autocertificare che alcuni oggetti abbiano un valore inferiore ai 13.500 euro, e il ministro Franceschini va vantandosi che questa soglia è la più bassa d'Europa. Complimenti! Se è la più bassa d'Europa, vuol dire che in Europa hanno maggiore interesse a tutelare gli oggetti artistici.
2017-04-27	PD	FattoriniEmma	Ci rendiamo conto - e ne siamo molto contenti - che forse, come diceva il presidente Monti, la Brexit è stato un anticorpo. Siamo molto contenti di come stanno andando le cose, del risultato in Olanda e del primo risultato delle elezioni presidenziali francesi, dove speriamo si confermi la vittoria di Macron, perché egli non ha vinto edulcorando o minimizzando, ma esaltando una convinta adesione europeista. Si tratta di un candidato del tutto nuovo, che ha fatto della bandiera dell'Unione europea un proprio vessillo, un vessillo della Francia e quindi dell'Europa in quanto Francia. Insomma, l'Europa non come vincolo da sopportare, ma come vera opportunità e non solo economica.
2017-04-27	PD	FattoriniEmma	Come diceva bene il nostro Presidente del Consiglio, l'Europa non è solo un fatto economico, ma si lega a temi fondamentali, come la solidarietà sull'immigrazione e la difesa comune. L'immigrazione richiama i concetti di confronto, dialogo interreligioso e dimensione di apertura.
2017-04-27	PD	FattoriniEmma	Ricordo l'esperienza che abbiamo vissuto - e mi spiace rispondere di nuovo ai colleghi del Movimento 5 Stelle, che la ritengono retorica ed esterna alla sensibilità dei cittadini - e quello che abbiamo ottenuto nel contesto ambizioso dell'anniversario dei Trattati di Roma, con la firma della Dichiarazione di Roma. Vorrei ricordare l'importanza di quel risultato: i cittadini c'erano, eccome. Dobbiamo essere orgogliosi di quanto avvenuto il 25 marzo, in una giornata splendida, vissuta in perfetta tranquillità nella nostra Capitale o a Milano, dove un milione di persone si è stretto intorno a papa Francesco, dimostrando noi, in un momento di paura e preoccupazione in tutta Europa per gli attentati e la sicurezza, una forza e una serenità incredibili, anche grazie alle nostre forze di polizia. È dunque con orgoglio che abbiamo ospitato quegli eventi.
2017-04-27	PD	MartiniClaudio	Infine, signor Presidente, uno scatto nuovo nella cultura europeista richiede che vi siano risultati tangibili che spingano nuovamente i cittadini verso l'Europa. I temi indicati - l'emigrazione, l'impegno comune contro il terrorismo, l'economia e la società - mi sembra costituiscano già un'agenda importante.
2017-04-27	PD	SangalliGianCarlo	Concludo dicendo che il piano Juncker per gli interventi sulle infrastrutture pubbliche non ha funzionato al meglio. Non ha funzionato. Ciò che ha funzionato in Europa, per la ripresa che il presidente Gentiloni Silveri ha citato, è stato l'andamento del mercato privato, che è cresciuto in modo differenziato nei diversi Paesi. C'è stato uno scarso apporto europeo a questo tipo di crescita. Dobbiamo dunque richiedere un maggior apporto europeo a questi processi, da parte di un'Europa che sia non solo più flessibile, ma anche più proattiva in favore dello sviluppo. Per mantenere la democrazia, il mercato e la libertà l'unica condizione è quella di crescere, sviluppando l'intera Europa.
2017-04-27	PD	SangalliGianCarlo	Mentre il presidente Gentiloni Silveri stava parlando mi veniva in mente un libro di Dahrendorf uscito nel 2009 che si intitolava «Quadrare il cerchio» e che era riferito proprio all'Europa. Si parlava cioè di quadrare il cerchio tra tre grandi spigoli di un triangolo: la democrazia, il mercato e la coesione sociale (le politiche di welfare ). Io vorrei che noi continuassimo a mantenere una traiettoria che poi ispirò il libro bianco di Delors e che era volta a fare quadrare il cerchio di una grande comunità, la più grande al mondo, formata di 500 milioni di persone, che poi sono 500 milioni di cittadini, di lavoratori, di consumatori, di protagonisti che vivono - e questo lo vorrei dire a tutti gli antieuropeisti - la miglior condizione mondiale sui tre parametri citati della democrazia, del mercato e della coesione sociale. Sono tre ambiti che sarebbe utile non disperdere in un dibattito spesso privo di ogni radice storica, di ogni connotazione della realtà; sarebbe utile non disperderlo, perché questo è un patrimonio comune che è stato costruito con grande difficoltà e che ci ha consentito, come lei ci ha ricordato la volta scorsa parlando sempre dell'Europa, di avere sessant'anni di pace, che sono un benefit non misurabile nella quantità di valore, ma straordinario per il valore di vita, di progresso e di democrazia in esso contenuto. Mentre lei parlava mi è venuta in mente una mia esperienza personale, che riporterò in breve. Proprio nel periodo di quel libro del 2009 - ricordo che in Europa c'era il commissario Monti - presiedevo l'Associazione europea dell'artigianato e delle piccole e medie imprese (UEAPME), una grande organizzazione di 20 milioni di imprese che stentò molto a formarsi e la cui fusione fu difficile. Stiamo parlando di piccole e medie imprese artigiane, non di grandi industrie e il punto più ostico e difficile per far quadrare il cerchio degli interessi era posto proprio dalle associazioni di impresa britanniche. Queste ultime avevano un dubbio: nell'associazionismo europeo non volevano perdere alcuni requisiti, che sono quelli che ha ricordato il professor Monti, ossia la loro capacità dinamica di stare su mercati aperti e competitivi. Infatti, nell'associazionismo si stabiliscono delle regole che in qualche modo possono imbrigliare coloro che devono correre e competere. Purtroppo quella difficoltà esisteva, tanto che poi il Regno Unito non aderì alla moneta unica europea e ha mantenuto una propria identità e dimensione dentro l'Europa, ma anche a cavallo tra l'Europa e gli Stati Uniti. Oggi dobbiamo sostenere con il Regno Unito un negoziato, che non vorrei definire difficile, ma che è senz'altro complesso e problematico, sulla sua uscita dall'Unione europea. Condivido le parole che il Presidente del Consiglio ha pronunciato sull'opportunità che il negoziato sia impostato sul principio della sincera cooperazione. Ciò significa che, nonostante la scelta fatta non sia condivisa dal resto d'Europa, dai Governi, dalla Commissione europea e da chi per essa sta negoziando, non dobbiamo cadere nel rischio del revanscismo nei confronti del Regno Unito e, contemporaneamente, non dobbiamo subire tutte le conseguenze negative che l'uscita del Regno Unito dall'Unione europea può provocare. Quando si arriverà all'attivazione dell'articolo 50 del Trattato di Lisbona e i livelli attuativi in esso previsti diverranno realtà, dovremo usare un doppio atteggiamento: principio di sincera cooperazione e fermezza sul fatto che debbano essere rispettati gli interessi sia degli uni, che degli altri. Come lei, Presidente Gentiloni Silveri, anch'io penso che l'Italia potrà giocare un ruolo importante, perché crescente sarà il suo ruolo all'interno del contesto dei Paesi guida dell'Unione europea. L'Italia potrà giocare un ruolo importante perché abbiamo molti interessi comuni, di quella comunità italiana che vive nel Regno Unito, composta da circa 600.000 persone e nell'interscambio commerciale l'Italia ha un vantaggio di 12-13 miliardi di euro, nei confronti del Regno Unito. Non siamo quindi entrati in una guerra simbolica e neanche filosofica: dobbiamo trattare con pragmatismo alcune questioni cui lei, signor Presidente del Consiglio, ha fatto cenno, come quella della ricollocazione delle autorità, alle quali ne voglio aggiungere una molto concreta, che nella nostra proposta di risoluzione poniamo come problema molto serio e severo. Mi riferisco alla borsa di Milano, che è di proprietà della borsa di Londra, ossia del più grande mercato finanziario mondiale che, nel momento in cui sarà compiuta la Brexit, diventerà un grandissimo mercato offshore. È probabile che questo indurrà l'Europa a reazioni talvolta un po' nervose, ma vorrei ricordare che a questo nervosismo potrebbe seguire una qualche opportunità, proprio per la collocazione dentro l'Europa - inside - del mercato e della borsa di Milano.
2017-04-27	PD	SangalliGianCarlo	Occorre far quadrare il cerchio per mantenere le nostre prerogative di democrazia, di libertà e di mercato e, contemporaneamente, per far crescere un'Europa capace di riformarsi, meno regolamentativa e più volta allo sviluppo, che ponga degli obiettivi nuovi e prenda anche atto dei fallimenti.
2017-05-02	LN	ConsiglioNunziante	Si è parlato poi a lungo dei costi dell'energia in Italia, che sono i più alti d'Europa e certamente non hanno facilitato la concorrenza, rappresentando uno dei principali svantaggi per le nostre aziende nei confronti degli altri competitor europei ed extraeuropei. A nostro parere, le misure adottate dal Governo non appaiono affatto incisive nell'obiettivo di rendere il settore più aperto alla concorrenza e, quindi, nel contribuire alla riduzione dei costi delle bollette energetiche a carico degli utenti. Si è parlato anche di banche e quest'Assemblea ne ha viste di tutti i colori. Tutti gli emendamenti presentati in tema di servizi bancari hanno la finalità di aumentare la protezione e la tutela dei consumatori che, come noto, hanno una forza contrattuale ed economica molto più ridotta rispetto alle banche e agli istituti di credito. La Commissione industria, commercio, turismo ha inoltre ritenuto di intervenire, con la presentazione di diversi emendamenti, anche sulla questione della circolazione internazionale dei beni culturali. Gli anni sono stati portati da cinquanta a settanta per le opere assoggettate al controllo degli uffici esportazioni delle Soprintendenze. Abbiamo esaminato, anche dal punto di vista temporale, quali potevano essere le opere che avrebbero potuto superare i confini italiani e abbiamo preso come unico esempio quelle di de Chirico; la previsione avrebbe sicuramente messo a rischio la nostra cultura di essere privata di alcune opere importantissime. Si è inoltre parlato molto delle farmacie. Come si dice sempre, nessuno ha mai visto un farmacista sotto un ponte. È però chiaro che probabilmente c'è anche l'incapacità di considerare che l'Italia non è fatta solo di città come Milano, Roma, Torino o Napoli, in quanto esistono anche le farmacie rurali, che erogano un servizio molto importante alla popolazione, soprattutto in termini di presidio del territorio. Ricordo che l'articolo 47 della legge 23 luglio 2009, n. 99, prevede che annualmente venga adottato un provvedimento per il mercato e la concorrenza. Signor Presidente, ripeto: annualmente. La finalità della legge è porre in atto un'attività periodica di rimozione dei tanti ostacoli e freni che restano nei mercati dei prodotti e dei servizi. Tale attività va operata sulla base di specifiche indicazioni dell'Autorità garante della concorrenza e del mercato. Signor Presidente, questo provvedimento di annuale ha poco o nulla: il disegno di legge arriva all'esame dell'Assemblea dopo ben due anni dalla sua presentazione da parte del Governo. Si tratta di un provvedimento che ha palesato le molte contraddizioni dell'approccio che la maggioranza ha sul tema della concorrenza. È stato necessario venire a capo del testo. Non sempre la maggioranza ha condiviso gli atteggiamenti emersi alla Camera dei deputati e nelle Commissioni del Senato. L'esame ha messo a nudo i vari portatori di interesse, soprattutto le grandi lobby. Sono state svolte una serie infinita di audizioni, sicuramente necessarie, ma a volte in limpida divergenza e soprattutto orientate in base agli interessi che si voleva andare a tutelare. Si è detto che il disegno di legge sulla concorrenza è stato rimesso sui giusti binari. Si è detto che il disegno di legge sulla concorrenza è stato rimesso sui binari, come a dire che era abbondantemente deragliato e quindi aveva perso quella linea guida che la legge n. 99 del 2009 aveva in qualche modo fissato sulle traversine di questi binari. Ci sono norme che vanno e vengono, date ormai vecchie, argomenti trattati in altri provvedimenti e quindi un testo già di fatto modificato per legge. Qualcosa in questi mesi è slittato, alcune cose sono diventate oggetto di una delega per una futura normativa, cosa che tra l'altro, signor Presidente, ci preoccupa non poco. Qualcosa è stato cancellato e alcune decisioni - si figuri un po' - sono addirittura contrarie allo spirito della legge. Insomma, quello che sarebbe dovuto essere un disegno di legge che per la prima volta avrebbe dovuto prendere forma sulla base delle segnalazioni dell'Autorità antitrust è diventato un testo che non ha molto del testo originario e le modifiche approvate ne hanno stravolto il contenuto. Praticamente siamo partiti con l'ABC per quel che riguarda la legge n. 99 del 2009 e siamo arrivati alle ultime tre lettere dell'alfabeto. Quindi, dopo mesi di dibattito parlamentare, siamo forse alla conclusione di questo lungo iter. È vero che da parte della minoranza era già stato dato l'olio santo al provvedimento, perché si pensava che venisse insabbiato, ma poi c'è stata un'accelerazione e verrà posta l'ennesima questione di fiducia. Qualcosa in tutti questi mesi è sfuggito al Governo, ovvero l'idea che il cambiamento del quadro normativo sul mercato e la concorrenza abbia per fine ultimo quello di salvaguardare il consumatore, soprattutto se è vulnerabile e quotidianamente costretto o sollecitato ad ingannevoli scelte. Ebbene, balza subito all'occhio il fatto che la linea guida del Governo sia sembrata influenzata da interessi di settore e di categorie dotate di potenti mezzi persuasivi o da modelli teorici non coerenti con la nostra realtà. A volte ci è parso che il disegno di legge in esame abbia uno scollamento rispetto ai reali bisogni dei cittadini. Si è parlato della presenza di barriere alla competizione, dell'insufficienza della trasparenza e delle raccomandazioni della Commissione europea: viene sempre messa in mezzo l'Europa. Per la verità il disegno di legge interviene solo in merito a qualcuno dei punti segnalati dalla Autorità garante della concorrenza e del mercato, anche se si tratta di punti certamente importanti, come quelli dell'RC auto, dei fondi pensione, dei servizi postali e delle questioni legate alle comunicazioni. Per quanto ci riguarda forse le cose si sarebbero potute fare un pochino meglio, magari ascoltando un po' la minoranza: come ripeto sempre diamo gratuitamente degli squisiti consigli, cercando di metterci davvero dall'altra parte del tavolo - questo è importante - dove ci sono i cittadini e i consumatori, dove si siedono i cittadini, che sono anche consumatori e fruitori dei servizi. Forse, sedendovi dall'altra parte del tavolo vi sareste accorti che il cittadino viene "spremuto" e che, notoriamente, non tutti i cittadini sono supertecnologici: spiegheremo poi il perché di questa affermazione. Stando seduti dall'altra parte del tavolo vi sarebbe balzata subito all'occhio l'abolizione del contratto di maggior tutela, con il passaggio al mercato libero, che avreste considerato una vera carognata nei confronti dei cittadini. Su quella seggiola vi sareste chiesti come è possibile che i cittadini, che sono sempre più in difficoltà sotto l'aspetto economico, vengano ora messi in apprensione psicologica, specialmente quelli meno tecnologici. Stando seduti su quella seggiola avreste provato il dramma del comune cittadino, che per la stragrande maggioranza non sceglierà e verrà messa sicuramente, in maniera il più delle volte del tutto inconsapevole, all'interno del meccanismo delle aste. Questo vale anche per altri passaggi del disegno di legge in esame: definire come liberalizzazione alcuni marchingegni è una evidente falsificazione. Siete degli europeisti convinti, oppure dite che ce lo ordine l'Europa, come dicevamo in precedenza. Dunque dovreste sapere perfettamente che non esiste in Europa un Paese in cui sono state attuate regole e modalità di questo genere. Il libero mercato esiste già ora e il consumatore può spostarsi da un fornitore all'altro. E se non ce la fa probabilmente è perché non ha la capacità di andare sui social, come sanno fare alcuni, oppure perché, signor Presidente, sta bene dove è; e allora perché rompergli le scatole, a questo bravo consumatore? Allora, su quella seggiola, ci si renderebbe conto che si tratta di un provvedimento che fa liberalizzazioni finte, con cui non si è padrone di sé stesso, e si è considerato una merce; e posso garantire, signor Presidente, che essere una merce non è proprio la sensazione più bella. Del maxiemendamento sta circolando una bozza. O pensate di cambiare in meglio il testo - e allora la cosa può anche essere anche positiva - oppure avete fatto qualche ritocco e pensate di buttare un po' di fumo negli occhi alle minoranze e ai portatori sani di interesse, che hanno chiaramente messo queste Aule in condizione di essere contro questo provvedimento. Per quanto riguarda le energie viene toccata poca roba: sono state cambiate le date; sulle farmacie praticamente nulla, cambia qualche virgola. Fumo, appunto. Signor Presidente, io capisco bene che è difficile redigere una legge di questo tipo e quanto sia complicato coniugare le legittime aspettative dei consumatori, la qualità dei servizi, con le esigenze dei produttori e di chi eroga i servizi. Ho letto un brevissimo articolo, ma molto significativo, su questo aspetto: i consumatori hanno facilità nel navigare su Internet per acquistare un bene, sono bravissimi, hanno una capacità enorme di confrontare i prezzi a parità di bene e hanno una bellissima vocazione, a volte, a vantarsi con gli amici se hanno trovato il prezzo migliore. Per chi non è avvezzo a questi mezzi, c'è sempre il collaudato passaparola; comunque si cerca il bene più vantaggioso da acquistare. Quando, poi, si diventa venditori si inverte l'esigenza: si cerca la protezione contro la concorrenza nazionale e internazionale e si rimpiange il Medioevo, quando le corporazioni proteggevano le attività produttive. Quando, poi, siamo costretti a rivolgerci al fornitore unico (mi riferisco in questo caso alla pubblica amministrazione), incrociamo le dita e ci armiamo di santa pazienza. Poi torniamo consumatori e ci addentriamo in un mondo per trovare la scappatoia alle norme che abbiamo voluto in quanto produttori e venditori. Signor Presidente, concludo con un plauso ai due relatori, senatori Tomaselli e Luigi Marino, e al presidente della Commissione industria Mucchetti, che nel mare mosso di questo disegno di legge si sono egregiamente salvati, anche senza giubbetto dei naufraghi. Dobbiamo dire, però, che probabilmente avremmo potuto ottenere di più e fare sicuramente qualcosa di meglio; alcune questioni avrebbero forse potuto essere scorporate dal testo e trattate in un provvedimento ad hoc una volta affrontate dalla Commissione di competenza. Questo è, infatti, a tutti gli effetti un disegno di legge interministeriale, che abbraccia praticamente tutto l'arco governativo e che nelle dichiarazioni di voto probabilmente vedrà da parte nostra un atteggiamento negativo. Chiediamo comunque, ripeto, un passaggio brevissimo in Commissione, in cui il Gruppo Lega si prende la responsabilità di stringere i tempi e di non fare ostruzionismo
2017-05-02	M5S	GirottoGianniPietro	Questo è un grande peccato, perché avremmo potuto evitare di perdere tempo, se ci fosse stato più buon senso da parte del Governo e della maggioranza e se si fosse aperta una riflessione su alcune delle proposte presentate dal Movimento 5 Stelle. Ne prendo una sola per tutte, quella sulla generazione distribuita, cioè sulla possibilità per tutti di produrre energia da fonti rinnovabili e di poterla cedere ai vicini di casa o di capannone, tramite una rete privata. Si tratta di una possibilità assolutamente permessa, regolata e addirittura incentivata dall'Europa; mentre in Italia questa, che è una banalissima forma di democrazia energetica (produrre e vendere liberamente tutti), non è possibile, evidentemente per le forti resistenze di un sistema elettrico che rimane ancora fortemente centralizzato. Non è stato possibile cambiare questa situazione, nonostante lo stesso PD abbia presentato un ordine del giorno a firma della senatrice Valdinosi, che è stato approvato, nonostante l' Antitrust abbia detto di fare quanto vi sto dicendo e nonostante sia stato presentato un emendamento, firmato da me e da tutto l'arco parlamentare (è stato firmato trasversalmente da tutti). Ringrazio in proposito i colleghi che hanno firmato gli emendamenti presentati in questa direzione. C'è stata inoltre una raccolta di firme, che ha ricevuto circa 40.000 firme, proprio in questo senso. Ebbene, nonostante tutto questo, la regola non è stata cambiata e sono stati tutelati i profitti dei grandi distributori e produttori di energia fossile, anziché il benessere collettivo. Ora, nonostante tutto, questo è ancora il momento di questo Governo, che ha due strade: lasciar andare la barca (finché la barca va lasciamola andare), anche se siamo in una situazione tempestosa, oppure ritornare in Commissione, come hanno auspicato diversi colleghi, non solo per alcune correzioni formali e per alcune date scadute, ma per migliorare alcuni aspetti sostanziali del provvedimento, altrimenti questa sarà stata l'ennesima occasione persa.
2017-05-02	PD	DeBiasiEmiliaGrazia	Il terzo e ultimo punto riguarda i farmaci di fascia C, che non sono presenti ma sono stati evocati nel corso di tutto il dibattito. Sappiamo, infatti, che sono uno dei grandi elementi di discussione, oggetto anche di qualche mail che avremmo volentieri fatto a meno di ricevere, lo dico molto sinceramente, perché ritengo che siano frutto di un lobbismo che forse potrebbe anche darsi una regolata. È passato molto tempo da quando sono state fatte le prime liberalizzazioni, come dicevo all'inizio, e si è creato un problema molto grande: le parafarmacie sono una anomalia italiana. In Europa non esiste un esempio di parafarmacia. Facciamoci qualche domanda. Personalmente ritengo si debba arrivare ad un ridefinizione della parafarmacia. Non credo sia stata un'idea brillante chiedere la presenza di un farmacista nella parafarmacia perché questo ha ovviamente comportato un farmacista di serie A e un farmacista di serie B, cosa inaccettabile dal punto di vista della deontologia e della collocazione professionale, oltre che dell'etica professionale e sociale, in questo campo. Accanto a questo, però, credo sia ugualmente inaccettabile l'idea che i corner dei grandi supermercati abbiano parafarmacie che possono vendere farmaci di fascia C.
2017-05-02	PD	PuppatoLaura	La notizia di oggi, che richiama almeno uno dei punti su cui vorrei intervenire e che mi sembra di enorme dimensione e gravità, riguarda il fatto che la Cassazione ha bocciato i contratti assicurativi claims made in ambito sanitario. La motivazione della Cassazione è che l'assicurato è posto in una condizione di indeterminatezza e di non controllabile soggezione ex articolo 1322, secondo comma, del codice civile. Questo ci dice che ci sono contratti di qualità, di contenuto e di complessità tale per cui il cliente soggetto singolo, per definizione debole, il cittadino deve essere messo nella condizione di avere un intermediario adeguato, che non gli venda fischi per fiaschi ma che soprattutto gli permetta di essere consapevole di ogni sua azione, in modo tale da evitare di subire un'evidente disparità di potenzialità rispetto a quelle delle compagnie assicuratrici. L'abolizione del tacito rinnovo nelle assicurazioni non obbligatorie, che si va ad inserire in maniera subdola in questo disegno di legge, è quindi un regalo alle grandi case assicuratrici ed un danno per i cittadini. L'emendamento passato in Commissione industria, all'apparenza, ha fatto ritenere un'apertura alla libera concorrenza il fatto di poter scegliere di togliere di mezzo il tacito rinnovo nei contratti dei rami danni, ma non è affatto così. I contratti infatti non sono una tassa, né una estorsione cui il cittadino si sottopone suo malgrado (quello, eventualmente, avviene per le polizze obbligatorie). Nei rami danni le coperture sono volontarie. Il cittadino o l'azienda le valuta sul mercato, ne valuta la copertura più idonea, si informa, ne parla, legge e stipula quella garanzia presso la compagnia o l'agenzia che ritiene di propria fiducia o che ha avuto la capacità migliore di spiegazione e quindi la capacità di entrare in quel rapporto fiduciario. Ma sono polizze complesse, che riguardano beni primari come la salute (abbiamo visto che la Cassazione è intervenuta al riguardo), la sicurezza, i propri fabbricati e l'attività imprenditoriale, ed è chiaro che questi contratti rivestono notevole importanza. Constano, infatti, di clausole, di descrizioni, nascono da valutazioni e da richieste che vengono accettate dall'agente e dalla stessa compagnia, molto spesso speciali e con allegati. Per quale ragione il cliente dovrebbe trovarsi dopo un anno semplicemente nella condizione di non poter stipulare a quelle medesime condizioni per le quali aveva lavorato l'anno scorso? Magari solo perché si verifica un sinistro? Magari solo perché le sue condizioni di salute si sono modificate? È chiaro, infatti, che se invece stipula un contratto pluriennale, magari anche decennale - un vero cappio al collo - che impedisce qualsiasi forma di disdetta, invece il cliente quel contratto deve tenerselo, anche se non lo vuole più. Dunque perché, se stipulo per dodici mesi il mio contratto diviene cartastraccia, e se stipulo per dieci anni invece quel contratto non me lo toglie nessuno, davvero nessuno, neanche la mia volontà? Saremmo l'unico Paese in Europa (l'unico, perché non ce n'è un altro) ad avere come disponibilità di scelta per la clientela contratti temporanei annuali, senza tacito rinnovo, oppure pluriennali, quindi togliendo parte delle opportunità offerte al cittadino cliente che in tutte le parti d'Europa, soprattutto in quei Paesi dalle grandi tradizioni assicurative (come nel Nord Europa, guarda un po'), esistono e sono per la maggior parte stipulate: mi riferisco ai contratti semplicemente annuali con tacita proroga e con possibilità di disdetta da parte del cliente - non delle compagnie - anche limitata nel tempo, ad esempio entro trenta giorni, che permettono di mantenere quelle condizioni, quella tariffa e quelle formule che erano state richieste, tutelate e garantite. Ecco perché penso che sia obbligatorio che il Governo intervenga sull'articolo 12 che abbiamo inserito nel disegno di legge concorrenza, perché quello che stiamo facendo è davvero un pessimo regalo ai cittadini e ai clienti di questo Paese, che vogliono sentirsi liberi di poter scegliere, ma vogliono anche sentirsi garantiti nel momento in cui ripongono la propria fiducia e fanno cadere la propria scelta sul medesimo agente e sulla medesima compagnia di assicurazione. Tra l'altro, questa formula, così come modificata, mette anche in discussione il rapporto fiduciario con l'intermediario assicurativo, settore che annovera oggi circa 40.000 dipendenti in Italia, tra agenti professionisti, subagenti, collaboratori e dipendenti delle stesse agenzie di assicurazione. Penso che stiamo facendo un errore, ma auspico che il Governo non lo permetta e che la Camera dei deputati provveda a modificarlo, altrimenti sarà un problema per un settore molto vasto del nostro Paese.
2017-05-03	LN	ConsiglioNunziante	Signor Presidente, ancora una fiducia: non che non ne l'aspettassimo, chiaramente, ma resta il rammarico che, nonostante l'ottima collaborazione con i due relatori e con il sottosegretario Gentile e i buoni rapporti che hanno caratterizzato il lavoro in Commissione in tutti questi mesi, sia stata posta un'altra fiducia. Una fiducia che non dà spazio al lavoro emendativo che è stato fatto in Commissione, volto esclusivamente a migliorare il disegno di legge, affinché il tema potesse essere definitivamente sviscerato, per consentire ai cittadini - che devono essere sempre al centro del lavoro parlamentare - di godere di condizioni economiche migliori, ma soprattutto per affermare il principio che chi produce e chi vende deve essere assolutamente tutelato. Non so a cosa porterà questa fiducia, perché il provvedimento passerà alla Camera e vedremo se anche lì sarà posta la questione di fiducia, sempre per velocizzare l' iter lentissimo di questo provvedimento, o se saranno introdotte delle modifiche: lo scopriremo - come diceva qualcuno - solo vivendo. Non siamo stati capaci di interpretare in modo sempre positivo questo provvedimento: un disegno di legge sulla concorrenza che nasce con buoni auspici, ma che poi si è insabbiato per motivi che ancora ci sfuggono o forse per la capacità di alcuni poteri forti e di alcune lobby di fare pressione. Il termine « lobby » viene sempre inteso in senso negativo, forse perché strumentalizzato, ma fare lobby non è una brutta cosa, perché significa tutelare i propri interessi. Ma noi siamo il Parlamento e dovremmo legiferare in modo tale da tutelare, oltre alle lobby, i cittadini intesi come consumatori e fruitori di servizi. Sono intervenuti molti colleghi in sede di discussione generale - e stiamo intervenendo ancora sulla questione di fiducia - ma vorrei ringraziare il ministro Finocchiaro per aver ascoltato, almeno in parte, il dibattito: ci fa molto piacere, visto che con il ministro Boschi non eravamo abituati. Forse alcuni considerano le liberalizzazioni come la panacea di tutti i mali; non so quanti punti di PIL pensino di recuperare e se si ritenga di incrementare la forza lavoro, gli occupati e gli stabili. So solamente che gli ultimi dati dell'ISTAT sono abbastanza impietosi, visto che la disoccupazione è ferma al 12-13 per cento (più di tre milioni di disoccupati). Non parlo poi della questione legata a quelle che vengono chiamate, in senso negativo, corporazioni. Non capisco come si possa dare un'accezione negativa al termine «corporazione» in un Paese come il nostro, con la sua storia e la sua cultura, dove il piccolo è bello, come il fatto di tramandare il lavoro di padre in figlio. Non capisco davvero cosa ci sia di negativo. Di liberalizzazioni abbiamo parlato spesso e abbiamo dato la colpa - per qualcuno i meriti - all'Europa. La mamma di tutte le liberalizzazioni è stata per noi un boomerang tremendo, la famosa Bolkenstein, una direttiva forse erroneamente chiamata così, perché ha scatenato l'ira di ambulanti, tassisti, operatori balneari e una marea di altri operatori economici. L'applicazione di questa direttiva, già all'atto della sua presentazione, suscitò un mare di polemiche e un vespaio di proteste da parte di tutti gli Stati. I Governi condivisero però la visione del signor Bolkestein. Secondo il suo pensiero, i servizi in Europa dovevano essere sottoposti a una drastica liberalizzazione. Questo avrebbe portato più concorrenza, maggiori opportunità per le imprese, minori costi per i consumatori. Diventò famoso l'esempio dell'idraulico rumeno. Infatti, in base al cosiddetto principio del Paese di origine o di stabilimento se un'azienda rumena vuole proporre i propri servizi in tutta Europa, può farlo seguendo la legge rumena anche se lavora in Italia. In effetti, un'azienda rumena se venisse in Italia a proporre i propri servizi mantenendo la legge rumena potrebbe trovarsi in una posizione di vantaggio sleale rispetto alle aziende indigene. Il senatore Gasparri prima ha fatto l'esempio delle pizzerie. Diversi sono i contributi, le prestazioni previdenziali nei confronti dei dipendenti, i requisiti e gli stipendi. Nel 2004 Bolkestein tornò in Olanda perché cambiarono il Parlamento e la Commissione. Il nuovo Parlamento rimise mano a quella bozza per modificarla significativamente. Il principio del Paese di origine sparì e si stabilì che non bisognava interferire con i Paesi che garantivano maggiore sicurezza sociale, condizioni di lavoro e occupazione discrete. Fu approvata la proposta dell'eurodeputata Evelyne Gebhardt, e forse la legge dovrebbe portare il suo nome. Si trattò di un compromesso tra i liberali, che ebbero la libertà di operare in tutta Europa con la caduta dei confini, e i socialisti, che videro protetti lavoratori e impiegati di ciascuno Stato dal rischio di una concorrenza al ribasso da parte di operatori esteri. Secondo me, furono entrambi dei grandi illusi. Sembrava una soluzione bilanciata, ma certamente alcune categorie e alcuni Stati subirono maggiormente l'impatto della novità e, tra questi Stati, sicuramente ci fu e c'è l'Italia, con le sue tradizioni, l'economia e la cultura nazionale. L'Italia è il Paese dove «piccolo è bello»; è anche - vorrei dirlo - il Paese dei campanili e delle corporazioni. Non sempre il termine corporazioni va inteso in senso negativo, se il trasferimento del lavoro da padre in figlio lo consideriamo un fatto positivo. Si è notato che certe categorie in Italia sono particolarmente in affanno ad aprirsi all'Europa per le piccole dimensioni dell'azienda familiare, che le rendono inadatte a competere e per natura molto vulnerabili. I tassisti, i balneari, gli ambulanti e tanti altri ancora sono spaventati dal dover competere sulle licenze con aziende di più grandi dimensioni e dotate di capitali e competenze. Quale effetto avrà sull'economia questo disegno di legge? Avremo un effetto sul PIL? Avrà un effetto reale sui cittadini, sui contribuenti e sui consumatori? Soprattutto, quale pensiero positivo possono avere i produttori? Produrre non è abbastanza perché chiaramente bisogna anche vendere. Quanti punti di PIL recuperiamo? Si parla di unità o rimaniamo ai decimali? Quanti nuovi assunti ci saranno? Per quanto riguarda l'apertura dei mercati, se la facciamo solo noi continuiamo a essere depredati. Ci sono aziende che chiudono e delocalizzano. Non ho capito bene a che cosa servano queste liberalizzazioni: forse sarebbe stato meglio occuparsi del taglio del cuneo fiscale. Piantiamola di parlare sempre di un taglio del cuneo dello 0,1 o dello 0,2 per cento, che non dimostra altro che la nostra incapacità di mettere mano alla questione delle tasse. A volte il PD e il Governo sono un po' come la luna, che vive di luce riflessa. Anche il lupo ulula alla luna e quante poesie e quanti scritti le sono stati dedicati! Il problema è che, comunque, come la luna vivete di luce riflessa e quando si mette in mezzo la Lega andate in eclissi e tornate ad essere politicamente bui.
2017-05-03	LN	ConsiglioNunziante	Signora Presidente, il disegno di legge concorrenza su cui è stata posta la questione di fiducia - come abbiamo già detto negli interventi precedenti - è un provvedimento ispirato dall'idea di sistemare alcuni comparti e attività dei nostri cittadini, con la convinzione di stare un po' dalla parte dei consumatori e un po' da quella dei produttori e dei fornitori di servizi. È un obiettivo piuttosto ambizioso e positivo quello di risolvere finalmente alcuni problemi seri. Le liberalizzazioni sono molto spesso considerate necessarie - probabilmente lo ha fatto anche questo Governo - come strategie utili per uscire dalla recessione. Quindi, oltre ad aver seguito le indicazioni dell' Antitrust e le direttive europee, con questo provvedimento oggi si vende una ricetta per uscire dalla crisi. Poco importa, però, se l'articolato del disegno di legge non sempre ha basi solide, determinate da questioni tecniche, ed è spesso legato alle grandi lobby, ai grandi gruppi e a quella immemorabile ideologia politica che ogni tanto ci pervade. Verrebbe da pensare allora che, in base al colore politico che connota il Governo, si stiracchia la legge n. 99 del 2009 in modo tale da farla combaciare, come un vestito, su chi governa in quel momento. L'introduzione di una maggiore concorrenza all'interno di un sistema può scardinare le varie lobby e trust, il tutto per far sì che i produttori unici di un dato servizio stiano sul mercato per confrontarsi con i diritti dei consumatori: questo probabilmente sarebbe l'obiettivo. Un regime concorrenziale è favorevole per tutti, per i consumatori e i produttori, che avrebbero tutto da guadagnare da un adeguamento della loro offerta e della competitività. Ebbene, signora Presidente, penso che abbiamo sbagliato comunicazione; o meglio, tutti quelli che hanno manifestato a vario titolo nell'ultimo mese nella Capitale e hanno scioperato in questi giorni l'hanno fatto senza sapere che perdere il proprio lavoro o quello che hanno costruito negli anni sarebbe stato solo l'inizio del loro nuovo star bene e di un nuovo benessere. Abbiamo sbagliato comunicazione. Chiediamo scusa se non siamo stati capaci di trasmettere queste sensazioni. Molti cattivi samaritani consigliano oggi il libero scambio e le politiche di libero mercato come la panacea di tutti i mali. Proprio a proposito di ciò che dovrebbe risolvere questa panacea, la Banca mondiale, in occasione del suo studio sulla facilità di fare business, ha fatto qualche conteggio sul nostro Paese. Su 183 Paesi, signora Presidente, siamo ottantasettesimi quanto a capacità di fare business; siamo novantaseiesimi nella velocità di rilascio dei permessi edilizi; siamo centonovesimi nell'allacciamento delle reti elettriche; siamo al novantottesimo posto quanto all'accesso al credito e non brilliamo sicuramente per i tempi di apertura delle attività o delle imprese - ci mancherebbe altro - e siamo al centotrentaquattresimo posto quanto alla facilità nel pagare le tasse; spendiamo duecentottantacinque ore all'anno in adempimenti fiscali. Liberalizziamo sì, ma liberalizziamo la burocrazia e, prima ancora di portare le Assemblee parlamentari a parlare di liberalizzazioni, forse si sarebbe dovuta prestare maggiore attenzione alla sburocratizzazione del Paese. Ci siamo stracciati un po' le vesti negli ultimi mesi e in Commissione c'è stato un confronto, per la verità mai duro ma franco, sia con il Governo che con i relatori. Si è parlato di liberalizzazioni e sono stati toccati i notai, gli avvocati, le farmacie, i fondi pensione, le poste, gli hotel, le assicurazioni per le automobili, i distributori del carburante, la fine del mercato tutelato per l'energia, la telefonia, il registro delle opposizioni, la carta unica per il rimborso dei servizi di trasporto, gli ingegneri, i risciò, eccetera. Abbiamo avuto anche la pazienza - e mi rivolgo al rappresentante del Governo - di leggere tutto quanto e di mettere il nostro Gruppo nella condizione di adoperarsi per il bene di un provvedimento, che aveva forse delle potenzialità, che non siamo però riusciti a esprimere negli ultimi due anni: i nostri emendamenti e i nostri ordini del giorno andavano tutti nella direzione di migliorare un testo che, forse, era nato con le idee buone, ma che è arrivato azzoppato da una serie di considerazioni, che probabilmente vanno oltre l'idea politica di mettere il cittadino nella condizione di usufruire di servizi e beni a proprio vantaggio. Nel mio intervento in discussione generale avevo invitato il Governo e la maggioranza a stare dall'altra parte del tavolo quando si redige una normativa: forse in questo modo si potrebbe mettere il legislatore nella condizione di essere assolutamente sereno nel giudicare quello che viene fatto. Forse il mancato abbinamento di responsabilità e potere non sempre ci fa fare le cose al meglio. Se dovessimo rispondere degli oltre 70 articoli contenuti nel provvedimento sulle liberalizzazioni, andando a vedere quale sarà il risultato finale tra un anno e dovendo pagare di tasca nostra i danni che il provvedimento probabilmente cagionerà, credo che, prima dell'approvazione e di utilizzare ancora la questione di fiducia per approvarlo, saremmo sicuramente molto attenti. Credo dunque che il mio Gruppo abbia veramente effettuato un lavoro certosino nel valutare molto attentamente diversi lati del disegno di legge in esame, che non sempre è stato lungimirante e che a volte, anzi, ci è sembrato addirittura antiliberale. Abbiamo fatto riferimento allo scempio della direttiva Bolkestein rispetto a tante attività che hanno caratterizzato e costituito una spina dorsale davvero importante all'interno del Paese. Ci siamo occupati dei tassisti, della questione legata al loro lavoro, dei balneari e di attività che sembrano assolutamente marginali rispetto a un complesso industriale del nostro Paese. Non abbiamo avuto altre capacità, se non quelle di voler chiedere come mai in questi anni non siamo stati capaci di gestire rifiuti o di fare una riforma della scuola seria oppure di mettere i nostri cittadini in condizione di essere concorrenziali in Europa. Continuiamo a imbarcare tutti - non mi riferisco all'immigrazione, ma all'aspetto economico - ma non abbiamo avuto la capacità di essere incisivi all'interno di un panorama europeo che continua a strangolare la nostra economia. Con il ministro Calenda si è parlato addirittura di economia 4.0. Sono rimasto ancora alla 2.0. Ho saltato a piè pari la 3.0 e mi ritrovo alla 4.0 senza aver capito quali siano i benefici. La prossima volta, se il ministro Calenda sarà presente in Assemblea, proverò a chiedere come mai si arriverà all'economia 5.0 senza aver alcun tipo di beneficio. Resta ferma la questione di cui parlavo prima, la panacea di tutti i mali, che è benvenuta. Sono sempre stato contrario alla fiducia, ma questa volta l'avete posta e va benissimo, perché almeno non avremo la responsabilità di non essere riusciti a incidere su un disegno di legge che, sinceramente, ci vede assolutamente contrari.
2017-05-03	M5S	MontevecchiMichela	È gravissimo che nel maxiemendamento sia rimasto l'articolo 68, perché il ministro Franceschini prosegue su una via sbagliata, nonostante ventili l'ipotesi di fare dei provvedimenti correttivi (questi sono i rumors ), il che è già una pratica sbagliatissima. Infatti, se dei parlamentari fanno presente che stai sbagliando e stai percorrendo una strada in modo superficiale, tanto da aprire notevoli rischi per la tutela del nostro patrimonio artistico del Novecento, tu dovresti avere la grandezza d'animo e l'illuminazione di tornare sui tuoi passi, rivedere quello che stai facendo e coinvolgere il Parlamento in un provvedimento del genere. Ma tanto ormai sono anni che il ministro Franceschini va avanti a colpi di riforme senza passare dal Parlamento, e allora ci ritroviamo sempre allo stesso posto. Vi dirò di più. Quanto sta facendo il ministro Franceschini è pericoloso perché quando parliamo, ad esempio, della revisione dei limiti di età per l'apposizione del vincolo e del limite, pure inferiore, per avere l'autorizzazione ad esportare questo bene, con l'introduzione di questa nuova disciplina, per i motivi che ho spiegato nel mio scorso intervento, si creeranno dei contenziosi, perché la nuova disciplina rende ambigua l'interpretazione della norma, per cui coesisteranno due norme. In ragione di questa ambiguità, ci si potrà appellare e si apriranno dei contenziosi. Cittadini, cosa vuol dire aprire dei contenziosi? Significa che se lo Stato perderà, dovrà pagare e, quindi, c'è il rischio di un danno economico per le casse dello Stato. Questo è il rischio che il nostro magnifico ministro Franceschini sta facendo correre allo Stato, ossia la possibilità di esborsi economici a causa di una norma che egli non vuole rivedere. Evidentemente l'estensore del famoso emendamento, il senatore Marcucci, ha un grande interesse a far passare questa norma e poco gli interesserà quando arriveranno i correttivi. Quindi - ripeto - c'è il rischio di un danno economico notevole. Qual è l'altro grande rischio? Probabilmente ci sarà una richiesta dei vincoli già apposti su certe opere d'arte e quindi ci sarà il rischio ancora più grande che parte del nostro patrimonio del Novecento prenda la via dell'estero, in grande semplicità. Anche al mondo del mercato dell'arte è stato infatti applicato il principio dell'autocertificazione e cambierà la procedura che i mercanti d'arte dovranno seguire per gli oggetti con un valore economico. Che orrore paragonare il valore culturale di un oggetto a un valore economico! In questo modo facciamo entrare anche il valore economico nella valutazione del valore culturale di un oggetto artistico appartenente al nostro patrimonio storico, letterario e archeologico. Con riferimento agli oggetti con un valore inferiore ai 13.500 euro, il mercante d'arte non dovrà neanche presentarli all'Ufficio esportazione, potendosi limitare a compilare un elenco telematico che potrà essere consultato dal soprintendente. Sappiamo infatti che le soprintendenze sono sotto organico e il soprintendente è già oberato di lavoro ed è stato depotenziato ai massimi livelli da tutti i provvedimento varati in questa legislatura. Evidentemente un qualche soprintendente ha avuto l'ardire di fare un dispetto all'ex premier Renzi, il quale ha quindi intrapreso una crociata contro le soprintendenze, come se fossero il male assoluto in questo Paese. Come dicevo, il soprintendente, già oberato di lavoro, dovrà anche prendersi la briga di andare a consultare spontaneamente, una tantum, gli elenchi dei mercanti d'arte e richiedere, caso mai, la visione di qualche oggetto. Se così non sarà, gli oggetti d'arte prenderanno tranquillamente la via dell'estero. Questo è quanto si verificherà per effetto della disposizione contenuta nel maxiemendamento. Quindi, avanti con i carri. Il ministro Franceschini dice che grazie al provvedimento in esame l'Italia si allinea con l'Europa, ma dimentica che in Italia è ancora in vigore l'articolo 30 del Trattato costitutivo dell'Unione europea, il quale, per ottemperare all'obbligo di protezione del patrimonio artistico, sottrae alle regole della libera circolazione gli oggetti che hanno un interesse culturale storico e archeologico per un determinato Paese. Di cosa stiamo allora parlando? A cosa ci allineiamo se non facciamo altro che osservare una norma ancora in vigore? A mio avviso, nel provvedimento in esame si fa altro: si elargiscono favori senza ragionare in modo serio su un argomento. Oggi sono qui a sostenere una posizione e una linea di pensiero e a far presente preoccupazioni che non sono solo nostre, in quanto avanzate anche da esperti e associazioni che da anni si occupano della tutela del nostro patrimonio artistico. Il punto non è che siamo retrogradi o non vogliamo parlare della questione, ma il tema merita di essere esaminato con un iter consono in Parlamento e non con un emendamento vigliacco presentato da un senatore all'interno di un provvedimento così eterogeneo.
2017-05-03	M5S	PugliaSergio	Ricordo benissimo quando avevamo finalmente portato a compimento la RC auto equa alla Camera dei deputati. In Commissione poi sono venute l'ANIA, che è l'associazione nazionale fra le imprese assicurative, e poi - guarda caso - l'Unipol a minacciare e a dire che o cancellavamo l'RC auto equa o, altrimenti, sarebbero andati a protestare in Europa. Ma andate in Europa! Sto aspettando! Andate in Europa! Con un Governo 5 stelle, parleremo noi con l'Europa e vedremo se dobbiamo fare regali alle assicurazioni oppure dobbiamo dare dignità ai cittadini ed equità a tutti gli automobilisti. Avete fatto sparire la RC auto equa, proprio come volevano le compagnie assicurative. E allora io dico: andatevene a casa, perché quello sarà il momento in cui l'Italia risorgerà.
2017-05-03	PD	MucchettiMassimo	Del resto la storia ci dice che le decisioni più ambiziose in materia di concorrenza sono venute ben prima del 2009, quando venne deciso l'obbligo della legge annuale. Ricordo le principali: la separazione proprietaria delle infrastrutture di trasporto nell'elettricità e nel gas dall'Enel e dall'ENI per costruire i mercati dell'energia laddove prima si operava in regime di monopolio; e poi, la moltiplicazione delle reti di telecomunicazione sia nel mobile che nel fisso e il relativo unbundling allo scopo di favorire l'ingresso di nuovi operatori e ancora i vincoli agli intrecci tra telecomunicazioni e televisione, l'istituzione delle Autorità indipendenti. La più recente, tra le maggiori, è l'Autorità dei trasporti che si accompagna alla competizione nell'alta velocità ferroviaria. Non possiamo però dimenticare le timidezze. Ci sono state anche quelle. Timidezze sulle concessioni autostradali e sul claw back dei miglioramenti in sede tariffaria. Timidezze sul duopolio RAI-Mediaset che verrà attenuato non dalla lungimiranza del legislatore, ma dall'evoluzione tecnologica del web che fa invecchiare in tempi stretti i vecchi signori dell'informazione e dell'intrattenimento. Sottolineo, come hanno già fatto altri colleghi, tra cui il senatore Gasparri, la debolezza politica dei Governi di fronte alla sistematica elusione fiscale degli over the top che genera gravi distorsioni nella concorrenza in servizi strategici come la distribuzione di beni e servizi, la gestione delle informazioni delle identità personali e la pubblicità; settori nei quali operano altre imprese, spesso italiane, che le imposte le pagano. Mi preoccupa la debolezza dell'Antitrust e dell'Agcom, anche solo nel perimetrare tali questioni. Vedete, è giusto che le autorità indipendenti esercitino un diritto di tribuna verso Governo e Parlamento, ma resta in capo alla politica il diritto e il dovere di criticare e, se del caso, incalzare le Autorità a svolgere meglio il loro lavoro. Il dovere dell' accountability va nei due sensi. Anche a questo scopo le Commissioni finanze e industria del Senato stanno cercando una soluzione sul fronte della web tax che recuperi risorse al fisco italiano e assicuri ai mercati e ai consumatori comportamenti corretti delle imprese sotto il profilo della concorrenza. Mi auguro che il Governo collabori con idee e proposte, adesso e magari in sede di legge di bilancio 2017. Ecco, la volontà politica proconcorrenziale non si realizza perché c'è una legge annuale. O tale volontà si forma perché almeno la maggioranza è convinta che la politica della concorrenza serva, e se ne convince senza indulgere alla retorica, ma facendo i conti, come raccomandava sempre, perfino al PCI di Togliatti, quel grande italiano che fu Raffaele Mattioli; oppure questa volontà non si forma, e allora si litiga, e si fanno le baruffe chiozzotte sulla lobby tua contro la lobby mia, materia sulla quale i relatori hanno pronunciato parole definitive. Ciò detto, non possiamo non lasciare alla prossima legislatura il compito di dare una risposta operativa alla domanda che ci hanno posto la senatrice Lanzillotta e il senatore Marino: il calendario è tiranno. Ma l'Italia, che vuole presentarsi come il Paese delle riforme, non può lasciar passare questa legislatura senza aver preso alcuna decisione in materia di concorrenza. Se è vero che questa legge vale l'uno per cento del PIL, la si approvi al più presto. Io non sono così ottimista e non credo che abbia questo effetto straordinario, e tuttavia dico: Camera e Senato hanno fatto un lavoro; votiamola qui a Palazzo Madama e chiediamo ai colleghi della Camera di fare altrettanto. Ciò per consentire al Governo di varare al più presto un provvedimento annuale relativo al 2017, che venga approvato in tale anno. Questo ha chiesto la Commissione industria in un suo recente parere, e questo ripeto oggi in Aula. Come il relatore Tomaselli ha avvertito, il tempo non passa invano. Questo disegno di legge avrebbe bisogno di qualche ritocco sulle assicurazioni che è già stato definito. È stato raggiunto un accordo anche con forze di opposizione su limiti antitrust più stringenti all'ingresso del capitale finanziario nelle farmacie (ne ha parlato ieri il senatore Mandelli). Non è solo un accordo: io penso sia un miglioramento. Personalmente, aggiungo che in taluni punti il disegno di legge andrebbe addirittura modificato. Faccio un solo esempio: il superamento della maggior tutela; lo faccio anche a beneficio del Presidente del PD, che nei giorni scorsi ha scoperto l'argomento. Ebbene, se la maggiore tutela nel servizio elettrico si abolisce senza un tetto antitrust e senza aste con regimi di prezzo cost oriented, rischiamo di cristallizzare in capo all'Enel, e in regime di libertà di prezzo, l'85 per cento dei 23 milioni di clienti che oggi l'Enel e le altre società addette allo scopo servono per conto dell'acquirente unico a prezzi da sempre inferiori a quelli cosiddetti liberi. Questi clienti - vorrei essere chiaro - non sono oggi clienti dell'Enel (cioè dell'ex monopolio) e degli altri soggetti che esercitano il servizio di vendita per conto dell'acquirente unico, ma lo diventeranno domani per inerzia. Per l'Enel, sulla base delle documentazioni aziendali (vedo che non tutti coloro che parlano di tale materia, compresa la persona che ho citato prima, l'hanno studiata) stimo un vantaggio di almeno un miliardo di margine. Questo non mi piace - è evidente - ma per ora rinuncio a insistere per un'immediata modifica. Mi fido del favore con cui il Governo Gentiloni Silveri - in particolare il ministro Calenda - guardano a tale questione e agli impegni che hanno preso, correggendo le impostazioni dei predecessori. Anche in questo caso, come in altri, vedremo il Governo e il Ministro alla prova in occasione del prossimo provvedimento. In questi giorni si è prospettato il ricorso al voto di fiducia, che è stato ripetutamente evocato anche in quest'Aula e sappiamo che verrà richiesto. Una simile soluzione costituirebbe da parte di quest'Assemblea un atto di responsabilità verso il Paese e il Governo che deve potersi giocare la carta della concorrenza in Europa. Tuttavia, lasciatemi dire che, date le circostanze e il lavoro fatto dalla Commissione, dall'Assemblea e segnatamente dai relatori, una simile soluzione costituisce anche un atto di generosità da parte della maggioranza e anche - aggiungo - della stessa opposizione. Si tratta di una generosità - vorrei essere chiaro - che sono sicuro non verrà ripagata da furbizia di segno diverso nel terzo e ultimo passaggio alla Camera dei deputati, allo scopo di impedire poi al Governo il varo della legge per il mercato e la concorrenza per il 2017.
2017-05-03	PD	ZandaLuigi	(ore 16,38) ( Segue ZANDA). Questo è, dunque, l'obiettivo di fondo della legge sulla concorrenza: rinnovare e rafforzare l'economia italiana e impedirle di rimanere drammaticamente indietro rispetto ad altri Paesi. Arriviamo all'approvazione in Senato di questo provvedimento con molto ritardo rispetto alle nostre necessità, alle aspettative dei mercati, alle richieste dei nostri partner dell'Unione europea. Riconoscere il ritardo è pura verità; ma il ritardo più consistente non sono i due anni del Senato, in parte determinati da eventi politici non parlamentari e dalla precedenza che abbiamo attribuito ad altri provvedimenti. Hanno pesato molto di più i decenni precedenti, quando l'Italia si crogiolava nell'illusione di poter conservare troppe posizioni privilegiate, corporative e discriminatorie, sempre evitando, ora per ragioni politiche, ora per l'interesse di alcuni, di affrontare con limpidezza e lungimiranza il nodo della piena libertà di concorrenza. Nella vita delle Nazioni, così come in quella delle persone, il tempo non è una variabile indipendente. Dissiparlo può avere costi molto pesanti. Un conto è il tempo necessario per il naturale maturare dei processi politici e sociali; altro conto è il tempo che abbiamo buttato via per la cedevolezza della politica di fronte alla pressione degli interessi. Lo dico anche pensando ai tre anni di intenso riformismo che abbiamo alle spalle. Oggi sembriamo non accorgerci di quanto il Parlamento e il Governo hanno prodotto nell'ultimo triennio. Ma, quando saremo in grado di esaminarlo con obiettività, ne apprezzeremo appieno il valore. A quest'opera dobbiamo dare continuità. Siamo nell'ultimo anno della legislatura e, come dimostra il voto che tra poco esprimeremo sul delicatissimo tema della concorrenza, possiamo ancora conseguire risultati significativi. Le senatrici e i senatori del Partito Democratico voteranno tra poco la fiducia al Governo e lo faranno per più ragioni: non solo perché condividono il contenuto delle nuove regole, ma anche per alcuni rilevanti elementi di contesto che danno a questo voto un valore più ampio, un valore strategico. L'Europa e l'Italia stanno attraversando una fase difficile, ma anche molto interessante. Sappiamo che le forze antisistema hanno ancora, in tutto l'Occidente, un peso consistente. Eppure ci sono segnali nuovi, qualcosa si muove nella politica europea. Mi posso sbagliare, ma la rischiosa inadeguatezza delle forze antisistema è sempre più avvertita da molti cittadini europei. Dopo il referendum sull'uscita del Regno Unito dall'Unione, i segnali di maturità politica e di risveglio economico che ci vengono dalle nazioni che costituiscono il nucleo fondante dell'Europa sono univoci, espliciti e positivi. Le formazioni estremiste sono state sconfitte in Austria e in Olanda. La Spagna si è stabilizzata al termine di un lungo percorso democratico. In Francia, il vistoso successo di Macron al primo turno fa ben sperare per domenica prossima. In Germania, Schulz e la Merkel sono due leader il cui europeismo è noto e collaudato. In questa Europa, politicamente ancora in bilico, ma che si sta evolvendo in una direzione positiva, da più di un anno anche la ripresa economica va consolidandosi e progressivamente rafforzandosi. Tra le Nazioni che hanno fatto l'Europa e che vogliono essere determinanti per il suo futuro, c'è in primo piano l'Italia. Da noi, se consideriamo da dove siamo partiti, se ricordiamo quali erano i valori quattro o cinque anni fa e valutiamo quanto pesa il carico del nostro debito pubblico, i segnali della nostra ripresa economica sono altrettanto concreti e visibili. Ha ragione il ministro Padoan, quando osserva che le riserve che nelle scorse settimane Fitch ha espresso sull'Italia sono legate non tanto all'andamento della nostra economia, quanto all'incertezza delle prospettive politiche. È in questo quadro che il voto del Senato sulla libertà di concorrenza acquista anche un valore fortemente politico. È il segno che, anche in questa fase, il Parlamento continua ad essere fortemente impegnato su una linea concretamente riformista. L'Italia deve saper essere all'altezza delle sfide di questo tempo, tenendo il passo dei molti nostri partner europei, dai quali vengono inequivoci segnali di voler dare maggiore robustezza politica ed economica all'Europa. Si torna finalmente a parlare della necessità di maggiore integrazione, almeno per quei Paesi dell'Unione che vorranno e potranno farlo. Più collaborazione, da realizzare anche facendo crescere le istituzioni europee in materie decisive per il nostro futuro, come il sostegno agli investimenti, il completamento dell'unione bancaria, la politica fiscale, la gestione delle migrazioni, la difesa e la sicurezza comuni. Nella seduta di oggi, il modo migliore per il Senato italiano di partecipare a un processo che potrebbe presto veder riaccendersi nell'Unione nuove prospettive di maggiore convergenza è votare la fiducia al Governo su un provvedimento che molto seriamente ci avvicina all'Europa dell'integrazione e delle liberalizzazioni.
2017-05-04	M5S	BertorottaOrnella	Signora Presidente, colleghi Senatori, volevo spendere due parole sulla Macedonia che, al pari delle altre Repubbliche nate dall'Accordo di Dayton, è al centro di importanti processi che destabilizzano la vita politica e sociale e si aggiungono ai problemi etnici, creati ex novo grazie alla divisione etnica del territorio, vista come unica soluzione alla fine del conflitto nei Balcani. Da allora, in quell'area un tempo stabile, anche se povera, abbiamo assistito ad un ininterrotto susseguirsi di rivendicazioni etniche che hanno trovato riconoscimento nella divisione del territorio in cantoni sempre più piccoli e sempre più etnicamente "puri". Secondo fonti giornalistiche, la città di Ferizaj, al confine con la Macedonia, è diventata un centro nevralgico di reclutamento di kamikaze, mentre per anni la ONG Islamic Relief avrebbe reclutato bambini resi orfani dalla guerra per compiere attentati suicidi. In questo contesto di tensione, la Macedonia ha conosciuto il suo 11 settembre, con l'attacco terroristico di Kumanovo del maggio 2015, un'incursione dal Kosovo di una cinquantina di uomini pesantemente armati ha causato una vera e propria guerra con 22 morti, decine di feriti e pesanti danni materiali alla città. Mi aspetto dunque, signora Presidente, che l'accordo in questione abbia una linea di collaborazione molto profonda con le autorità macedoni riguardo a possibili vie di collegamento di questi terroristi con l'Italia, terroristi che sono responsabili anche dei traffici di esseri umani e di armi da e verso l'Europa. Altro aspetto importante che voglio sottolineare riguarda il traffico di armi. Dopo anni di guerra, i Balcani sono pieni zeppi di armi che finiscono nelle zone di conflitto, come Siria e Iraq. È facile immaginare come la presenza del radicalismo islamico influenzi alcune rotte, riuscendo ad armare le milizie islamiche estremiste in Siria e Iraq. Il problema è così grave che, nel febbraio 2014, ha dato vita ad una nuova forma di collaborazione tra le Repubbliche di Albania, Bosnia-Herzegovina, Kosovo, Macedonia e Serbia, che hanno formato un gruppo di esperti in materia di traffico di armi. È preoccupante la capacità organizzativa di tali gruppi, che hanno acquistato un vero e proprio know-how, che rappresenta un enorme pericolo per l'Italia e l'Europa, al pari, se non maggiore, di quello rappresentato dall'ISIS in Libia e che viene ampiamente sottovalutato. Sul versante migranti la Macedonia ha iniziato la costruzione di un reticolato di separazione con il confine greco. Una politica di stampo nazionalista e una serie di accordi con i Paesi confinanti hanno fomentato un clima di emergenza che ha portato alla chiusura delle frontiere verso i migranti diretti in Germania, Danimarca e Norvegia. Il confine macedone è di fatto una fase di preselezione dei siriani, degli iracheni e degli afgani, che possono proseguire, con molte limitazioni, verso le mete finali. L'implementazione del flusso informativo tra le nostre Forze dell'ordine e quelle macedoni può certo costituire un elemento di controllo ulteriore su chi cerchi di entrare in Italia. Rimane però il nodo delle spese. Accordi similari in altri contesti, anche molto lontani, hanno comportato coperture minori. Ad esempio, la copertura dell'Accordo di cooperazione di polizia Italia-Cuba, nonostante la distanza e il significativo costo dei biglietti aerei, è costata circa 84.000 mila euro, contro i quasi 160.000 euro di questa missione. Questa cifra ci pare davvero eccessiva e ritengo che si possano attuare dei significativi risparmi su quanto preventivato. Annuncio ad ogni modo il voto favorevole del Movimento 5 Stelle su questo Accordo.
2017-05-04	PD	RussoFrancesco	Signora Presidente, cari colleghi, uno dei più importanti studiosi delle vicende dei confini orientali, il professor Raoul Pupo, che conosceva bene Lucio Toth e per un periodo ha lavorato con lui nella difficilissima opera di ricostruire una memoria condivisa delle genti di quelle terre, in questi giorni mi riassumeva così il profilo e l'impegno del senatore appena scomparso. Raoul Pupo diceva di poter testimoniare che Toth davvero ha rappresentato con nobiltà d'animo e competenza la memoria degli esuli guliano-dalmati anche nel non facile contesto delle Commissioni storico culturali promosse da Italia, Slovenia e Croazia, che lavorarono tra il 1993 e il 2000, facendosi da tutti apprezzare per le capacità di coniugare idealità e gentilezza. Sì, gentilezza, un termine forse strano per una figura anche politica; un tratto umano e la riconosciuta capacità di rimanere gelosamente e orgogliosamente legato alle proprie radici dalmate e zaratine. Pur nel poliedrico impegno professionale, sociale - come è stato ricordato - culturale, politico, queste rimangono il lascito migliore di una personalità che ha saputo altresì testimoniare, pur segnata personalmente dalle vicende dell'esodo giuliano-dalmata - ricordiamolo ai tanti che ancora nel nostro Paese non lo conoscono - una delle pagine più terribili e dolorose del secondo dopoguerra; uno stile dialogante, costruttivo, anche nel non facile rapporto tra gli esuli e i rimasti; una visione aperta che si forzava sempre di leggere le vicende delle genti adriatico-orientali nel più generale contesto europeo. Brillante magistrato, impegnato nell'associazionismo cattolico, nelle comunità degli esuli, pur costretto ad abbandonare giovanissimo Zara per giungere a Roma, Toth è stato capace di mantenere stretto il legame con le sue terre d'origine. Dopo aver viste riconosciute le sue qualità con l'elezione a Palazzo Madama nel 1987 - come è stato ricordato - nelle liste della Democrazia Cristiana, diresse dal 1992 al 2012 l'Associazione nazionale Venezia Giulia e Dalmazia, in anni di grandi trasformazioni, seguite alla distruzione della Jugoslavia, nei quali emerse la sua abilità politica, la capacità di salvaguardare e promuovere in ogni contesto le ricchezze e le specificità, ma anche la tempra di fine intellettuale, dotato di sensibilità storica e di talento narrativo. Dal suo impegno e dal suo stile voglio trarre un ultimo insegnamento. Anche oggi, a destra come a sinistra, vediamo talora riaffiorare in Europa e anche nel nostro Paese - e, in particolare, nel Nord-Est del nostro Paese, nelle mie terre, talvolta ancora divise - la tentazione di risvegliare i demoni e le divisioni del Novecento, magari per lucrare consenso politico. Toth, pur mantenendo ben chiare la propria ispirazione e la propria identità di patriota, geloso delle sue radici culturali e della memoria dell'esodo, lavorò sempre nelle istituzioni e con le istituzioni affinché i drammi del secolo scorso fossero patrimonio di tutti e monito per le future generazioni. Come ha ricordato anche il collega Di Biagio, nel 2009 un dialogo pubblico tra Toth e il senatore Milos Budin, autorevole rappresentante della comunità slovena in Italia, fu un bell'esempio di come esponenti di culture che la storia aveva portato a essere «nemiche» - metto tra virgolette questa parola - potessero essere protagonisti di una visione di futuro, in cui le diversità non rinnegano la propria storia, ma fanno tesoro dei reciproci errori, imparando a rispettarsi per costruire un futuro migliore. È questa la lezione per cui vogliamo ancora ringraziare Lucio Toth e per la quale lo ricordiamo con affetto anche oggi in quest'Assemblea.
2017-05-04	PD	SangalliGianCarlo	Signor Presidente, noi voteremo a favore di questo provvedimento. Il tribunale unificato dei brevetti è una conquista che nel tempo si è andata affermando e che per l'Italia è stata di particolare rilevanza. L'Italia ha una delle più alte propensioni all'innovazione in Europa. È il secondo Paese industriale europeo e, pur tuttavia, dal punto di vista della normativa sui brevetti (dalla quantità di brevetti depositati, dall'utilizzo della brevettazione europea e dall'utilizzo delle sedi dell'Unione europea per garantire la nostra inventiva e le nostre imprese) è uno dei Paesi che hanno più bisogno di essere salvaguardati e tutelati all'interno dell'Unione europea. Le produzioni sulle quali l'Italia insinua la propria innovazione sono ad altissimo livello tecnologico, in settori ad altissima competitività; avere pertanto un tribunale che non gode di prerogative specifiche, ma viene messo nella condizione di esercitare in maniera completamente autonoma la propria funzione, ad assoluta garanzia dei diversi soggetti in campo, fa pensare a quanto vi sia la necessità per noi di maturare dal punto di vista della nostra cultura industriale, oltre che della cultura democratica, per tutelare le produzioni italiane, l'inventiva italiana. Signor Presidente, il made in Italy, le produzioni alimentari italiane, l'innovazione tecnica, le macchine automatiche, la nostra industria che produce e che ha bisogno di avere tutele sul piano europeo, a fronte di Paesi che nell'Unione europea esercitano il proprio ruolo con maggiore determinazione, sono temi che a noi stanno particolarmente a cuore. L'autonomia di questo tribunale e l'estensione ai componenti del tribunale dei brevetti delle prerogative che salvaguardino totalmente la loro autonomia è, a nostro avviso, un risultato positivo, anche guardandolo dal punto di vista del nostro interesse nazionale. Dichiaro pertanto il voto favorevole del Partito Democratico.
2017-05-04	PD	SangalliGianCarlo	Signora Presidente, noi ovviamente voteremo a favore di questo disegno di legge, per due ordini di motivi, ma sollevando la sottolineatura che veniva ora ricordata dalla senatrice Bertorotta. Si tratta di accordi con Paesi differenti, dentro una schema di gioco unico; sono accordi importanti in questo caso, perché si basano sulla cooperazione tra i Paesi nella produzione culturale e, in particolare, nella produzione di immagini dei Paesi stessi, che ben rappresentano le culture e le realtà nazionali. Si tratta, quindi, di operazioni che hanno l'intento generale di mettere i Paesi nelle condizioni di conoscersi di più e meglio e di avere, tra di loro, un maggior rispetto delle reciproche identità. Tuttavia, sarebbe forse logico che accordi questo tipo vivessero all'interno di una cornice quadro delle relazioni culturali del nostro Paese con i Paesi con i quali vogliamo avere questo scambio e venissero, poi, applicati, di volta in volta, sulla base anche dell'evoluzione delle relazioni internazionali e culturali, dell'evoluzione delle istituzioni culturali dei singoli Paesi e, nel caso della cinematografia, anche dell'evoluzione della cultura cinematografica di questi Paesi. Il nostro sarà quindi un voto favorevole, con una richiesta di attenzione, in prospettiva, a dare una maggiore organicità al rapporto culturale tra i diversi partner, tanto più in una fase nella quale, soprattutto in Europa, c'è bisogno di integrarsi di più e di agglutinarsi meglio proprio attraverso la cultura.
2017-05-09	LN	DivinaSergio	Siamo scontenti dell' iter seguito dal provvedimento, in quanto, sia in Commissione che in Assemblea sono stati respinti tutti i nostri emendamenti, che avrebbero dato maggior riconoscimento e dignità al lavoro autonomo rispetto ai diritti riconosciuti ai lavoratori dipendenti. C'è poi la questione della previdenza, dove nessuno è mai sicuro. Infatti, quando è in difficoltà e deve appianare buchi dei vari istituiti, lo Stato va sempre a pescare su previdenze magari di altre categorie. Spesso si richiama l'Europa, ma con ritmi alterni. Se parliamo di deducibilità delle spese, dobbiamo ricordare che l'autonomo investe tutto nella propria iniziativa, dai macchinari, alle strutture. Prendiamo in esame le spese per la produzione del reddito. Poiché ormai non esiste limitazione alla circolazione dei lavoratori, se vogliamo veramente mettere i nostri professionisti in condizione di competere con quelli di altri Stati dobbiamo almeno parificare le condizioni. Prendiamo il caso della Germania, dove il professionista scarica tutte le spese per la produzione del reddito, ad esempio quelle dell'automobile privata se usata per lo svolgimento dell'attività professionale. In Italia è invece possibile scaricare solo una parte della cifra, irrisoria rispetto al valore del veicolo, quasi che un'automobile eccessivamente importante non sia funzionale all'attività lavorativa. Pertanto, ricordiamoci che c'è un'Europa anche quando si tratta di mettere in competizione il nostro sistema produttivo con quelli europei. Abbiamo notato che in questa sede c'è stata una vera e propria confusione tra i professionisti iscritti agli ordini e quelli iscritti alle gestioni separate. Questo non ci piace perché intravediamo una linea poco chiara volta a concretizzare, passo dopo passo, uno smantellamento degli ordini professionali e una ricerca della liberalizzazione totale delle professioni. Assistiamo allo smantellamento, un tassello alla volta, degli ordini e dei collegi, quasi a voler compiere un'equiparazione con le professioni non abilitate. Questa è una visione tipicamente americana, in quanto ricordate la new economy di clintoniana memoria, con l'effetto, tipico della globalizzazione, di togliere e abbassare qualsiasi tipo di regola e tutela, realizzando una sorta di far west a livello professionale. Noi abbiamo già preso quella strada, togliendo i limiti tariffari. Addirittura nel 2012 abbiamo inserito la necessità di stipulare il contratto tra le parti - professionista e committente - per provvedere all'esclusione del tariffario professionale. Invito il Governo a ricordare che quando indice un appalto pubblico fissa esso stesso una soglia sotto la quale le offerte non possono essere considerate valide e, quindi, valutabili. Non è infatti accettabile chiedere una certa prestazione o la realizzazione di una determinata opera sotto la soglia di un costo minimo. L'appaltatore, in quel caso, mi darà un'altra cosa, non ciò che mi serve: trufferà o inventerà un modo per non rimetterci i soldi e per erogare una prestazione diversa da quella richiesta. Dunque anche nell'appalto pubblico, nel contratto tipico tra pubblica amministrazione e impresa o soggetto privato, si prevede una soglia perché si stabilisce che sotto tale soglia non possa essere erogata una prestazione adeguata. Perché questo sistema non potrebbe funzionare anche per le libere professioni? Eliminando il tariffario si è creato un far west, una giungla. Se una certa professionalità ha un costo effettivo non può essere venduta sottocosto perché altrimenti viene meno la professionalità stessa oppure si lavora solo per sopravvivere, ma questo non vuol dire creare delle regole per organizzare e far funzionare bene un sistema (in questo caso parliamo delle libere professioni). Questo deprezzamento continuo delle prestazioni liberoprofessionali, secondo noi, serve per arrivare magari ad una sindacalizzazione. Non so se il Governo italiano, come certi altri Paesi del mondo, desideri sindacalizzare anche il lavoro autonomo. Dico questo anche perché l'unica cosa che non c'entra assolutamente niente con il lavoro autonomo è il sindacato. Infatti, nel lavoro autonomo, il professionista, o comunque l'artigiano o qualsiasi altro libero professionista o lavoratore autonomo, quando ha un buon dipendente, un buon collaboratore, lo tiene per i capelli e con i denti, perché la redditività, la funzionalità di uno studio e di una piccola équipe dipende proprio da una buona collaborazione. In tal caso, il primo a tutelare il dipendente è lo stesso datore di lavoro. Il sindacato non serve nemmeno per tutelare il professionista, perché se non si guadagna a sufficienza lavorando otto ore al giorno c'è solo un'alternativa: si lavora dieci, dodici o quattordici ore al giorno e non serve il sindacato. Praticamente, scrivendo nei bandi pubblici che possono partecipare tutti, abilitati e non abilitati, senza nessun tipo di requisito professionale, si annacquano ordini e collegi. Non è richiesto nemmeno un requisito professionale. Roma va sempre in questa direzione: sembra che le professioni si vogliano annacquare anziché valorizzare. Sulla questione è stato presentato un nostro ordine del giorno poi chiaramente respinto. Qual è la conseguenza se non vi è una giusta retribuzione della prestazione lavorativa? Il professionista lavora sottocosto e fa fatica ad ammortizzare i costi di struttura. Di conseguenza farà fatica anche a pagare i propri dipendenti. È tutto un "trenino": se vogliamo tutelare i dipendenti, dobbiamo tutelare la dignità del libero professionista che deve ricevere la giusta retribuzione per pagare le giuste imposte, per pagare la giusta previdenza e per pagare correttamente i propri collaboratori. Viviamo in una fase di crisi prolungata. Qual è il primo problema? Si fa fatica ad incassare. I professionisti per primi non fanno fatica a lavorare ma fanno fatica ad incassare. In questo caso ci saremmo aspettati che lo Stato trovasse una formula di aiuto: una forma di defiscalizzazione, un credito d'imposta, un aiuto diretto. E invece cosa avete individuato voi? Per garantire un eventuale mancato pagamento consentite al professionista di dedurre le spese per un'assicurazione che lo tuteli da possibili mancati introiti. Domanda: ma questa serve per tutelare il libero professionista o per tutelare le compagnie assicurative? Perché qui l'unico soggetto che ne esce con un guadagno utile e certo è la compagnia di assicurazione. Qui lo Stato non ci rimette un euro e non dà nessun tipo di garanzia. Ad essere onesti ci sono delle formulazioni che vanno nel senso della tutela del professionista; potremmo elencare quelle relative ai casi di malattia o di infortunio grave. Anche qui, però, vi è qualche piccola obiezione. Voi date la possibilità di prorogare di due anni il pagamento degli oneri previdenziali qualora nel corso dell'anno solare il professionista sia incorso in una malattia lunga o, comunque, un incidente o un infortunio grave. Ma la questione è che gli vanno pagati. Non è che vengono abbuonati. Domanda: se il lavoratore non ha lavorato, per malattia o per infortunio, e non ha potuto incamerare nessun tipo di reddito, alla scadenza come farà? Dove andrà a trovare le risorse per pagare quegli oneri che, giustamente, gli sono stati prorogati, ma non abbuonati? Anche qui, sembra che si facciano le norme ma che il cerchio non si chiuda mai. Abbiamo chiesto di abrogare gli studi di settore, che sarebbero stati gli unici ad aiutare effettivamente il professionista. Adesso non so più se chiamarli studi di settore. Chiamateli come volete, ad esempio indici di affidabilità; zuppa o pan bagnato: non è cambiato assolutamente niente. Ma noi continuiamo a chiedervi, senza avere risposte: pensate che il reddito di una persona, in questo caso della partita IVA, del professionista, dipenda da parametri o dagli effettivi incassi? Abbiamo trovato che gli incassi non si realizzano. Si consentono le assicurazioni. Si capisce che in tempi di crisi si lavora sotto costo e che si può incorrere in malattie e altri accadimenti e si continua a far pagare, con questi termini che possono cambiare, in base a parametri oggettivi e non al reale incasso dello studio, dell'azienda, del professionista. Concludo, signor Presidente, sul tema della sicurezza. Noi siamo d'accordo che tutti debbano garantire la massima sicurezza e la salute sui posti di lavoro, ma negli studi questo è stato un qualcosa che ha caricato costi su costi e difficoltà su difficoltà. Quale rischio si può correre in uno studio privato? I rischi sono un po' dappertutto. Anche in casa, con gli incidenti domestici, si può inciampare in un tappeto correndo verso la scrivania e ci si può anche ferire aprendo una busta con il tagliacarte, ma qui si vuole esagerare in un settore che vorrebbe, viceversa, un po' di semplificazione. Sul lavoro agile non potrei dire nulla di meglio di quanto ha già detto il relatore. Si va a inserire una nuova tipologia contrattuale nella contrattazione nazionale che, viceversa, secondo noi doveva essere inserita nella contrattazione di secondo livello. Ma dal momento che si scrive che il datore di lavoro deve essere obbligato e responsabile di tutto quanto accade nella casa del proprio lavoratore, questo sicuramente non è un incentivo per il lavoro agile, in quanto nessun datore di lavoro potrà utilizzare questo tipo di lavoro con queste norme che lo rendono responsabile di un sito del quale lui non ha nessuna disponibilità. Un passetto è stato fatto, ma tanti lati oscuri restano, tante necessità di questo settore sono state tralasciate. Possiamo anche dire che, tutto sommato, abbiamo anche perso una buona occasione per dare una risposta definitiva a un settore che, finora, non era mai stato considerato da nessun Governo.
2017-05-10	PD	ToniniGiorgio	Signor Presidente, cento anni fa - visti adesso sembrano tanti, ma nel corso della storia sono un battito di ciglia - in quelle montagne, vallate, borghi, laghi e fiumi, dove oggi milioni di italiani ed europei si alternano a cercare un posto dove vivere in allegria e serenità un momento di vacanza, si è assistito a una delle carneficine più mostruose della Prima guerra mondiale. Quella di Trento è stata la Provincia d'Europa che ha avuto più morti in proporzione ai suoi abitanti. Si è passati al fascismo, che ha inflitto alle popolazioni sudtirolesi sofferenze indicibili all'insegna della spersonalizzazione, dell'italianizzazione forzata, fino alla mostruosità delle opzioni: se vuoi restare qui, devi assumere un nome italiano, altrimenti devi andare in Germania. È arrivata l' Alpenvorland, cioè l'annessione del Trentino-Alto Adige al Terzo Reich, che ha portato altre sofferenze indicibili. Finalmente è stata proclamata la Repubblica, che ha posto le basi a una delle più straordinarie esperienze riuscite e di successo di convivenza tra popolazioni diverse in una zona di frontiera; una delle più riuscite d'Europa e, automaticamente, del mondo, perché non c'è posto più che in Europa dove si sia tentato di costruire la convivenza come alternativa alla guerra. Lo Statuto di autonomia nasce nel clima del dopoguerra e della Repubblica, che fonda su basi totalmente nuove lo Stato italiano. E uno dei padri di questa Repubblica, Alcide De Gasperi, che è stato certamente protagonista assoluto della fase costituente, la fonda sui pilastri della democrazia, dell'apertura all'Europa e del riconoscimento delle autonomie. Prima il senatore Endrizzi ha giustamente ricordato gli articoli 5 e 6 della Costituzione. Io aggiungo che un altro articolo è alla base degli statuti di autonomia, e cioè l'articolo 11: «L'Italia ripudia la guerra come strumento di offesa alla libertà degli altri popoli e come mezzo di risoluzione delle controversie internazionali». Una delle principali controversie internazionali storiche fu quella del Brennero, mentre l'altra, al confine Est, fu Trieste. Ebbene, è stata risolta con lo Statuto di autonomia, con il patto De Gasperi-Gruber, primo ricordato. La costruzione dell'autonomia è forse un po' barocca, con tutte le sue difficoltà, delicatezze e contraddizioni - alcune delle quali messe in evidenza dal senatore Malan, che non ha torto nell'individuare alcuni problemi che ci sono e ci saranno sempre - ma costituisce un'esperienza di successo. De Gasperi in uno dei rarissimi interventi all'Assemblea costituente, il 29 gennaio del 1948, disse che sarebbe stata la storia a dire se, con questo atto di fede nelle autonomie, avevamo avuto ragione o torto. Penso che oggi, a distanza di tanto tempo, si possa dire che hanno avuto ragione, perché il problema, che in tanti altri posti d'Europa e del mondo si risolve con le truppe speciali, da noi si è risolto con le autonomie speciali. Il provvedimento in esame modifica in modo chirurgico e assolutamente delicato alcuni aspetti dello Statuto speciale del Trentino-Alto Adige e, in particolare, lo status della minoranza ladina. Ricordo che la minoranza ladina ha sofferto di una relativa marginalità rispetto al protagonismo dei due attori principali dal punto di vista quantitativo, e cioè il gruppo linguistico italiano e quello tedesco. Credo sia un bene non solo rafforzare la componente ladina nella sua dimensione di titolare di diritti di tutela di minoranza linguistica, in particolare nell'esercizio della lingua, ma anche farla diventare titolare piena di diritti di carattere politico e istituzionale. Credo che questo sia un segno di maturità e intelligenza della convivenza regionale, in particolare nella Provincia autonoma di Bolzano. Credo si tratti anche di un punto di forza che ci aiuta a rendere più complesso e ricco il quadro della convivenza regionale, perché accanto alle minoranze linguistiche tedesca, italiana e ladina vengono citate le piccole e piccolissime enclave linguistiche dei mocheni e dei cimbri nella Provincia di Trento. Questa ricchezza di minoranze è alla base di uno dei più riusciti esperimenti di convivenza a livello mondiale. Vorrei soffermarmi su un ultimo aspetto. Prima il senatore Calderoli ha richiamato la richiesta di maggiori spazi di autonomia da parte delle Regioni Veneto e Lombardia, peraltro ai sensi dell'articolo 116, comma 3, che ci ha visto discutere animatamente nei mesi scorsi. È bene che si provi davvero e finalmente a esercitare quegli ulteriori spazi di autonomia che la Costituzione prevede. In particolare, il Veneto non dimentichi di avere nel suo territorio una Provincia montana come Belluno, al cui interno si trova una significativa comunità ladina. È auspicabile che l'autonomia che il Veneto chiede in modo più significativo e marcato allo Stato, ai sensi dell'articolo 116 della Costituzione, sia poi in grado di riconoscerla al suo interno alla Provincia di Belluno e alla minoranza ladina presente. Credo che con questo spirito non si possa che procedere in modo positivo e che la grande convergenza che si è registrata in Assemblea su questo tema dimostri che, intorno alle questioni fondative del rispetto delle autonomie e della promozione dell'autogoverno delle comunità locali, la nostra Repubblica può procedere nella direzione di un più grande sviluppo.
2017-05-11	PD	TomaselliSalvatore	Signor Presidente, colleghi, il pressoché unanime consenso con cui l'Assemblea del Senato approverà tra qualche istante, anche con il voto favorevole del Partito Democratico, questa risoluzione, dopo l'unanimità che abbiamo sancito in 10ᵃ Commissione, credo sia il segno di un'attenzione che il Parlamento ha voluto affidare al tema molto complesso delle governance delle principali società partecipate pubbliche, che rappresentano non solo un pezzo significativo del patrimonio pubblico e di presenza dello Stato nell'economia, con ricadute significative anche dal punto di vista del bilancio dello Stato, ma anche - come hanno richiamato alcuni colleghi ed in particolare il senatore Uras - un asset decisivo, straordinario e strategico delle politiche industriali nel nostro Paese. Politiche industriali per le quali da più parti è venuto l'appello, che condividiamo, affinché siano rilanciate con una forte presenza pubblica d'indirizzo e anche di partecipazione industriale e societaria. Queste società - che non richiamo, ma che i colleghi ben conoscono - sono attori tra i principali nei settori di loro competenza, non solo nel nostro Paese, ma anche nella sfida globale, che vede alcune di queste società essere tra i più significativi attori della competizione internazionale. Società che vanno cambiando pelle, che vanno ridefinendo la loro mission industriale e che rappresentano, in alcuni aspetti, anche un orgoglio per il nostro Paese. Tutto ciò abbiamo avuto modo di verificarlo nell'esame dell'affare assegnato in 10ᵃ Commissione; l'abbiamo fatto già l'anno scorso e l'abbiamo ribadito quest'anno e desidero ringraziare il collega Mucchetti per il lavoro che ha svolto. Nella relazione allegata alla risoluzione vi sono anche i dati più significativi, che danno il senso di come questo comparto così significativo dell'economia nazionale, partecipato nelle sue società di governo dallo Stato, stia cambiando pelle. Parliamo dell'Enel, che va sempre più ridefinendo il suo core business, da società che negli anni e nei decenni ha assicurato l'elettrificazione nel nostro Paese ma con una concentrazione in particolare sulla produzione derivante dall'economia fossile e che si va sempre più trasformando in uno dei più grandi soggetti mondiali nel settore delle rinnovabili e, nel nostro Paese e in Europa, in una delle società più significative impegnate sulla frontiera dei servizi, a cominciare dalla distribuzione, con questa nuova sfida di portare la fibra in tutto il Paese. Per non parlare dell'ENI, che è stato più volte richiamato, forse l'azienda italiana partecipata dallo Stato che più di altre ha internazionalizzato la sua presenza industriale. Oggi parlare di ENI significa parlare di uno dei più grandi attori del settore energetico a livello globale e di una delle più grandi aziende internazionali: oggi gran parte dei ricavi e della presenza di ENI si verificano nel mondo piuttosto che in Italia. Per andare ancora avanti, c'è Leonardo, tra luci e ombre. Si tratta di un'azienda che ha avviato un risanamento finanziario non più rinviabile, stante la gravosità del debito che era stato accumulato negli anni passati. La precedente amministrazione, che va a superarsi, ha sicuramente portato a risultati positivi, che vediamo sia negli indici di bilancio, sia nella quotazione borsistica di questa importante azienda nazionale. Ma non possiamo nascondere le ombre, che derivano da una ridefinizione della presenza industriale di Leonardo (già Finmeccanica) nel nostro Paese, con segmenti di capacità produttiva che sono stati sacrificati e tagliati, con sacrifici cui sono state chiamate molte delle aziende dell'indotto ex Finmeccanica, oggi Leonardo, e con territori che sono in sofferenza. Luci e ombre che mi auguro vengano meglio equilibrate nella prossima gestione, recuperando la presenza industriale di Leonardo a livello globale. Si tratta, anche in questo caso, di un'azienda che compete nella globalizzazione di questo settore così delicato, che va dalla sicurezza alla difesa. È auspicabile che essa recuperi anche una presenza industriale importante, perché attorno ai temi della sicurezza, della difesa, dello spazio e dell'aerospazio c'è un pezzo decisivo della capacità competitiva del nostro Paese, che mette insieme la filiera industriale e quella della ricerca. Non parliamo poi di Poste italiane, un'azienda significativa e decisiva, che abbiamo conosciuto nel suo aspetto tradizionale negli anni, ma che va ridefinendo la sua mission industriale sempre più verso la cosiddetta economia digitale. Insomma, nel lavoro che abbiamo fatto abbiamo discusso anche di questo. Richiamo questi aspetti, perché il tema era come si costruiscono le governance di queste società partecipate dallo Stato e come il processo di valutazione delle precedenti governance e di costruzione delle nuove debba avvenire all'insegna della trasparenza e con metodologie condivise. Tutto ciò l'abbiamo fatto e l'abbiamo potuto fare perché avevamo di fronte - come si sarebbe detto una volta, ma credo che l'espressione sia ancora valida - davvero dei campioni nazionali presenti nell'economia del nostro Paese e nell'economia globale. Per questo voglio salutare positivamente il consenso largo che si consumerà in quest'Aula, cartina di tornasole di un buon lavoro e di una sfida che è stata vinta all'insegna della trasparenza, in un rapporto fecondo tra Parlamento e Governo, un Governo che ha voluto mettere a disposizione del Parlamento le sue prerogative, all'insegna della trasparenza e anche dell'esigenza di controllo che veniva dallo stesso Parlamento. L'abbiamo fatto ridefinendo, nel dispositivo della risoluzione, alcuni criteri che poi il Governo ha fatto propri. Non a caso, il parere favorevole con cui è stata approvata la risoluzione in Commissione e con cui sarà approvata tra poco qui in Aula è la conferma di una disponibilità, checché ne dica purtroppo qualche collega, qualche voce stonata di questa straordinaria sintonia che su questo tema oggi si è voluta, anche qui, consumare. Tali criteri includono una valutazione dei precedenti amministratori basata sul merito e legata ai risultati industriali e finanziari e che possono essere il viatico per avviare una riformulazione e ridefinizione delle governance. Credo che sarà il tempo a dire se il Governo, attraverso il Ministero dell'economia, abbia fatto bene o male ad indicare alcune conferme e a proporre alcune nuove figure della governance di queste società. Ovviamente non è questo l'oggetto della nostra discussione di oggi. Credo che, come ha ricordato il senatore Uras, sia non solo diritto, ma anche dovere di una politica responsabile e trasparente del Governo, nel momento in cui ha di fronte queste scelte, compierle assumendosene la responsabilità e rispondendone di fronte al Paese ed al Parlamento. Questo Governo ed il precedente hanno inteso accogliere gli stimoli che dal Parlamento sono venuti perché i criteri di trasparenza e di oggettività fossero quanto più limpidi e lineari possibile. Da questo punto di vista, siamo soddisfatti del lavoro che abbiamo fatto, i cui punti salienti non ripeto perché ampiamente richiamati da diversi colleghi, tra cui lo stesso senatore Mucchetti, nella relazione. Concludo dichiarando il voto favorevole del Gruppo del Partito Democratico sulla risoluzione, ribadendo che questo è un tema che ritroveremo nei prossimi mesi e nei prossimi anni. Siamo in una fase in cui si avvertono chiari segnali di uscita da una crisi lunghissima e drammatica che il nostro Paese ha vissuto. Da questa crisi esce un Paese certamente più debole, ma si intravedono già le condizioni perché questa fuoriuscita dalla crisi sia solida. Mi pare che, da questo punto di vista, un ruolo importante e decisivo abbia giocato, negli anni passati, questa parte dell'economia nazionale che fa capo alle società partecipate dallo Stato e pensiamo che ancora più, nei prossimi anni, una solida presenza dello Stato nell'economia, nei settori che ho richiamato, dall'energia alla distribuzione, ai farmaci, al settore postale e del risparmio, al settore dei trasporti, dello spazio, della difesa e della sicurezza, potrà essere garanzia di una più efficace fuoriuscita dalla crisi e di una più solida ripresa del nostro Paese. Se questo avviene all'insegna di una governance delle società sempre più trasparente, sempre più aperta al confronto con il Paese e se avviene in un rapporto sempre più fecondo tra Parlamento e Governo, penso sia una buona strada da percorrere e se questo è possibile è anche grazie al lavoro che oggi il Senato porta a conclusione. Per queste ragioni, ripeto, il Gruppo del Partito Democratico voterà a favore della risoluzione.
2017-05-18	PD	FasioloLaura	La Repubblica dunque promuove nei rapporti tra cittadino e pubblica amministrazione l'uso di ogni metodologia comunicativa accessibile e inclusiva, quali la LIS e la LIS tattile, e di ogni strumento tecnico e informatico accessibile e inclusivo idoneo a favorire la comunicazione delle, con le e tra le persone sorde e sordocieche, ivi inclusi smartphone, tablet e analoghi dispositivi. Promuove altresì la prestazione di servizi d'interpretariato in LIS e LIS tattile e la disponibilità di tutti i canali comunicativi e degli strumenti atti a favorire per tutte le persone sorde la piena fruizione dei servizi e delle risorse offerti alla generalità dei cittadini. Altri sono però gli articoli finalizzati a facilitare l'inclusione e a favorire l'accesso agli ambiti sanitari, al mondo della cultura, dell'arte e alla mobilità, attraverso mezzi di trasporto, e alla partecipazione politica. Al comma 2 dell'articolo 11 troviamo il disposto in base al quale la Camera dei deputati, il Senato della Repubblica, le Regioni e gli enti locali promuovono servizi d'interpretariato in LIS e LIS tattile e di sottotitolazione in occasione di riunioni plenarie di carattere pubblico e di qualsiasi altro evento d'interesse generale. La modernità e la civiltà di uno Stato si misurano anche attraverso l'impiego diffuso delle tecnologie e un sistema di Stato sociale che garantisca pari diritti e il raggiungimento di un'uguaglianza e di una pari opportunità soprattutto per le persone che, loro malgrado, sono meno fortunate. Cito la convenzione ONU sul riconoscimento della LIS, che trova finalmente attuazione nel nostro ordinamento - sottolineo e ribadisco che siamo gli ultimi in Europa - e che mi auguro sia anche il preludio di un'estensione delle tutele garantite dalla legge n. 104 per l'assistenza, l'integrazione sociale e i diritti delle persone handicappate, ovvero la possibilità di accedere a tutti i servizi all'interno degli ospedali, delle scuole e delle università. Al mondo della scuola e della formazione è noto come gestire le diversità sia un'operazione complessa, difficile e meritevole di andare avanti e fare ulteriori passi, come avverrà attraverso questa legge. Per i più, quando si parla di sordi, la sola percezione è che esiste un mondo a parte, molto complesso ed eterogeneo. Non dev'essere invece un mondo a parte. Non voglio entrare nelle differenze già sottolineate dal relatore tra oralisti e segnanti, aspetto che è già stato approfondito. Mi pare però un dovere ricordare, prima di concludere, l'attività meritoria realizzata per raggiungere gli obiettivi che oggi sono qui davanti a noi e che mirano alla piena inclusione dalle più antiche scuole per i sordi: l'Istituto Statale dei Sordomuti in Roma, del 1784; l'Istituto Figlie della Carità per le Sordomute in Verona, del 1833; lo Stabilimento dei Sordomuti di Parma, del 1826; l'Istituto Provinciale dei Sordomuti in Gorizia, del 1835. Qui due maestri, Pagon e Thoman, raccolsero alcuni sordomuti di ambo i sessi per istruirli ed educarli con il metodo convenzionale. L'ispettore scolastico, un certo Valentino Stanig, apprezzati i risultati degli insegnanti, fondò lo Stabilimento per sordomuti che entrò a far parte dell'amministrazione pubblica nel 1840. Guardate cosa c'era e guardate cosa oggi non c'è. C'è sempre tempo, a volte, d'imparare dal passato. Non proseguo oltre, ma mi pare doveroso sottolineare l'opera dell'ENS (Ente Nazionale Sordi), che in Friuli-Venezia Giulia ha sede in Valmaura, meritevole soprattutto per quanto riguarda le disabilità plurime, cioè i sordociechi, e quanto sta facendo anche l'Istituto Regionale Rittmeyer di Trieste, scuola d'eccellenza nazionale e internazionale, le cui esperienze si sono rivelate preziose per favorire la piena partecipazione e inclusione sociale delle persone sorde e sordocieche alla vita collettiva e per il riconoscimento della lingua dei segni italiana. Questo è fondamentale. In tutte le fasi, dalla culla alla fine della vita, viene garantito un diritto per chi non vede e non sente, che deve essere fatto valere seriamente ed efficacemente, eliminando le barriere della comunicazione e includendo sempre, con una comunicazione gestuale o tattile, tecnologica e soprattutto umana, chi vive nel silenzio e, a volte, nel silenzio e anche nel buio. A tal fine credo che la formazione continua di professionisti qualificati sia fondamentale e indispensabile. Oggi, con un vero plauso, possiamo dunque segnare un altro passo in avanti e un segno di civiltà per il nostro Paese.
2017-05-18	PD	RussoFrancesco	Oggi presentiamo infatti una norma di civiltà, provando a cancellare la vergogna di vivere nell'ultimo Paese in Europa, che non ha ancora una legge che riconosca pienamente i diritti essenziali delle persone sorde, in particolare di quelle segnanti.
2017-05-23	FI	DAliAntonio	D'ALI' (FI-PdL XVII). Signor Presidente, il Gruppo di Forza Italia voterà a favore di questo provvedimento. Purtuttavia io vorrei chiarire, soprattutto a me stesso, alcuni interrogativi: ma stiamo parlando della politica agrumicola nazionale o stiamo parlando di agrumeti caratteristici? Perché se parliamo della politica agrumicola nazionale, ridursi a un fondo di tre milioni di euro per il 2017, ricavato all'interno degli stessi fondi del Ministero delle politiche agricole, mi sembra cosa ben riduttiva: anzi, preoccupante. Come sempre, poi, i provvedimenti agricoli si devono compensare all'interno dei fondi dello stesso Ministero. Vice Ministro, non me ne voglia; ogni tanto convincete il Ministero dell'economia a dare qualcosa in più al settore agricolo, qualcosa che non sia da ritagliare in una sorta di guerra tra poveri all'interno delle varie componenti del settore agricolo. Spero che si voglia ricondurre il dibattito agli agrumeti caratteristici. Debbo dire allora che c'è un'altra delusione all'interno di questo disegno di legge: proprio coloro che in questo momento nel nostro paesaggio difendono gli agrumeti caratteristici (non volendo con questo gelare gli afflati, anche poetici, dei colleghi che mi hanno preceduto, in alcuni casi) non saranno i beneficiari - ove mai ve ne saranno - di questo provvedimento. Questo perché essi non sono professionali: sono piccolissimi agricoltori, gente che molto spesso vive in collina o in montagna o anche in zone costiere molto impervie. Comunque, ripeto, non sono soggetti professionali né iscritti alla previdenza agricola, secondo quanto questo provvedimento intende fare. Questo provvedimento avrebbe dovuto interessare proprio gli esclusi dai contributi ordinari dell'Europa, cioè gli agricoltori non professionali. Avrebbe poi dovuto imporre, secondo me, due condizioni precise. In primo luogo, il censimento e l'assoluta intoccabilità di questi straordinari esempi di agricoltura, molto spesso antica e tradizionale; quindi, avrebbe dovuto sottoporre ad un elenco tassativo dal punto di vista dei piani regolatori dei Comuni le zone dove dovrebbe essere proibito intervenire a estirpare gli alberi (gli agrumi, in questo caso). In secondo luogo, avrebbe dovuto stabilire anche una difesa dal consumo del suolo da parte di chi continuamente aggredisce le nostre coltivazioni tradizionali. Di tutto ciò nulla si dice. Il provvedimento avrebbe dovuto inoltre esentare dall'IMU agricola questi coltivatori che, invece, continueranno ad essere colpiti dall'IMU agricola perché non sono professionali. Infatti, nella grande mistificazione dell'eliminazione dell'IMU in agricoltura abbiamo condannato la piccola agricoltura tradizionale, limitando quella esenzione solamente agli agricoltori professionali. La maggior parte di coloro che con grande fatica tengono in vita gli agrumeti nei terrazzamenti, nelle zone costiere, nelle zone di collina, nelle zone delicate per il dissesto idrogeologico non sono professionali e, ancora una volta, non beneficeranno neanche di questo piccolissimo intervento. Io ero d'accordo con l'emendamento del senatore Puglia e infatti ho votato a favore. Non capisco, però, perché il suo Gruppo abbia presentato due emendamenti: uno per dare quella esenzione esclusivamente agli agricoltori professionali e l'altro (con le stesse firme o, quantomeno, con firme coincidenti) per proporne l'applicabilità ai non professionali e ai piccolissimi agricoltori. Mi dispiace dover dire che, ancora una volta, noi siamo di fronte a un disegno di legge che ha un ottimo titolo ma un contenuto quasi assolutamente non operativo. Se poi tanto mi dà tanto, mi viene in mente l'ottima legge che approvammo la scorsa legislatura per la tutela degli alberi, che ancora non è stata applicata in tutto il Paese: questo provvedimento dovrà passare per la Conferenza Stato-Regioni, le Regioni dovranno litigare per come dividersi tre milioni di euro (stiamo parlando di tre milioni di euro) e poi dovranno attivare le procedure. Chissà quali e quanti di questi denari arriveranno veramente alla loro specifica destinazione, che poi - lo ripeto - già nel contenuto della legge non è una destinazione che privilegia l'agrumicoltura caratteristica tradizionale ma un ibrido tra questa e quella professionale. Per favore, non parliamo allora di politica agrumicola nazionale, perché in tal caso dovremmo parlare di interventi seri e cospicui, dovremmo parlare di blocco delle importazioni a seguito di trattati internazionali con Paesi che non fanno parte dell'Unione europea e che non sappiamo come producono (ma intanto i loro prodotti arrivano comunque all'interno del nostro mercato) e dovremmo difendere le grandi produzioni; ma non è questo il contesto. Mi viene in mente, signor Presidente (forse lei era uno dei pochi presenti a quel tempo, o forse era alla Camera), quando, nel 1994, la senatrice Moltisanti si presentò in Aula con un'arancia, perché aveva trovato che alla buvette del Senato le spremute venivano fatte con arance con etichetta spagnola. Forse sono queste le cose sulle quali dovremmo intervenire, piuttosto che lusingarci politicamente (anche giustamente). Magari avremmo dovuto inserire qualcosa riguardo alla ricerca delle specie che sono in via di estinzione. Avremmo potuto ricordare le lumìe pirandelliane, che forse non esistono più nel nostro panorama biologico caratteristico; saremmo dovuti scendere, secondo me, in particolari che invece questa legge - ahimè - non affronta. Però, siccome piuttosto che nulla meglio piuttosto, noi voteremo a favore. Il relatore ha difeso una caratteristica fortissima dell'agricoltura tipica, quella del mandarino di Ciaculli a Palermo, che ormai esiste solamente nelle zone impervie di collina, perché per il resto, intervenire a favore della Conca d'oro significa difendere i condomini piuttosto che difendere gli antichi agrumeti che erano il vanto della Sicilia e di Palermo in particolare. Può darsi che questo disegno di legge solleciti e pungoli ad affrontare veramente il problema della agrumicoltura italiana, di quei 170.000 ettari di cui parlava il presidente Formigoni, che certamente non sono ricompresi nelle previsioni di questa legge. Quindi noi voteremo a favore.
2017-05-23	PD	AmatiSilvana	Signor Presidente, si è spento all'età di ottant'anni Antonio Papisca, professore emerito dell'università di Padova dove ha insegnato Tutela internazionale dei diritti umani e Organizzazione internazionale dei diritti umani e della pace nella facoltà di scienze politiche, facoltà di cui è stato anche preside dal 1980 al 1983. Con Papisca se ne va un punto di riferimento internazionale per i diritti umani e non solo. È una grande perdita: guida della facoltà di scienze politiche in anni non facili, fondatore del primo Centro universitario per i diritti umani in Europa, insignito del titolo di professore Jean Monnet ad honorem dalla Commissione europea. Con lui, il popolo della pace perde una delle sue guide più significative, uno dei suoi animatori più instancabili. I suoi insegnamenti e le sue lezioni sono stati il punto di riferimento del pacifismo politico cresciuto in Italia a partire dagli anni Ottanta, come non è accaduto in nessun'altra parte del mondo. Antonio era un uomo straordinario, tanto riservato da non ricorrere mai alla luce dei riflettori mediatici. Per questo motivo, molti non sanno quanto grande sia stato il suo contributo alla crescita nel nostro Paese di un'autentica cultura della pace. Antonio era uno studioso, un ricercatore e un intellettuale impegnato come pochi altri in quei movimenti della società italiana che generano cambiamento, partecipazione, impegno e trasformazione. Con Flavio Lotti, seduto accanto a padre Ernesto Balducci, il 15 marzo 1991 a Perugia ha lanciato la campagna per l'inserimento dell'articolo «Pace-diritti umani» negli Statuti degli enti locali e delle Regioni italiane. Antonio credeva fortemente nelle istituzioni e nella via istituzionale alla pace - «Dal quartiere all'Onu» amava dire sempre - e descriveva efficacemente il campo d'azione dei costruttori di pace: dal piccolo al grande, dal locale al globale. Per questo, sin dagli anni Ottanta egli ha promosso l'impegno degli enti locali e delle Regioni per la pace e i diritti umani con una miriade di idee, campagne, documenti, proposte di legge, ordini del giorno, studi, rapporti e appelli, accompagnando il cammino del Coordinamento nazionale enti locali per la pace e i diritti umani, della Tavola della pace e della Marcia Perugia Assisi della pace e della fraternità. In quello splendido percorso l'ho conosciuto e con lui ho lavorato sia nel Consiglio regionale delle Marche, sia, da ultimo, nella Commissione straordinaria per la tutela e la promozione dei diritti umani del Senato. Alla sua famiglia e a tutti coloro che con lui hanno lavorato e che ne sentiranno certamente la mancanza va un grande abbraccio dall'Assemblea del Senato.
2017-05-23	PD	BertuzziMariaTeresa	Signor Presidente, colleghi, con questa dichiarazione di voto voglio sottolineare un paio di cose, facendo tesoro dei contributi appassionati che sono venuti dalle senatrici del Partito Democratico, a testimonianza del fatto che il tema del paesaggio è un tema che non riguarda una Regione e che non riguarda un tipo di coltura. È un bene prezioso, che appartiene al Paese; infatti notavo che le senatrici intervenute sono una di Trieste, una della Toscana e una della Sicilia. Questo ha una valenza politica importante, che prescinde dalle dimensioni del contributo e anche dall'accezione che in quest'Aula abbiamo sempre dato a questo tema quando abbiamo trattato la gran parte dei provvedimenti che riguardavano il settore agricolo. Attraverso questo provvedimento c'è il riconoscimento di quell'intreccio che esiste tra le tradizioni e la storia di questo Paese, che finalmente - come abbiamo fatto nel corso di questa legislatura - viene riconosciuto come valore, che da un lato accresce, l'economia e, dall'altro, ne caratterizza una parte importante. L'approvazione di questa normativa ha visto un percorso molto lungo, partito nella XV legislatura. Alcuni colleghi erano già presenti in quella legislatura, però oggi non si sono a mio avviso soffermati con onestà sui quali siano state le motivazioni vere per cui questo provvedimento risale a una data di pensiero lontana e di fatto arriva all'approvazione solo oggi, nonostante il travaglio che anche il Vice Ministro ha raccontato rispetto ad una legislatura che ha avuto nel proprio tragitto un cadenzario costante di provvedimenti dedicati al settore agricolo. Credo che siamo arrivati in fondo anche a questo provvedimento proprio perché questa è stata la legislatura che è riuscita a porre l'agricoltura nuovamente al centro e a riconoscere quello agricolo e agroalimentare come un settore non solo anticiclico, ma strategico per l'economia del nostro Paese. Con questo provvedimento, che pure si riferisce agli argomenti caratteristici e a una durata e a un intervento di tipo straordinario, si sancisce il legame definitivo tra l'agricoltura, il territorio e una storia che vogliamo riconoscere nel potenziale della tradizione, ma che si identifica anche in una capacità di innovarsi. Quelle terre possono rappresentare non solo la nostalgia del passato, ma anche nuove occasioni di sviluppo e di protezione di quei territori. Il paesaggio racconta la nostra storia e proteggere quei luoghi significa non solo salvaguardare quanto di più bello offre il nostro Paese, ma anche avere rispetto nei confronti di chi continua ad abitarli ed avere responsabilità nei confronti delle future generazioni. Il paesaggio diventa quindi il risultato del passato, ma anche quello che vogliamo sia il nostro futuro. Ogni risultato parlamentare che si sia posto come obiettivo la tutela della biodiversità coincide con la capacità di saper coniugare oggi sviluppo e tradizione, sostenibilità dell'ambiente e crescita economica. La Convenzione europea sul paesaggio del 2000 fu sottoscritta a Firenze dal Consiglio d'Europa e da tutti gli Stati che di esso fanno parte. È al suo interno che si è fissato il principio dell'unicità culturale del paesaggio nella sua complessità e nella sua totalità; un paesaggio da tutelare non solo con zone vincolate ma anche nel suo paesaggio agricolo, nelle zone urbane e nelle periferie. Il disegno di legge che ci apprestiamo a votare agisce in un segmento del patrimonio paesaggistico, culturale e sociale nel quale noi immaginiamo che la tradizione si possa innovare offrendo a quei territori degli elementi nuovi in zone che oggi risultano forse marginali. Il nostro intervento è utile al suddetto scopo ed io credo che dobbiamo essere molto obiettivi rispetto a una legislatura che aggiunge anche questi interventi ad una serie di altre misure che hanno lo stesso indirizzo. Ricordo, ad esempio, le risorse contro il dissesto idrogeologico e gli interventi in cui siamo intervenuti su settori molto specifici: gli uliveti, la viticoltura, il settore lattiero-caseario, il grano duro, l'ortofrutta, l'apicoltura e il miele, il settore florovivaistico. È evidente che tale intervento si lega ad una concezione non meramente agricola; diversamente sarebbe mancata questa caratterizzazione sugli agrumeti, sui quali volevamo invece intervenire. Abbiamo legato questo intervento alla legge sul paesaggio proprio per riconoscere quel ruolo che ancora oggi l'Europa nelle sue misure non riesce a riconoscere: il ruolo degli agricoltori e di chi fa agricoltura di salvaguardia del territorio. Concludo dichiarando il voto favorevole del Partito Democratico a questo provvedimento e ringrazio per la tenacia che abbiamo mostrato nell'arrivare al termine del suo esame. È un altro tassello che aggiungiamo ad altri pezzi: io credo che riusciremo a disegnare alla fine della legislatura un puzzle che ci dirà che tutte le scelte hanno riportato l'agricoltura del nostro Paese ad avere una sua centralità. Si tratta di scelte precise che stanno caratterizzando questo settore in modo innovativo e moderno, dove la sostenibilità deve stare insieme al rispetto della biodiversità e dove la tradizione diventa un elemento su cui costruire innovazione e sviluppo. Il Partito Democratico voterà convintamente a favore di questo provvedimento e mi auguro che verrà approvato velocemente alla Camera, come avvenuto in prima lettura.
2017-05-23	PD	PaduaVenera	È dunque importantissimo sostenere la rivitalizzazione di zone abbandonate, per via di condizioni di coltivabilità che sono divenute sempre più difficoltose e onerose, poiché con questi interventi si possono ottenere benefici, come ben sottolineato nel provvedimento, a livello sia di tutela del paesaggio, che di salvaguardia dell'ambiente. Inoltre, si contribuisce a ridare slancio a tradizioni che per lungo tempo sono state punto di forza di una cultura nazionale fondata, in primis al Sud, sulla coltivazione della terra, aiutando concretamente quanti conducono un agrumeto e versano in condizioni di difficoltà. Si pensi, per esempio, agli ostacoli che può incontrare un imprenditore agricolo o un coltivatore diretto che abbia un agrumeto in un terrazzamento tipico delle nostre zone costiere, dalla difficoltà per la raccolta a quelle che si incontrano per il trasporto dei prodotti. Mi piace sottolineare l'aspetto della norma in esame che incoraggia sicuramente sempre più la presenza dei giovani che stanno tornando a prendersi cura della terra e dell'agricoltura, stigmatizzando sempre di più l'intreccio tra tradizione, storia, innovazione e quel valore etico e sociale che riveste l'agricoltura stessa. Abbiamo detto che intervenire per salvaguardare e ripristinare dove necessario, tali produzioni ha un rilievo particolare ai fini della tutela paesaggistica. Il degrado dei terrazzamenti e l'abbandono di luoghi impervi comportano l'impoverimento dei suoli, con i conseguenti rischi legati, come già detto, al divallamento dei relativi pendii, che possono causare danni piuttosto seri dal punto di vista idrogeologico. L'intervento legislativo, dunque, si pone in linea di continuità con quanto stabilito nella Convenzione del 2000 del Consiglio d'Europa per la definizione di regole comuni per la protezione, la pianificazione e la gestione dei paesaggi nel diritto internazionale. Essa afferma la centralità della tutela paesaggistica quale componente indispensabile delle strategie di gestione del territorio di competenza degli Stati aderenti. La disciplina degli interventi, demandati dal provvedimento alla competenza regionale, prevede la concreta individuazione dei territori in cui sono situati gli agrumeti caratteristici e la definizione di criteri e tipologie per cui è concesso il contributo pubblico statale. In quest'ambito, vale rammentare come gli interventi ammessi a beneficiare dei contributi debbano prioritariamente rispettare tecniche sostenibili legate all'agricoltura integrata, tradizionale e biologica e debbano essere eseguiti nel rispetto degli elementi strutturali del paesaggio e con tecniche e materiali adeguati alla protezione delle caratteristiche di tipicità delle comunità locali. In questo modo, il legame tra la tutela del paesaggio e dell'ambiente si fonde con la valorizzazione della biodiversità agraria, contribuendo a raggiungere gli scopi prefissati dalla legge. Infine, un ultimo rilievo cui accennare riguarda gli effetti indiretti quale occasione di impulso e incoraggiamento finanziario per il supporto alla filiera agroalimentare, anche in ragione del peso relativo (circa il 7 per cento) che essa riveste nell' export nazionale. Nonostante trend recenti in rialzo, di fatti, la bilancia commerciale del settore è nel complesso negativa a causa del deficit di produzioni agricole rispetto alle necessità dell'industria alimentare e al carico che grava sulle spalle dei nostri agricoltori, che sicuramente è molto più alto rispetto a quello di altri Paesi. Non sarà risolutivo per la competitività internazionale, ma di certo il provvedimento in esame potrà aiutare il settore ad aumentare e migliorare la produzione di agrumi, intervenendo sui meccanismi che riguardano la produzione e la distribuzione di prodotti tipici dei nostri territori costieri. Certamente il trasporto di prodotti e merci su gomma, che è di gran lunga la modalità più utilizzata nel nostro Paese, non contribuisce a ridurre i costi sostenuti dalle imprese agricole, abbassando in via generale l'efficienza della filiera agroalimentare, che risente delle inefficienze del sistema Paese. Per questo motivo, occorre attuare strategie di ampio respiro che, ripartendo da una rinnovata centralità per la terra e per i suoi prodotti, si pongano l'intento di salvaguardare, tutelare e rendere sempre più competitive le produzioni locali, oltre a quello della tutela paesaggistico-ambientale, riconoscendo il valore nazionale di un inestimabile paesaggio formato da un intreccio secolare di natura e cultura. Mi sia ora concesso concludere l'intervento con un'osservazione. Abbiamo parlato di paesaggio, sicurezza, ambiente, agrumi e qualità della nostra agricoltura, ma desidero concludere con un'emozione. Quanti di noi - i siciliani, in particolare, che lasciano la loro terra, ma anche quei viaggiatori che, per caso o per scelta, ci vanno in vacanza - lasciano la Sicilia portando nel cuore e nel proprio bagaglio quel profumo ineffabile, non so dire se inconfondibile o indimenticabile, della zagara? Questo profumo si porta nel cuore, viene una profonda nostalgia e si ha voglia di tornare in Sicilia. Questo vale per la Sicilia e per tutte le altre zone coinvolte: pensiamo al Garda, al Gargano o alla Calabria. Tutte queste zone, di cui abbiamo parlato nel provvedimento in esame, non potrebbero essere quel che sono se non avessero avuto i giardini di agrumi e avrebbero certamente perso la loro identità. Per questo le riconosciamo e le ricordiamo anche con un profumo, che ci resta davvero nel cuore.
2017-05-24	LN	ConsiglioNunziante	Questo è avvenuto perché in primo luogo le attività spaziali italiane sono venute a svilupparsi nell'ambito di accordi e collaborazioni tra enti ed istituzioni come il Consiglio nazionale delle ricerche, l'Università di Roma e l'Aeronautica militare e, in secondo luogo, perché i modelli di cooperazione internazionale, che si sono rivelati particolarmente efficaci, hanno dato ottimi frutti, in particolare i partner dell'Agenzia spaziale italiana (ASI) hanno collaborato molto con l'Agenzia spaziale europea (ESA) e con la NASA stessa. Lo stesso Libro bianco per la sicurezza internazionale e la difesa, presentato nell'aprile 2015, ha identificato nello sviluppo del settore spaziale un'importanza strategica che richiede specifiche capacità anche nello studio, nella ricerca e nella realizzazione dei componenti. In questo quadro globale, lo spazio ha una sua caratterizzazione negli standard dell'industria internazionale. I dati economici sono molto frammentati e rendono difficile un'analisi sistematica dell'impatto socio-economico del settore. Sta di fatto, però, che il valore a livello globale, dai calcoli fatti, oscilla tra i 250 ed i 300 miliardi di dollari, cifre che sembrerebbero anche relativamente basse, se confrontate con i 300 miliardi delle utility italiane. Il PIL che fa riferimento al servizio spaziale ed aerospaziale è anche e soprattutto una fonte di fatturato indiretto per le tante aziende che sono in grado di produrre in questo campo. In tutto questo si inserisce il disegno di legge n. 1110 - ringrazio la senatrice Pelino qui presente - che ha la finalità di assicurare il coordinamento delle politiche spaziali ed aerospaziali, nonché di favorire l'efficacia delle iniziative dell'Agenzia spaziale italiana. Tutto questo avverrà con l'attribuzione al Capo del Governo dell'alta direzione, della responsabilità politica generale e del coordinamento delle politiche dei Ministri relative ai programmi spaziali e aerospaziali nell'interesse dello Stato. Istituisce altresì un Comitato interministeriale con il compito di definire gli indirizzi del Governo, con riferimento anche alla ricerca, all'innovazione tecnologica e alle ricadute sul settore produttivo, e di favorire la competitività nel sistema economico italiano, con particolare attenzione alle piccole e medie imprese, cui teniamo molto. Le piccole e medie imprese, appunto, insieme all'industria italiana, sempre attraverso gli investimenti istituzionali, hanno continuamente sviluppato una tradizione di alta tecnologia spaziale, anche propulsiva. Tanto è importante la politica spaziale per le nostre aziende e per il PIL nazionale, che la stessa Europa l'ha posta al centro della strategia europea 2020 e della nuova rivoluzione industriale. In tal modo ha riconosciuto l'importanza strategica trasversale dello spazio, visto come strumento per lo sviluppo, da un lato, delle politiche europee di sicurezza e difesa, e, dall'altro, di quelle ambientali, dei trasporti, dell'agricoltura, dello sviluppo rurale, della pesca e di tutta una serie di altre attività. Lo spazio non viene più considerato solo uno straordinario settore della ricerca, ma un'importante opportunità economica. Proprio a tale proposito abbiamo presentato alcuni emendamenti, il 2.110 e il 2.115, che mirano a innestare meccanismi atti a rafforzare ancor più questo comparto strategico per il Paese. Il fatto che gli indirizzi politici venissero stabiliti in conformità con le sole politiche europee ci sembrava un po' riduttivo; dunque, tali propose emendative intendono riconoscere un'area di manovra al nostro Paese, consentendogli di adottare scelte che possano meglio servire l'interesse nazionale. L'autonomia dell'ASI nel definire gli accordi bilaterali è pertanto una risorsa che consente all'Italia di avere opportunità scientifiche e industriali tali da posizionarsi meglio nei confronti dei partner europei. Abbiamo la sensazione che con il disegno di legge al nostro esame si possa mantenere - e addirittura aumentare - la capacità delle nostre piccole e medie imprese di adattarsi a un mondo in continua evoluzione e dal fatturato interessante. Le nostre capacità produttive sono ottime e riconosciute a livello mondiale, pertanto questo disegno di legge non potrà che rafforzarle.
2017-05-24	LN	ConsiglioNunziante	Signor Presidente, l'idea della new space con cui oggi ci confrontiamo non vede più al centro degli interessi della politica la conquista spaziale, ma riconosce nello spazio una nuova frontiera per la crescita e lo sviluppo. Non è un caso che negli ultimi anni il numero dei Paesi e delle aziende che hanno investito in questo settore sia notevolmente aumentato, scatenando un'agguerrita competizione a livello internazionale. Dalla crisi del 2008, infatti, la media dei budget pubblici dei paesi OECD è scesa di pochissimo, passando da 52 a 50,8 miliardi di dollari nel 2013. Inoltre, sta emergendo anche il ruolo sempre più attivo, in questo settore, di nuove potenze come la Cina e l'India accanto agli Stati Uniti, alla Russia e al Giappone. La Commissione europea ha manifestato l'ambizioso obiettivo di collocare l'Europa in una posizione di leadership nel settore spaziale e aerospaziale anche se, al momento, gli investimenti europei nello spazio sono di poco inferiori ai 10 miliardi di euro. Nonostante ciò, il fatturato dell'industria spaziale europea è valutato tra i 47 e i 54 miliardi, occupando oltre 230.000 professionisti attivi anche nel comparto della produzione e dei servizi. Nel panorama europeo, l'Italia ha acquisito, negli ultimi anni, un ruolo di prim'ordine con un'industria spaziale che comprende circa 250 aziende e registra un fatturato complessivo di circa 1,6 miliardi. Le quattro società principali - tra cui AVIO e Alenia Space Italia - impiegano circa il 78 per cento del totale della forza lavoro nel settore che, in generale, conta circa 6.000 dipendenti. Questo è il processo che ha permesso la nascita di una filiera industriale altamente specializzata e competitiva, tanto che oggi il nostro Paese è presente in tutta la catena produttiva legata allo spazio: satelliti, stazioni terra, lanciatori e analisi dei dati. Abbiamo, poi, alcune aziende di eccellenza che sono in grado di sfruttare i dati spaziali al servizio di applicazioni terrestri di pubblica utilità dal settore delle telecomunicazioni e della sicurezza a quello della salute e dei trasporti. Il nostro potenziale è assolutamente di crescita. Concludo il mio intervento annunciando sin da ora il nostro voto favorevole nel provvedimento in esame. La nostra preoccupazione, nel corso del suo excursus anche in Commissione, è stata quella di cercare di capire in che modo la nostra industria, le nostre piccole e medie imprese traessero da esso beneficio. Effettivamente c'è una propensione anche storica del nostro Paese nella ricerca, nell'investimento e nel lavoro intorno a questa attività che può portare sicuramente qualcosa di buono, anche e soprattutto per il nostro PIL. La concorrenza dei Paesi emergenti come l'India e la Cina non deve fermarci, ma anzi deve costituire uno sprone per far sì che le nostre aziende abbiano sempre più mercato in un mondo che sta diventando globale. Il nostro voto - lo ripeto - sarà favorevole.
2017-05-24	LN	ConsiglioNunziante	Signora Presidente, signor Sottosegretario, sin dai primi anni Sessanta la politica spaziale ha avuto una notevole valenza strategica per il nostro Paese ed è grazie ad un bacino di eccellenza industriale, scientifica e tecnologica che l'Italia è una delle principali potenze spaziali d'Europa.
2017-05-24	M5S	CastaldiGianluca	Siamo ben consci che il ruolo dell'ASI viene ampliato e ne vengono valorizzate le competenze, anche tramite la partecipazione al Comitato interministeriale, diventando soggetto fondamentale in termini di governance generale del sistema, con funzioni di raccordo tra il sistema industriale e della ricerca e tutte le istituzioni nazionali e internazionali. Tutto quello che va sotto il nome di aerospazio ha assunto un ruolo fondamentale a livello europeo e mondiale come motore di sviluppo e filiera di attività ad alto contenuto tecnologico, capace di produrre innovazione e generare effetti di catalizzazione e fertilizzazione su numerose aree industriali. Tutti i grandi Paesi industriali considerano il settore aerospaziale come un'area strategica in termini di valore economico. L'industria dell'aerospazio italiana si posiziona oggi nel complesso come quarto player in Europa e settimo nel mondo, con un fatturato di quasi 14 miliardi di euro nel 2014, secondo gli ultimi dati forniti dalla Federazione aziende italiane per l'aerospazio, la difesa e la sicurezza (AIAD). Operano nel comparto oltre 50.000 addetti, con investimenti in ricerca e sviluppo pari al 12 per cento dei fatturati, in linea con la media europea. Per quanto riguarda, in particolare, i prodotti e le tecnologie per lo spazio, l'industria italiana copre il 14 per cento delle attività europee, collocandosi al terzo posto dopo Germania e Francia, con un paio di miliardi di euro di fatturato. Secondo i dati forniti dall'ASI, come detto, operano in questo comparto una cinquantina di aziende di una certa dimensione, tra cui i grandi gruppi Leonardo, Thales Alenia Space, Telespazio, Avio, Selex Galileo, oltre a tanti di piccole e "micro" dimensioni. Gli addetti sono 5.000, considerando solo le grandi aziende; tra gli 8.000 e i 9.000 includendo anche le attività operazionali e di logistica connesse. Voglio rivendicare anche il ruolo attivo che abbiamo avuto come Movimento 5 Stelle: finalmente l'Agenzia spaziale italiana sarà più trasparente e libera da politici riciclati e condannati. Siamo riusciti a far approvare in Commissione due importanti emendamenti anti-partitocratici. L'emendamento 3.5 prevede che il presidente e i componenti del consiglio d'amministrazione e del consiglio tecnico-scientifico dell'ASI «non possono ricoprire cariche di governo o cariche politiche elettive a qualunque livello, ovvero incarichi o uffici di rappresentanza nei partiti politici. Sono immediatamente sostituiti in caso di incompatibilità sopravvenuta, grave violazione dei doveri inerenti all'ufficio, ovvero nel caso in cui riportino condanna, anche con sentenza non passata in giudicato» per i reati contro la pubblica amministrazione. Il secondo emendamento approvato, ovvero l'emendamento 3.6 prevede che «l'Agenzia spaziale italiana è tenuta a pubblicare in apposita sezione dal proprio sito istituzionale: a) le informazioni sull'attività complessivamente svolta; b) le informazioni sui curricula e i compensi lordi percepiti dai dirigenti, dai collaboratori e dai consulenti; c) i criteri e le modalità per le assegnazioni di lavori e forniture di qualsiasi tipologia». Sicuramente avremmo voluto qualcosa in più, in materia di scelta e funzioni del presidente dell'ASI: ai sensi della disposizione citata, il presidente si sarebbe potuto scegliere tra persone di alta qualificazione scientifica e manageriale, con una profonda conoscenza del sistema della ricerca in Italia e all'estero e con pluriennale esperienza nella gestione di enti o organismi pubblici o privati operanti nel settore della ricerca, introducendo il requisito della riconosciuta onorabilità, così come previsto, a solo titolo di esempio, anche per i membri del consiglio di amministrazione della RAI. Certo vorremmo che si tenga altresì conto delle politiche industriali regionali in ambito spaziale e aerospaziale, come ci ha indicato il parere reso dalla Commissione parlamentare per le questioni regionali sul provvedimento in esame. Vorremmo introdurre il coordinamento dei programmi anche delle società partecipate dall'ASI, al fine di garantire una maggior salvaguardia di centri come il Consorzio italiano di ricerche aerospaziali (CIRA). Vorremmo che tra i compiti del Comitato interministeriale, fosse più marcato l'esercizio di una funzione di raccordo tra le politiche spaziali nazionali e le politiche industriali regionali in ambito spaziale e aerospaziale, allo scopo di garantire il finanziamento di iniziative capaci di assicurare ricadute sul territorio a breve, a medio e lungo termine, favorendo conseguentemente una presenza significativa del sistema industriale e della ricerca in ambito regionale. Vorremmo anche qui che, nei compiti, fosse più marcato, il fatto di promuovere il trasferimento di conoscenze dal settore della ricerca ai servizi di pubblica utilità, con riferimento ai settori dell'ambiente, del trasporto e delle telecomunicazioni. Vorremmo far sì che venga promosso il trasferimento di conoscenze, soprattutto nel settore della previsione e della prevenzione delle calamità naturali e dei rischi derivanti dall'attività dell'uomo. Non ci convincono appieno alcune ambiguità, come quelle presenti nell'articolo 2, intitolato «Istituzione e competenze del Comitato interministeriale per le politiche relative allo spazio e alla ricerca aerospaziale», quando si parla dello «sviluppo dei programmi spaziali e aerospaziali che coinvolgono aspetti di sicurezza nazionale e di tipo duale, con particolare riferimento alle applicazioni per la sicurezza civile e militare, anche in accordo con i programmi internazionali ed europei a valenza strategica». Secondo noi, è troppo indistinto e ambiguo questo discorso tra civile e militare. Tutti noi sappiamo che l'industria aerospaziale possiede le caratteristiche per essere ascritta tra le attività produttive che si collocano a pieno titolo su un mercato completamente globalizzato. Nessun Paese avanzato può fare a meno di concorrere ad alimentarne la domanda di mercato, che non conosce alcun tipo di limitazione alla diffusione di natura geografica o culturale. Questi fattori, unitamente alla proprietà del settore di assorbire innovazione tecnologica da una pluralità particolarmente ampia di aree ingegneristiche, e quindi di fornitori di tecnologie, potrebbe far concludere che la localizzazione geografica dei sistemi produttivi in un'industria con un profilo spiccatamente internazionale sia poco rilevante. Al contrario, osserviamo una forte concentrazione del settore in un numero relativamente ristretto di aree geografiche, ma assistiamo anche alla nascita di organizzazioni e di sistemi per lo sviluppo delle attività industriali aerospaziali che comprendono la partecipazione congiunta di università, imprese e istituzioni impegnate in sinergia per far leva sulle capacità locali al fine di emergere nel mercato globale. Le applicazioni spaziali sono utili ad affrontare alcune delle più importanti sfide sociali e possono essere utilizzate nei settori più diversi, dalla tutela e monitoraggio dell'ambiente, all'agricoltura, dalla protezione civile alla salute dell'uomo e in numerosi altri contesti. Questi sono i motivi per cui vorremo qualcosa di più. Ci auguriamo che nel corso dell'esame degli emendamenti alcune di queste indicazioni di buonsenso vengano recepite.
2017-05-24	PD	PezzopaneStefania	Il provvedimento mira a sviluppare il settore spazio e aerospazio, puntando uno specifico focus sulle piccole e medie imprese e sulla ricerca applicata e inoltre rende più netta e trasparente la gestione dell'Agenzia spaziale italiana. Si aprono quindi nuove, grandi opportunità per il sistema Paese, come giustamente hanno proposto i due relatori, che ringrazio. Per le Regioni che, come l'Abruzzo, negli anni hanno investito e difeso le aziende del settore e che presentano oggi tutte le carte in regola per contribuire al rilancio e allo sviluppo complessivo del settore, questa è sicuramente un'occasione da non perdere. Il disegno di legge in materia di politiche spaziali e aerospaziali approvato dalla Commissione industria oggi propone quindi uno scenario di sviluppo di grande interesse. Voglio dunque ringraziare tutti coloro che hanno contribuito, tramite il prezioso lavoro di unificazione dei testi, a portare all'attenzione di quest'Assemblea un provvedimento di grande rilevanza e spessore. Ritengo che si sia fatto un buon lavoro e che anche le proposte emendative presentate all'Assemblea possano apportare un notevole miglioramento al testo. Il disegno di legge al nostro esame prevede l'attribuzione alla Presidenza del Consiglio della direzione e del coordinamento delle politiche spaziali e aerospaziali e, in particolare, istituisce un Comitato interministeriale con il compito di definire gli indirizzi del Governo in materia. Il Comitato, inoltre, avrà il compito di indirizzare e supportare l'Agenzia spaziale italiana nella definizione di accordi internazionali e nelle relazioni con i diversi organismi internazionali, definendo anche il quadro delle risorse finanziarie disponibili per il settore ed avrà l'obiettivo di promuovere i processi di internazionalizzazione delle capacità nazionali e lo sviluppo e il potenziamento tecnologico delle piccole e medie imprese. Anche il ruolo dell'Agenzia spaziale italiana (ASI) viene amplificato e ne vengono valorizzate adeguatamente le competenze. L'ASI, anche tramite la partecipazione al Comitato interministeriale, assurgerà a soggetto fondamentale in termini di governance generale del sistema, fungendo da raccordo tra il sistema industriale e della ricerca e tutte le istituzioni nazionali e internazionali. Ritengo, infatti, che il futuro di tutto il comparto spaziale sia legato anche alla collaborazione internazionale e soprattutto ad una dimensione europea del settore. Il tema dello spazio e delle politiche spaziali rappresenta davvero oggi una grande opportunità per il sistema Paese. Si tratta di un settore che si basa su dinamiche interdisciplinari: a partire dalla ricerca, fino alle politiche industriali e tutto il mondo delle applicazioni. È per questo motivo che il disegno di legge mira ad assegnare alle politiche spaziali una governance quanto più unitaria e integrata. Un fatto importante poi è la definizione del quadro delle risorse finanziarie disponibili per il settore che necessita di investimenti significativi. Sottolineo ancora che l'ASI anche tramite la partecipazione al comitato interministeriale, assurgerà a soggetto fondamentale in termini di governance generale del sistema. È noto a tutti infatti, che il futuro di tutto il comparto spaziale sia legato anche alla collaborazione internazionale e soprattutto ad una marcata dimensione europea del settore. Il disegno di legge punta al coordinamento delle politiche spaziali e aerospaziali con l'istituzione a Palazzo Chigi di un Comitato interministeriale ad hoc, presieduto dal Presidente del Consiglio; anche in questo c'è un chiaro salto di qualità. La finalità del disegno di legge è dichiarata nel primo articolo, quando si sostiene la necessità di «assicurare il coordinamento delle politiche spaziali e aerospaziali, nonché favorire l'efficacia delle iniziative dell'Agenzia spaziale italiana». Il Presidente del Consiglio individuerà il Sottosegretario alla Presidenza con delega alle politiche spaziali e aerospaziali che potrà sostituirlo nel presiedere il Comitato composto da numerosi ed importanti Ministri. In relazione a specifici argomenti, potranno essere invitati alle sedute del Comitato anche rappresentanti di altri Dicasteri e di enti pubblici e privati. Il Comitato approva inoltre il documento strategico di politica spaziale nazionale, coordina l'attività dell'ASI con le attività delle amministrazioni centrali e periferiche, individua le linee prioritarie, definisce gli indirizzi ed, ancora, definisce il quadro delle risorse finanziarie disponibili per l'attuazione delle politiche spaziali e aerospaziali. Per svolgere i suoi compiti il Comitato si avvale del supporto tecnico dell'ASI e di eventuali esperti, gruppi di lavoro e comitati di studio. Lo sviluppo economico dell'Italia passa quindi, come affermato compiutamente dal relatore Tomaselli, anche per lo spazio. Ad ottobre 2016 è stata pubblicata la «Strategia spaziale per l'Europa». Alcuni tra i più importanti amministratori delegati del settore, penso a Donato Amoroso di Thales Alenia Space Italia, a Luigi Pasquali di Telespazio e a Giulio Ranzo di Avio, ne hanno discusso durante un evento, a cui ho avuto modo di partecipare, che ha visto anche la partecipazione dei ministri Calenda e Fedeli. In quel contesto era presente anche il presidente dell'ASI, Roberto Battiston, che ha fatto un'affermazione, a mio giudizio, importante: «Non possiamo più ragionare in un'ottica lineare. L'Italia, attraverso Altec, ha siglato un pacchetto di accordi industriali con Richard Branson per la costruzione in Italia di uno spazioporto da cui far partire navicelle per il turismo spaziale e per missioni scientifiche». Si aprono scenari di straordinaria importanza e il settore privato si sta muovendo con una rapidità esponenziale, soprattutto Oltreoceano. Dobbiamo innovare, quindi, usare le competenze e la capacità di pensiero e di lungimiranza di tanti nostri giovani ricercatori che nelle nostre università approfondiscono e studiano temi di così grande rilevanza. Lo fanno già negli Stati Uniti, in Cina e in India, e noi non siamo da meno, perché il nostro Paese, come veniva ricordato, è ai primi posti della classifica. Lo spazio sta muovendo verso nuove dimensioni. A partire dagli anni Cinquanta, quando i russi lanciarono il primo satellite, la corsa al nuovo West non ha mai cessato di andare avanti. La nuova materia prima dell'innovazione è fatta di big data, e quelli satellitari rappresentano un bacino immenso di opportunità, spesse volte non considerate o sfruttate in modo solo parziale. Bisogna pertanto investire anche in nuove professionalità in grado di maneggiare ed elaborare dati, dare alla ricerca le giuste risorse per fornire all'industria una base evolutiva, che può essere cruciale per non perdere il passo con l'evoluzione. Non bisogna quindi sottovalutare tutta questa parte di ricerca e anche di business. In tale ambito - oggi è la giornata in cui Trump è in Italia - non possiamo dimenticare i progetti NASA in questa stravagante epoca di Trump. Insomma, ci sono tante occasioni da non perdere, e il disegno di legge in discussione ci colloca nella dimensione di non perdere quantomeno nella riorganizzazione della governance e dei luoghi della decisione. Non è un caso che quando la terra nel 2009 tremò in Abruzzo e distrusse tanta parte della mia Provincia, colpendo aziende importanti come l'Alenia Spazio, ci rimboccammo tutti le maniche. Non potevamo perderla. A soli quattro anni dal terremoto che aveva distrutto il vecchio stabilimento e a soli due anni dalla posa della pietra del nuovo stabilimento, Thales Alenia Space ha inaugurato a L'Aquila uno dei più sicuri e moderni stabilimenti d'Europa. Esso è il simbolo di una rinascita industriale e tale straordinario investimento consente oggi a oltre trecento giovani, competenti ingegneri di guardare al futuro. Stiamo inoltre organizzando il settimo distretto aerospaziale in Italia. Il disegno di legge in esame rappresenta quindi un ambizioso disegno di sviluppo, di rilancio economico e di creazione di nuovo lavoro; in tal modo i territori potranno organizzare e rafforzare le proprie potenzialità e potremo rendere l'intero settore più competitivo e proteso alla creazione di nuovo ed avanzato sviluppo.
2017-05-24	PD	ValdinosiMara	L'industria italiana è la quarta in Europa e la settima nel mondo in questo settore. Anche negli anni della crisi economica l'industria aerospaziale italiana ha continuato a crescere. Basti ricordare che dal 2008 il fatturato del settore ha avuto un incremento del 43 per cento, con ricavi per 13 miliardi di euro, di cui 7 miliardi derivanti dall' export. È un settore strategico, quindi, in termini economici e occupazionali, come hanno bene evidenziato i relatori nella loro illustrazione del provvedimento. Un settore strategico anche per le straordinarie ricadute che questo settore ha su altri settori: basti ricordare che Internet, questa straordinaria invenzione e innovazione del nostro mondo, deriva proprio dalla ricerca in campo aerospaziale. Le implicazioni, quindi, della ricerca in questo campo e le sue ricadute sono molteplici. Non a caso stiamo assistendo, ad esempio, al rapido sviluppo nel settore dei satelliti ad alto livello di integrazione. Il nostro Paese ha non solo grandi possibilità e potenzialità, ma le condizioni concrete per competere in un settore strategico che cambierà nel corso dei prossimi anni il panorama del settore spaziale nazionale ed internazionale, con tecnologie che potranno permettere la radicale riduzione dei costi ed il miglioramento della qualità dei servizio in molteplici aspetti della nostra vita quotidiana. Si tratta, fra l'altro, di innovazioni tecnologiche che potranno essere particolarmente adatte alla partecipazione delle piccole e medie imprese ad alto contenuto tecnologico. Con questa cabina di regia, la nostra filiera nazionale spaziale ed aerospaziale, già molto rilevante, avrà ancora di più la possibilità di svilupparsi in modo competitivo e di partecipare ad una crescita economica del nostro Paese molto importante in termini economici, occupazionali e di ricerca. Più in generale, il nostro Paese potrà continuare ad essere tra i più avanzati in campo internazionale. Si tratta quindi di un provvedimento molto rilevante che speriamo possa essere approvato da entrambe le Camere in tempi rapidi.
2017-05-24	LN	StefaniErika	Signor Presidente, il fenomeno corruttivo è purtroppo molto grave e trova ancora e continuamente ampio terreno fertile in molti campi. Basti pensare ai dati contenuti nella Relazione della Commissione europea sulla lotta alla corruzione, dai quali risulta che il 90 per cento delle imprese italiane pensa che la corruzione sia il modo più facile per accedere a determinati servizi pubblici; il 70 per cento degli italiani giudica la corruzione un fenomeno diffuso negli appalti pubblici e il 69 per cento un fenomeno diffuso negli appalti gestiti dagli enti locali. Il costo annuo della corruzione ammonta in Italia a 60 miliardi di euro, pari al 4 per cento del PIL. In tutta Europa il costo della corruzione ammonta a 120 miliardi di euro e, quindi, in pratica abbiamo un appannaggio del fenomeno, purtroppo molto tipico dell'Italia. Come già evidenziato dai colleghi, il rischio è che la corruzione diventi una forma di abitudine nel modo di operare all'interno delle istituzioni e nel rapporto con esse. Magari il fenomeno corruttivo non è quello, semplice e banale, della vecchia bustarella. Le figure che i criminali hanno elaborato e creato sono infatti più complesse e più difficilmente evidenziabili, ma resta sempre la corruzione. Il nostro Gianfranco Miglio diceva che, dopo tanti anni di sovranità limitata, si rischia di arrivare a una sorta di convivenza con la legalità limitata, diventando l'Italia un Paese buono solo ad accogliere filibustieri di ogni provenienza. La corruzione, quindi, è un fenomeno che deve essere fortemente combattuto, come si sta cercando di fare, perché sicuramente maggiore è la sensibilità - com'è stata rappresentata negli ultimi anni - al riguardo. Poi, rispetto al fatto che si sortiscano effetti, ai posteri l'ardua sentenza. Il problema è che il fenomeno diventa più odioso se trova terreno fertile presso le aule di giustizia. Come correttamente ha detto il relatore, c'è l'aspettativa da parte dei cittadini che la magistratura e tutti gli operatori del mondo della giustizia improntino le loro attività e la loro opera a un maggiore senso della legalità, dell'onestà e della correttezza. Questa aspettativa maggiore, che proviene da parte della cittadinanza quale aspettativa di civiltà, deve ovviamente comportare un aumento delle pene e una seria sanzione nel caso in cui gli operatori del mondo della giustizia si distacchino dal principio della legalità. Forse è un atteggiamento quasi utopistico, ma chi opera nel mondo del diritto sa che le procedure si chiamano riti, quasi a voler richiamare una funzione che ha implicazioni quasi religiose. Forse il tribunale deve diventare un luogo sacro, e così deve essere. Nel momento in cui sorge il dubbio sull'operato della magistratura, sull'operato del tribunale e di chi lavora nella giustizia, signori, crolla l'impianto della giustizia. È inutile prevedere una norma, pene o sanzioni se poi il cittadino non ha la fiducia che all'interno delle aule dei tribunali si rispetti o applichi una determinata legge. È una di quelle ombre che possono destituire l'impianto di una civiltà e di una cultura giuridica. Quindi, l'indipendenza della magistratura non deve essere solo rispetto ai poteri legittimi. Deve essere soprattutto un'indipendenza e un distacco da quelli che sono i poteri illegittimi e sicuramente dal fenomeno corruttivo. Per questo ben venga il disegno di legge al nostro esame, nato dall'iniziativa dei senatori Palma e Caliendo, che sono stati magistrati e conoscono forse anche il mondo della magistratura. Non possiamo pertanto non condividere le risultanze del lavoro che è stato fatto in Commissione. Sono pochi gli articoli. Il provvedimento sembra scarno, ma le implicazioni sono importanti, perché si parla di reati commessi in relazione all'esercizio di attività giudiziarie, e prevedendo non solo ipotesi aggravate, ma soprattutto un aumento delle pene. Come ho già detto, l'aspettativa della giustizia deve essere rispettata e richiesta soprattutto a chi è operatore nella giustizia. L'unico appunto che ci permettiamo di fare, con ciò confermando comunque il nostro voto favorevole al provvedimento, consiste nell'evidenziare talune perplessità che possono sorgere su quasi tutti i provvedimenti sulla giustizia approvati, in particolare, in quest'ultima legislatura. È giusto, infatti, come previsto nel testo, improntare l'attività a un particolare rigore e prevedere una particolare sanzione nel momento in cui viene meno il rispetto di quel rigore insito nella norma. Ma il problema è che quel rigore viene meno se non abbiamo la certezza della pena e della sua applicazione.
2017-05-31	PD	VaccariStefano	Non è un legislatore, quindi, che li ha creati, né ci sono leggi degli Stati all'origine della loro costituzione. È vero esattamente il contrario: legislatori e leggi si sono mossi unicamente per sopprimerli, o almeno per soffocarli, per arginarli, per alterarne la struttura in corrispondenza dei nuovi modelli ufficiali della società borghese. Cito solo a titolo di esempio la legge fascista del 1927, legge a proiezione nazionale e pertanto sicuramente sacrificatoria della straripante ricchezza e varietà espresse dal territorio della nostra penisola. È proprio di questo che si vuole sottolineare l'importanza: come ci ha ben insegnato Paolo Grossi nel suo saggio «Usi civici: una storia vivente», da cui ho tratto numerosi spunti, gli usi civici sono manifestazioni di un costume primordiale, sono un prius rispetto allo Stato, emanazioni genuine di una società che spontaneamente si auto-ordina al fine di garantirsi una migliore sopravvivenza quotidiana. Non si dovrebbe mai dimenticare, infatti, che questi usi civici costituiscono la voce di popolazioni, che grazie ad essi hanno sopravvissuto e che in essi hanno trasfuso il proprio segno tipico, il proprio costume, identificandosi addirittura in essi. Quelli che noi chiamiamo usi civici - ricomprendendo in questo generico ed a volte equivoco collettore i mille e diversissimi assetti fondiari collettivi che vanno dalle consorterie valdostane alle regole e comunità dell'arco alpino orientale, alle partecipanze emiliane, su cui dirò qualcosa più avanti, ai domini collettivi dell'Italia centrale, agli usi civici meridionali, agli ademprivi sardi - rappresentano, riguardo alla tradizione giuridica ufficiale di impronta romanistica, un'altra tradizione, che nasce in tempi remoti. Infatti, a una tradizione imperniata fino all'esasperazione sul soggetto individuo e sui suoi poteri, si contrappone una fondazione antropologica e un'esperienza di vita a carattere comunitario. In altre parole, la assoluta diversità (anzi, la assoluta opposizione) sta nel ruolo protagonistico della cosa - della cosa produttiva, del bene per eccellenza: la terra - e della comunità. Ed è proprio attorno alla terra che è nata una delle ultime forme di proprietà collettiva di origine medievale ancora presenti in Italia come le partecipanze agrarie emiliane. Attualmente sono sei, situate nella striscia della bassa pianura emiliana stretta tra Modena e Bologna, nei Comuni di Nonantola, Sant'Agata Bolognese, San Giovanni in Persiceto, Cento, Pieve di Cento e Villa Fontana. Seguendo regole quasi immutate nel tempo, il patrimonio fondiario collettivo che le caratterizza viene periodicamente ripartito, mediante sorteggio, tra gli aventi diritto, cioè i legittimi discendenti maschi delle antiche famiglie legate a questi territori. Alla loro base stanno una serie di concessioni enfiteutiche di vasti terreni da bonificare, fatte a partire dalla fine del secolo XI dall'Abate del monastero di Nonantola o, successivamente, dal Vescovo di Bologna alle comunità che già abitavano in quei luoghi. La più antica tra queste esperienze emiliane di partecipanza agraria è quella di Nonantola, in Provincia di Modena, Comune in cui sono nato e cresciuto e in cui ho fatto il sindaco per nove anni. L'origine dei beni che costituiscono l'attuale Partecipanza agraria di Nonantola comunemente si fa risalire ad una concessione enfiteutica di una vasta estensione di terreno in quel territorio, fatta nel 1058 dall'abate Gotescalco, abate commendatario dell'Abbazia e del monastero di Nonantola, al popolo nonantolano. L'enfiteusi dava in godimento perpetuo del terreno da bonificare e coltivare ai nonantolani (inizialmente 50 famiglie) e a tutti coloro che dai luoghi limitrofi avessero voluto appositamente trasferirvisi, con l'obbligo della residenza, della inalienabilità, del pagamento di un modesto canone e il diritto di pascolo e legnatico in altri terreni comuni. Fondamento più sicuro della istituzione dell'ente era la concessione enfiteutica ventinovennale, fatta dall'abate di Nonantola Galeazzo Pepoli nel 1442, dei tenimenti denominati la «Valle», al Comune e agli uomini di Nonantola e ai loro successori e discendenti, in perpetuo, a cui si aggiunse la rinnovazione di tale enfiteusi del 1453 che si accrebbe di un nuovo livello anche per il bosco nonantolano. Tali beni concessi alla collettività furono poi distribuiti periodicamente ai discendenti dei primi beneficiari che andarono a formare, all'interno della comunità, quello che è il nucleo degli odierni partecipanti. L'approdo all'ente morale esistente attualmente però non fu facile: nel corso dei secoli diverse furono le vicende che caratterizzarono la sua lenta costituzione come istituzione autonoma. Nel secolo XIX il Comune, che inizialmente si identificava con i cittadini originari, ruppe progressivamente questi antichi limiti, si allargò a tutti i cittadini residenti, anche non originari, e prese vita per gradi l'ente della Partecipanza agraria. L'affrancazione dalla gestione comunale fu lenta e travagliata. Fu con la legge 4 agosto 1894, n. 397, che la Partecipanza venne riconosciuta, insieme alle altre Partecipanze emiliane, come ente morale avente personalità giuridica propria. Originariamente le famiglie che concorsero alla creazione della Partecipanza agraria furono cinquanta e i loro cognomi si possono trovare nei carteggi e documenti depositati sia presso l'Archivio storico comunale, che presso l'Archivio storico della Partecipanza. Oggi i discendenti degli originari nonantolani sono caratterizzati da ventidue particolari cognomi e rappresentano un quarto della popolazione complessiva, di poco superiore a 15.000 abitanti. Ma è proprio la Carta di Gotescalco del 1058, ancora conservata presso l'Archivio abbaziale di Nonantola, che incise profondamente sulla vita della comunità sorta intorno a uno dei più importanti monasteri d'Europa. Tale Carta fissava infatti quelle speciali convenzioni economiche e sociali che diedero inizio alla consuetudine dello sfruttamento comune dei beni abbaziali, legando con un vincolo fortissimo gli uomini di Nonantola alla loro terra. L'Abate concesse in perpetuo a tutti gli abitanti del luogo, divisi in maiores, mediocres e minores, secondo l'estrazione sociale, il privilegio del godimento dei diritti fondamentali riguardanti la libertà della persona, il diritto dell'uso della terra coltivabile posta entro il confine del territorio e una vasta estensione di boschi, paludi e prati da poter sfruttare per il pascolo e il legnatico. L'Abate stabilì le regole per poter usufruire di tali privilegi: in primo luogo, l'obbligo della residenza, la trasmissione ereditaria della terra per via mascolina, l'onere della costruzione di tre quarti delle mura di fortificazione del borgo, del monastero e del territorio di Nonantola contro tutti i nemici. Nella Carta un passaggio chiarisce bene il carattere di pubblica utilità che avrebbe dovuto mantenere quella terra donata agli abitanti del borgo nato intorno al Monastero benedettino. Gotescalco scriveva: «Con tale ordine poi che né a me, soprascritto Gotescalco Abate, né ad alcun mio successore sia lecito dare ad alcuno o concedere in feudo o per precaria o per libello né in qualsiasi altro modo della predetta terra, selve e paludi e pascoli che sono in essa, se non a comune utilità del soprascritto popolo come sopra si legge». Sono anche queste, quindi, le radici su cui affonda e si motiva il disegno di legge che oggi discutiamo, il quale vuole riconoscere i domini collettivi come soggetti neoistituzionali, in quanto a essi compete l'amministrazione in senso sia oggettivo, che soggettivo del patrimonio civico. Inoltre, in quanto enti gestori delle terre di collettivo godimento, essi rientrano a pieno titolo nell'imprenditoria locale, cui competono le responsabilità di tutela e valorizzazione dell'insieme di risorse naturali e antropiche presenti nel demanio civico. Nell'attuale fase di sviluppo delle aree rurali (in particolare, della montagna), le cui strategie fanno affidamento essenzialmente sul modello di sviluppo locale e su quello di sviluppo sostenibile, ai domini collettivi viene riconosciuta, infine, la capacità di far propri anche gli stimoli provenienti dall'esterno della comunità per la mobilitazione delle risorse interne, di trattenere in loco gli effetti moltiplicativi e di far nascere indotti nella manifattura familiare e artigianale, nella filiera dell'energia delle risorse rinnovabili e nei settori dei servizi e del turismo responsabile e sostenibile. Tra i tanti effetti che l'applicazione delle disposizioni contenute nel disegno di legge in esame potranno avere sul territorio e sui soggetti cui compete, appunto, l'amministrazione del patrimonio civico, come conseguenza diretta della presenza attiva della proprietà collettiva, possiamo citare il mantenimento delle popolazioni a presidio del territorio (pubblico, collettivo, privato), l'integrazione fra patrimonio civico e famiglie residenti, l'integrazione tra patrimonio civico e imprese locali, la manutenzione del territorio e la conservazione attiva e valorizzazione dell'ambiente, la garanzia di un marchio ambientale, la coesione della popolazione e la creazione di comportamenti cooperativi in campo economico, sociale e ambientale. (La senatrice Puglisi, mentre si reca al suo scranno, inciampa e cade).
2017-06-13	M5S	DonnoDaniela	Con un bilancio annuo di circa 59 miliardi di euro, pari al 38 per cento del bilancio dell'Unione, la PAC rafforza la competitività e la sostenibilità dell'agricoltura dell'Unione europea, finanziando una serie di misure di sostegno attraverso il Fondo europeo agricolo di garanzia (FEAGA) e il Fondo europeo agricolo per lo sviluppo rurale (FEASR). In questo senso la competitività dell'Europa si gioca, in primo luogo, sul piano dell'innovazione e della coesione sociale. A tal fine il processo di revisione della PAC costituisce un'occasione importante per aprire la strada a strumenti più incentivanti e premianti a favore di chi si dedica effettivamente all'agricoltura, riducendo drasticamente i casi di rendita e adottando metodologie innovative e sostenibili.
2017-06-13	FI	AmideiBartolomeo	AMIDEI (FI-PdL XVII). Signor Presidente, oggi è un giorno importante perché finalmente si discutono mozioni che in vario modo riprendono le esigenze per tracciare un percorso affinché la nostra agricoltura possa crescere e garantire un futuro anche alle nuove generazioni. Restano però ancora molti nodi da sciogliere e diversi temi non hanno avuto un giusto rilievo e non sono stati affrontati nel modo corretto e per risolvere effettivamente i vari problemi esistenti. Si parla di agricoltura, si fa un elenco di tutte le cose che si vorrebbero venissero realizzate, ma di fatto la domanda di fondo rimane la seguente: quanto di tutto ciò che abbiamo scritto verrà realizzato? Quanto di tutto ciò il Governo ha effettivamente intenzione di portare avanti? Il punto centrale non è tanto dire le cose in un modo corretto o in una sorta di desiderata, bensì mettere in atto tutte le azioni per fare in modo che la nostra agricoltura possa risolvere i grossi problemi che ogni giorno deve affrontare in tutti i settori. E questa mattina ne ho citati alcuni, dall'ortofrutta al settore cerealicolo, a quello saccarifero. Fondamentalmente rimangono tutti i problemi legati a un'agricoltura di cui andiamo orgogliosi, al punto da essere riconosciuta ormai in tutta Europa come di qualità ed eccellenza. Secondo alcuni dati del 2012 (quindi un po' vecchi), con 248 prodotti riconosciuti (IGP, DOP, STG) abbiamo ottenuto un riconoscimento in ambito europeo e internazionale. Ma ciò non è sufficiente per garantire il futuro alle nostre aziende agricole. Futuro significa mercato trasparente, prezzi e garanzie che il prodotto made in Italy sia tutelato nel mondo, ossia ciò che oggi non sta avvenendo. Come abbiamo ripetuto tante volte, è oggi diffuso il fenomeno dell' italian sounding, quantificato ormai da tutti nella cifra di 60 miliardi di euro. Nell'ambito della politica agricola comune dobbiamo anzitutto stabilire che le aziende agricole devono avere un percorso certo. Il prodotto deve essere garantito per la sua qualità e non perché qualcuno ha stabilito che deve esserlo a prescindere. Noi ci vantiamo di essere produttori con il nostro brand di eccellenza del made in Italy, ma gli agricoltori pretendono di essere difesi. Come dicevo stamattina, noi ci troviamo di fronte a prodotti di primaria importanza per le nostre tavole che vengono macerati, arati sotto e fresati, mentre nel mondo c'è gente che muore di fame. Dobbiamo portare avanti anche una politica di questo tipo, non circoscritta solo agli interessi in ambito europeo. Dobbiamo sapere che facciamo un danno all'agricoltura quando un prodotto viene gettato via. Non dobbiamo solo vedere che qualche unità cresce nell'ambito del settore agricolo perché i giovani investono. I giovani investono in agricoltura perché non hanno alternative, ma dobbiamo sapere tutti che di fatto l'agricoltura non dà ancora soddisfazione. Cosa vuol dire che non dà soddisfazione? Cito alcuni dati. Siamo di fronte a costi dei trasporti che mediamente ammontano a più del 30 per cento rispetto a quelli degli altri Paesi europei, mentre i costi dell'energia sono più alti del 70 per cento. Il tessuto aziendale è decisamente inferiore a quello dei cugini francesi: abbiamo una media aziendale di 7, 8 ettari contro quella di 30, 40 ettari in Francia. Come possiamo allora competere in un mercato mondiale ed europeo? Dobbiamo tutelare il nostro prodotto e le aziende agricole e dare quelle opportunità che i nostri giovani chiedono. E non mi riferisco solo ai giovani, perché dobbiamo pensare anche al futuro. Pensare al futuro significa - lo ripeto - meno burocrazia, più opportunità e far sì che la politica agricola europea garantisca i nostri agricoltori. Per queste ragioni, il voto del Gruppo che rappresento non può che essere favorevole a tutte le mozioni presentate, che vanno in una direzione positiva. Resta però un grande dubbio, perché le cose vanno non solo dette e scritte, ma anche attuate nell'interesse dei nostri agricoltori e soprattutto dei consumatori, che debbono mangiare un prodotto di qualità, garantito e valorizzato per quel che effettivamente merita.
2017-06-13	M5S	DonnoDaniela	Effettivamente condivido la questione che rimane sempre a livello europeo. Pensavo però che il Governo italiano si potesse fare portatore di interesse diretto e quindi anche portatore di interesse collettivo per quanto riguarda la filiera del caprino e dell'ovino, cercando di fare pressione sull'Europa per una condizione favorevole per il comparto. Era questa la riformulazione che chiedevo.
2017-06-13	PD	PignedoliLeana	Signor Presidente, onorevoli colleghi, vice ministro Olivero, oggi non parliamo solo di futuro dell'agricoltura per gli agricoltori: una politica che va dalla gestione dei terreni e dal loro nutrimento e arriva alla salute delle persone non può essere considerata più di settore o di categoria, ma appartiene a tutta la società. Non è un caso che nel dibattito in Europa c'è chi propone una nuova definizione e parla di una nuova politica agricola e alimentare, per dare il senso dell'interrelazione delle diverse fasi della filiera alimentare. Oggi c'è un dibattito in corso sulla revisione di metà percorso della PAC, che nel regolamento omnibus ha aperto alla possibilità di importanti modifiche: semplificazioni, misure di mercato, gestione del rischio. Il nostro Paese, il nostro Governo e il Parlamento hanno dato un contributo importante nell'inserimento di novità e di cambiamenti incisivi, ma siamo nella fase conclusiva del programma 2014-2020 e dobbiamo cominciare a confrontarci sul post 2020, in un'Europa che vive cambiamenti radicali, dal terrorismo ai movimenti antieuropeisti, dentro dinamiche internazionali che inaugurano nuovi protezionismi e lanciano preoccupanti segnali di destabilizzazione. In questo scenario, non sono possibili continuità o piccole manutenzioni all'impostazione storica della PAC: va ripensata e reimpostata. Una politica agricola che sappia tenere insieme mercato e solidarietà, globalizzazione e identità territoriali, persone singole e imprese, ma nello stesso tempo comunità e coesione. Una sfida immane ma obbligata, in un secolo che ci pone le più alte contraddizioni, un secolo dove si prefigura un aumento di fabbisogno di derrate alimentari per la forte crescita demografica, ma in compenso si assiste alla diminuzione delle terre fertili per quantità delle superfici, per diminuzione di qualità, terreni impoveriti, falde acquifere in sofferenza e compromesse. Se la prima politica comune del 1969, con l'Europa che nasceva proprio dall'alleanza agricola, puntava sullo sviluppo di produzioni intensive per l'autosufficienza alimentare, oggi la sfida si chiama sostenibilità ambientale, protezione dei consumatori e della salute, promozione di un elevato livello occupazionale. Si chiama sostenibilità economica delle attività agricole; sostenibilità economica, senza che il pubblico si sostituisca al mercato, là dove il mercato c'è, ma aiuti a competere con nuovi fattori di competizione. Non si sostituisca, ma aiuti l'impresa a cercare di stare sui mercati. Che il pubblico intervenga invece là dove il mercato non può esserci, dove agricoltura significa manutenzione dei versanti e tenuta delle comunità. Il pubblico intervenga dove l'agricoltura è di sussistenza ed è agricoltura eroica, dove diventa strumento di inclusione sociale vero. Il pubblico sostenga là dove l'agricoltura (l'impresa) assume realmente una responsabilità sociale, dove agricoltura e territorio, agricoltura e comunità vertono su obiettivi comuni. No a risorse pubbliche intese come assistenza generica, ma date su una misurazione di utilità pubblica. Per questo si ripensi e si reimposti una politica dello sviluppo rurale che sia meno complicazione burocratica, meno dispersione in mille misure e sottomisure non sempre controllabili e si vada invece verso obiettivi comuni, si concentrino più soggetti insieme, si concentrino le risorse, perché possano incidere sul cambiamento reale di un territorio e diventino strategia. Nel rapporto tra agricoltura e mercato, dove il mercato c'è, occorre una vera e propria inversione di rotta. Non basteranno aggiustamenti, come giustamente è stato detto. Sì, semplificazione tra i primi obiettivi, perché non possiamo tollerare che nel 2020 gli iter burocratici mangino ancora gran parte delle risorse e sviliscano gli sforzi degli operatori agricoli. Semplificazione sì, ma non basta per pensare di aver assolto al nostro compito. Occorre la consapevolezza che è d'obbligo un cambio di prospettiva e di visione, in un mercato che si è fatto mondo, che si intreccia con la finanziarizzazione dei prodotti alimentari, che accresce i rischi e la volatilità di prezzo delle materie prime. In questo contesto, non sono più attuabili e possibili strumenti che cercano di piegare, chiudere, condizionare. Più che sostituirsi al mercato, oggi tutto l'impiego del pubblico deve essere concentrato nell'attrezzare i nuovi imprenditori agricoli europei, perché possano affrontare le nuove sfide, molte delle quali del tutto inedite: cambiamenti climatici che sconvolgono i tempi di maturazione, che in un appiattimento del clima agevolano l'adattamento di nuovi parassiti sconosciuti che facciamo fatica a contrastare. Attrezzare significa dare più peso alla formazione, alla consulenza e alla ricerca. Il commissario Hogan ha parlato di resilienza. Condividiamo, perché l'intensificarsi dei rischi cui gli agricoltori devono far fronte richiede una capacità di adattamento continuo e la capacità di attrezzarsi rispetto alle condizioni estreme. Creare un sistema resiliente, per esempio, significa puntare sulle strategie di prevenzione e non solo sul post-crisi. Un'azienda diversificata nelle produzioni è meno vulnerabile di un'azienda basata sulla monocoltura. Un'azienda in rete con altre è meno esposta di un'azienda isolata. Resiliente è anche quello che riconcilia, ricollega strategie economiche, sociali, ecologiche ed etiche. Il lavoro di qualità è un fattore competitivo e non un vincolo obbligato. Quindi, sostenibilità ambientale, nuovi fattori di competitività, ricambio generazionale richiedono un cambio deciso di impostazione delle risorse PAC. Per la valenza complessa che ha l'agricoltura serve una centralità, un budget adeguato, come si è detto, non una tantum, non nell'onda di una continuità dovuta, ma finalizzato a strategie che puntano ad una maggiore responsabilizzazione, che significa passare da un premio alle rendite ad un premio alla capacità di intraprendere, da un pagamento ai soggetti e al loro "storico", ad un premio alle azioni e alle innovazioni. Questo presuppone un cambiamento radicale dell'idea del produttore agricolo. In un 2017 che pensa oltre il 2020 deve esserci un cambiamento radicale del ruolo del produttore agricolo. Importanti sono l'impegno e le risorse verso i giovani, ma ciò non è sufficiente se pensiamo che il ruolo dei giovani equivalga a quello di prima. Occorre una rivoluzione che porti ad un protagonismo forte nel sistema alimentare e questo può avvenire solo se chi produce accompagna il proprio prodotto fino al mercato, conoscendo il mercato stesso. Vendere materia prima, semilavorati, significa creare valore e regalare ad altri la redditività, significa far accollare al produttore tutti i rischi crescenti, climatici e fitosanitari, nella fase produttiva
2017-06-13	PD	PignedoliLeana	e regalare ad altri, che si occupano delle fasi a basso rischio imprenditoriale, i maggiori utili: è un paradosso. Il profilo della nuova impresa agricola deve trovare un nuovo sistema imprenditoriale: non basta fare come si è sempre fatto e come facevamo. Passiamo dunque da quello che viene definito un sistema di protezione ad un sistema di promozione. Dobbiamo passare all'idea di fornire al nostro Paese e all'Europa quello che viene definito il cibo intelligente, che fa bene alla salute, fa bene all'ambiente e fa bene all'economia.
2017-06-14	FI	BoccardiMichele	Signor Presidente, Vice Ministro, onorevoli senatori, il testo del decreto-legge, che non ci è consentito modificare, mortifica a mio avviso il ruolo del Senato, quasi che la riforma costituzionale fosse stata approvata e quest'Aula abolita. Eppure siamo davanti a una manovra di aggiustamento dei conti pubblici che di norma richiede l'esame di entrambi i rami del Parlamento. Tra l'altro, si tratta di un manovra con più di 130 articoli che trattano una varietà di temi e argomenti. Insomma, un provvedimento omnibus che alla Camera, ogni giorno che passava, si ingrandiva di nuove materie e commi. Quando si parla di manovra, manovrina, punti di deficit, aggiustamento di conti spesso i cittadini comprensibilmente si confondono e non sono nelle condizioni di capire ciò che sta succedendo realmente. Lo dico per chi ci ascolta a casa: credo che quando si dice che si riduce di 0,2 punti il deficit, portandolo dal 2,3 al 2,1, i cittadini italiani si saranno chiesti cosa significa. Ebbene, cari cittadini, significa che si aumentano le tasse, perché questa manovra è fatta per 2.921 milioni di nuove entrate e solo per 181 milioni di riduzione della spesa. Non solo, aggiungo che le maggiori entrate derivano da meccanismi di calcolo di gettito dell'IVA, split payment, compensazioni e detrazioni che penalizzano imprese e liberi professionisti. Insomma, il Governo invece di favorire chi in questo Paese produce e lavora, cerca di contrastarlo in ogni modo. Per il terremoto del Centro Italia non vi sono somme aggiuntive per l'anno in corso e quelle previste per il prossimo anno, pari a 885 milioni di euro, hanno coperture che andranno confermate a fine anno dalla legge di bilancio e che, comunque, sono di gran lunga inferiori ai miliardi di euro che ogni anno il Governo stanzia per l'accoglienza degli immigrati. Cari colleghi, diciamolo con parole chiare. In previsione di una fine anticipata e repentina della legislatura, la maggioranza di Governo ha messo in questo provvedimento di tutto e di più, senza un criterio logico e una prospettiva, cercando di assecondare, o far finta di assecondare, le richieste dell'Europa, che ci ha ammonito per il deficit eccessivo. È una storia già vista, con un finale già visto: un provvedimento che mette una toppa e, soprattutto, mette le mani nelle tasche degli italiani, delle famiglie e - perdonatemi - delle piccole imprese. Ho parlato di maggioranza di Governo, ma in realtà dovrei parlare di maggioranze di Governo. Pensiamo, ad esempio, al tema dei voucher, dove si è scatenata una battaglia senza esclusione di colpi nella sinistra, che ha perso di vista la realtà del problema e si è focalizzata invece su argomentazioni ideologiche e dogmatiche. Ebbene, se la sinistra esterna e interna al Partito Democratico vuol far cadere il Governo è liberissima di farlo, ma non si prendano a pretesto i voucher. Non si può utilizzare un tema così serio e importante come causa di una caduta di Governo. In alcuni settori i voucher sono indispensabili e costituiscono un'opportunità sia per i lavoratori, che per le imprese. Chi finge di non capirlo è in malafede, o non conosce per niente il mondo dell'impresa, né quello del lavoro. Come accennavo, in alcuni settori, come ad esempio quelli del turismo e dell'agricoltura, l'utilizzo dei voucher per la regolarizzazione del lavoro precario e l'emersione di quello sommerso è utile, anzi necessario, perché si tratta di settori che si caratterizzano per prestazioni di lavoro occasionali. Occorre quindi sgombrare il dibattito da pregiudizi ideologici e guardare seriamente alle necessità reali. L'abolizione dei voucher è stata un errore. Bisogna rimediare subito, perché altrimenti si arreca un danno significativo a migliaia di lavoratori e a tutti gli imprenditori, soprattutto quelli minori, che facevano un uso virtuoso dei voucher, portando a galla il lavoro in nero e offrendo possibilità di occupazione, seppur temporanea, a chi in mancanza dei buoni non poteva accedere al mercato del lavoro. Altra cosa, invece, è l'uso perverso che - ahimè - c'è stato dello strumento da parte di qualcuno, ma, come si suol dire, bisognava evitare di buttare il bambino con tutta l'acqua sporca. Proprio ieri è stato pubblicato dall'ISTAT il Bilancio demografico nazionale. L'anno scorso quasi 115.000 nostri concittadini hanno lasciato l'Italia per andare a cercare una vita migliore in altri Paesi. Si tratta di 12.000 persone in più rispetto al 2015. Non solo, continua lo spopolamento del Sud, con un flusso ininterrotto di nostri giovani, e meno giovani, che lasciano le Regioni meridionali e si spostano a Nord. Se il Governo, togliendo i voucher, penalizza proprio quei settori che sono l'eccellenza del Sud, allora vi assicuro che turismo e agricoltura moriranno. Per sostituire i vecchi voucher avete introdotto, per le famiglie, il libretto famiglia e, per le aziende, il nuovo contratto di prestazione occasionale. Vedremo alla prova dei fatti se questi strumenti, che al momento appaiono confusi anche per noi addetti ai lavori, risulteranno utili o no. Tuttavia, un Governo diligente non può andare alla cieca varando provvedimenti le cui conseguenze sono imprevedibili. In conclusione, onorevoli senatori, Vice Ministro, membri del Governo, secondo noi sono mancati - ahimè - il coraggio di risposte strutturali ai problemi degli italiani e quella concretezza che chiedevamo e auspicavamo per le famiglie e le imprese italiane.
2017-06-14	FI	AzzolliniAntonio	In sostanza, al di là della solita miriade di provvedimenti di minore entità, sia sul versante delle entrate sia su quello delle spese, la manovra al nostro esame fa una operazione di fondo, dicendo che con lo split payment, grazie alle modalità di contabilizzazione previste dal Sistema europeo dei conti nazionali e regionali (SEC) 2010, per il 2017 avremo una maggiore entrata pari a circa 1,8-2 miliardi di euro. Già dal 2018 questa entrata - dice il Governo - comincia ad essere compensata da un minore pagamento di IVA da parte delle imprese o dei lavori autonomi assoggettati allo split payment. Si aggiunge un'enorme nuova entrata, quantificabile anche questa in circa 1,9-2 miliardi, dovuta alle compensazioni indebite che vengono abbassate nella soglia a 5.000 euro invece di 15.000, e si riportano i famosi circa 3 miliardi per il 2017 che vengono dall'Europa, mentre dal 2018 addirittura si riducono di un importo considerevole le clausole di salvaguardia che, com'è noto, farebbero scattare l'aumento dell'IVA. Qual è, a mio avviso, il grave vulnus alle finanze pubbliche che questo sistema certamente produrrà? Noi abbiamo due maggiori entrate importanti di cui una relazione tecnica forse troppo complessa non dà conto in maniera chiara ed esaustiva, come dovrebbe. Sostanzialmente, com'è noto, lo split payment prevede che lo Stato, gli enti pubblici, gli enti controllati dalle pubbliche amministrazioni centrali e locali versino immediatamente all'Agenzia delle entrate le imposte che invece avrebbero dovuto pagare alle imprese e da queste poi versate e, al di là del carattere di anticipazione, conferisce loro, a partire dal 2018 un miglioramento complessivo delle entrate dell'ordine di 1,5 miliardi per almeno il 2018 e il 2019, che poi si riduce di 500 miliardi dal 2020. Ma vediamo gli anni più vicini. Si sostiene da parte del Governo che, al di là dell'effetto di mera anticipazione di pagamento dell'IVA, c'è un vero e proprio miglioramento delle entrate dell'ordine di un 1,5 miliardi circa sulla questione dello split payment. Io ritengo che questa sia una cifra che non trovi una esauriente dimostrazione da parte del Governo; ritengo inoltre che questa cifra sia esageratamente valutata perché, per un verso, è noto quanto questa manovra sia irritante nei confronti di una serie di strati, che questa volta vengono estesi in maniera significativa al lavoro autonomo, e soprattutto, quanta liquidità, seppure temporanea, dreni alle imprese. Per cui non viene per niente calcolato il possibile minore sviluppo che una simile manovra produce. Spesse volte ci lamentiamo dell'Italia che cresce un po' meno degli altri e quant'altro, ma penso che queste manovre contribuiscano. Analogamente, a mio avviso è esageratamente valutato il risultato prodotto dalla riduzione della soglia della certificazione per le indebite compensazioni. Parliamo anche in questo caso di cifre assolutamente importanti, nell'ordine di circa 2 miliardi l'anno a partire dal 2018. Non c'è, a mio avviso, un'adeguata dimostrazione, mentre gli effetti sono calcolati precisamente perché essi vengono impiegati per il 2017 per raggiungere un miglioramento dei parametri che ci viene richiesto dall'Unione europea, ma dal 2018 in poi vengono impiegati in maniera puntuale per una grandezza ben nota e ben cifrata che è quella dell'IVA che deve essere aumentata perché già posta come clausola di salvaguardia. In pratica, con questa manovra, noi potremmo nuovamente ritrovarci di fronte ad una scopertura. È un timore che esprimo in maniera convinta perché situazioni simili si sono già verificate. Ora, signora Presidente e colleghi, non c'è tempo - poi mi esprimerò sull'aspetto istituzionale di cui ho parlato all'inizio - per verificare in questo momento quante altre volte ciò è accaduto. Di recente, sono stati pubblicati alcuni studi sulla Tobin tax dai quali si evince che gli introiti sono stati largamente inferiori a quelli previsti. Se posso aggiungere con una piccola dose di ironia, qualcuno ha detto che sarebbe stata prevista la web tax per coprire i minori introiti della Tobin tax. Meglio di no, altrimenti, a mio avviso, si sarebbero aggiunti due minori introiti. Ecco, questo è il timore che nutro verso una manovra richiesta alla cittadinanza, agli italiani, alle imprese italiane, ai lavoratori autonomi italiani per rientrare nei parametri, cioè per una forma, seppure non eccessiva, di risanamento della finanza pubblica. Essa potrebbe dar luogo ad un effetto esattamente contrario e quindi ad un peggioramento di tutti i parametri di finanza pubblica. Signora Presidente, qui sorge il mio disappunto istituzionale - lei me lo consentirà - nei confronti del Presidente del Senato. Con tutto il rispetto che uso dare alla Presidenza del Senato che ha un altissimo rilievo istituzionale, mi permetterò di sottoporle, signora Presidente, una critica molto decisa. Il mio cruccio è che queste domande, e le possibili risposte da parte del Governo, sarebbero state possibili in una discussione ampia, serrata ma seria, come è sempre costume del Senato in queste discussioni, quale che sia il Governo, quale che sia l'opposizione. Una interlocuzione di questo tipo, su cifre di questo tipo, trova normalmente nel Senato della Repubblica, sia in sede di Commissione che in sede di Assemblea, il suo luogo naturale per esprimersi: ci sono sempre risposte, ritenute sufficienti o meno, e c'è sempre la possibilità di presentare emendamenti che, in qualche modo, possono venire incontro alle esigenze poste su questi temi. Ebbene, su tutta la manovra economica e finanziaria riguardante il 2017, ciò al Senato della Repubblica non è stato possibile. Signora Presidente, con tutto il rispetto, ma mi creda anche con grande convinzione, le devo esprimere il mio disappunto. Il Presidente del Senato ha l'obbligo di dire che il Senato della Repubblica deve valutare le manovre finanziarie. Deve avere l'intera prerogativa in termini di emendabilità, di discussione e di miglioramento. Questo, signora Presidente, comincia a diventare un vulnus francamente non sopportabile. L'intero 2017 non ha avuto ingresso in termini concreti nel Senato della Repubblica. Quando vengono assegnati provvedimenti come quello in esame, solo il Presidente del Senato può far sentire con decisione la sua autorevolissima voce. In certe situazioni, signora Presidente, basta un semplice no, basta dirlo con la necessaria determinazione. Mi avvio a concludere con un'ultima considerazione. Signora Presidente, non dimentico che la manovra fu adottata a cavallo di una crisi di Governo e, seppur non ritengo sufficiente una crisi di Governo per impedire un dibattito completo - ribadisco le facoltà e le prerogative - specie su un provvedimento importante come quello, però non dimentico di essere un parlamentare e, quindi, sono disponibile a comprendere alcune priorità. Capisco che una crisi di Governo è un evento traumatico che va rispettato. Pertanto, da parlamentare comprendo perfettamente che allora il momento era traumatico e, ancorché non mi pareva sufficiente, lo capisco. Al contrario, questa volta non ravvedo alcun elemento che potesse impedire a questo ramo del Parlamento una discussione serena, ampia e approfondita. Signora Presidente, la prego di tener conto di questa mia osservazione perché non si abbia più a vedere una situazione come quella che il Senato sta più volte - troppe volte - ormai insostenibilmente affrontando, ossia non prendere parola in senso concreto - ribadisco, nella pienezza dei suoi poteri - sui provvedimenti di natura finanziaria.
2017-06-14	LN	ArrigoniPaolo	Dopo la sciagurata riforma Delrio delle Province, con la quale avete non solo privato del voto i cittadini, ma soprattutto ridotto in povertà questi enti e dunque annullato i servizi sul territorio, date quest'anno 110 milioni di euro alle Province per l'espletamento delle funzioni fondamentali. Sono briciole rispetto alle necessità -come ha dichiarato il Presidente dell'Unione delle Province d'Italia (UPI) - con cui prolungate solo 1'agonia di tali enti, visto che sono sulla soglia del default. È interessante poi sapere dove prendete parte di questi soldi: dal taglio alle Regioni delle risorse per il trasporto pubblico locale. È una vergogna. Lo ripeto ancora: andate dicendo che con questa manovra si rilancerà l'economia. Per favore: non prendete in giro gli italiani! Di fatto, il debito pubblico continua a salire. E lo segnalo dal febbraio 2014: da quando si è insediato il Governo Renzi ad oggi, esso è salito di 150 miliardi. Di fatto, la pressione fiscale continua a rimanere alle stelle. Di fatto, con questa manovra non ridurrete il numero di cittadini in povertà assoluta, che oggi tocca quasi 7,2 milioni di persone. Di fatto, con questa manovra non invertirete il drammatico trend del tasso di denatalità (il più basso d'Europa). Di fatto, con questa manovra, soffocando l'autonomia, limitate gli enti locali, impedendo di fare investimenti anche a quei Comuni virtuosi che godono dell'avanzo di bilancio, e quindi impedite di promuovere sui territori la crescita. È inutile che Gentiloni Silveri si lanci nello spazio dopo le correzioni in rialzo del PIL fatte dal Fondo monetario internazionale. Diciamo agli italiani le cose come stanno: in una congiuntura economica favorevole, l'Italia è terz'ultima per crescita tra i ventotto Paesi dell'Unione europea. E poi - cosa gravissima che sta mantenendo in apprensione le imprese - non disinnescate le clausole di salvaguardia firmate dal Partito Democratico, che dal prossimo 1° gennaio, se non si troveranno 15 miliardi, faranno aumentare l'IVA e le accise sui carburanti. Rinviate ancora tutto non avendo più un euro, perché avete sostanzialmente svuotato qualsiasi fondo del bilancio dello Stato. Sui voucher : avete sfruttato la manovrina anche per porre rimedio al pasticcio dei voucher che avete eliminato con decreto-legge, per evitare il referendum e dunque evitare di prendere un altro schiaffone dagli italiani, come quello che avete preso lo scorso 4 dicembre, quando è stata bocciata la pessima riforma costituzionale. Dimostrando di essere politicanti, avete però assunto una decisione irresponsabile, lasciando dalla sera alla mattina famiglie, piccole e medie imprese totalmente allo sbando rispetto a una programmazione - la loro - che avevano fatto. E avete pure lasciato i lavoratori occasionali senza guadagno. La reintroduzione dei nuovi voucher va sicuramente incontro alle esigenze delle piccole e medie imprese e delle famiglie, e come Lega l'abbiamo sostenuta, ma l'avete fatta male. La misura è insufficiente, come al solito: ne date la possibilità di utilizzo a pochissimi, certificando la totale inaffidabilità di un Governo e di una maggioranza che, ancora una volta, pensano di poter risolvere con un decreto-legge di mancette le reali esigenze del nostro Paese, peraltro innescando un problema politico al vostro interno. Vedremo se MDP voterà la fiducia oppure si assenterà, dovendo digerire i voucher dopo aver minacciato degli sfracelli. Mi avvio alle conclusioni dicendo che avete imposto nuovi tagli e sacrifici al Paese. Eppure, 3,1 miliardi - lo sottolineo - rappresentano i due terzi dei costi che sosteniamo per gestire in modo pessimo, scellerato e sciagurato l'immigrazione, in gran parte clandestina. Quest'anno spendiamo 4,7 miliardi: non lo diciamo noi della Lega, ma lo dice il ministro Padoan. Era qui che bisognava risparmiare, facendo cessare il business, troppo spesso illegale, dell'accoglienza. È una follia spendere 4,7 miliardi per tenere nel sistema di accoglienza l'80 per cento di persone, prevalentemente giovanotti in buona salute, tra i diciotto e i trentaquattro anni, che non scappano da guerre e persecuzioni, e li manteniamo per un tempo medio che supera i due anni. L'immigrazione è totalmente fuori controllo. E non solo non rintracciate e non rimpatriate gli irregolari, lasciandoli scorrazzare nel territorio italiano in preda alla criminalità e a fenomeni comprovati di radicalizzazione. Ma addirittura, vista la continua saturazione dei centri di accoglienza straordinari e dei centri SPRAR, che stanno proliferando ma con enormi problemi sociali e di sicurezza, da un po' di tempo a questa parte il Ministero dell'interno è arrivato a escludere subito dal sistema di accoglienza, buttandoli fuori, coloro che ottengono lo status di rifugiato, cioè coloro che scappano da guerre, perché in strutture, appartamenti e alberghi continuate ad accogliere nuovi clandestini e ad assisterli per anni. Questa è una follia. Questa è una vergogna. Rispetto a questa politica totalmente inadeguata alle necessità dei cittadini, diremo "no" al provvedimento. I cittadini meritano di essere governati, e subito, da ben altre forze politiche, che hanno sicuramente molto più a cuore l'interesse comune degli italiani e non l'interesse del mondo intero, delle lobby, dei poteri forti, della propria poltrona, del proprio potere personale o di quello del partito (leggasi il Partito Democratico). È per questo che - come si augurano gli italiani - dobbiamo andare presto al voto, in modo tale che i cittadini possano scegliere finalmente, dopo troppi anni, il proprio Governo.
2017-06-14	LN	ArrigoniPaolo	Fa specie che il relatore e alcuni colleghi della maggioranza abbiano parlato del provvedimento in toni trionfalistici, di manovra complessa e importante a cui è affidato il compito di sviluppare la crescita del Paese. Non ci saremmo dovuti trovare in questa situazione, anche perché, quando c'è una manovra correttiva, ci sono soprattutto tagli e un inasprimento della pressione fiscale, perché è evidente che i soldi da qualche parte si devono trovare. E i cittadini devono sapere che variamo questa manovrina certamente obbligati dall'Unione europea, ma anche per il fatto che la legge di bilancio per il 2017, dal chiaro profilo elettorale-referendario voluto da Renzi, si scostava nettamente dagli obiettivi di indebitamento di medio termine. Renzi, insomma, ha cercato di finanziare le misure pro domo sua e del Partito Democratico, scaricando tutto sul debito pubblico, peraltro fallendo clamorosamente, come è successo per quasi tutte le riforme che ha varato: la legge Delrio, la buona scuola, il decreto salva banche, l'Italicum e in ultimo, per l'appunto, la riforma costituzionale. L'entità della manovra è pari allo 0,2 per cento del PIL, cioè 3,1 miliardi di euro che - come abbiamo letto - sono rappresentati da ben 2,8 miliardi di euro di maggiori entrate e da 0,3 miliardi di euro di tagli alle spese. Si vanno a recuperare i soldi nelle tasche dei cittadini e delle imprese, colpendo dunque l'economia reale e la gravissima situazione economico-sociale, che oramai nel Paese vige da troppo tempo. Lo fate tagliando i servizi ed estendendo lo split payment, creando ulteriori problemi di liquidità alle imprese che lavorano per la pubblica amministrazione e che stanno ancora aspettando i pagamenti promessi da Renzi. Lo fate tagliando gli investimenti; lo fate con ulteriori tagli agli enti locali; lo fate aumentando le accise sui tabacchi e sul prelievo erariale unico sui giochi, di cui peraltro diminuite il pay out, ovvero la percentuale di vincita. Lo fate in tanti altri modi, sino ad arrivare alla cifra di 3 miliardi e 100 milioni di euro richiesta dall'Europa. In questo contesto è grave che il Governo abbia comunque trovato 15 milioni di euro per superare criticità igienico-sanitarie e sanare insediamenti illegali di stranieri residenti sul nostro territorio, molto probabilmente campi rom. Questa è una grave discriminazione nei confronti delle centinaia di migliaia di famiglie italiane che, non per loro colpa, abitano in quartieri dove mancano totalmente fogne o qualsiasi opera infrastrutturale e di urbanizzazione per rendere degna la propria abitazione. Anche in questo caso emblematico avete confermato la vostra politica, che è tutt'altro che basata su rigore e legalità. In questo Paese, conosciuto negativamente al mondo per la sua tolleranza e per il buonismo imperante, possono starci comodamente i delinquenti, gli irregolari, gli immigrati clandestini e le cose irregolari, tanto arrivate voi a sanare tutto. Altro che rimpatri! Una protezione umanitaria non la negate quasi mai, così come non negate un provvedimento svuota carceri, una sanatoria o un condono di insediamenti abusivi.
2017-06-14	LN	CrosioJonny	Allora ritorno un attimo a quello che è successo in Commissione lavori pubblici, comunicazioni circa un'ora fa. I commissari di Alitalia ci hanno detto che, beatamente, con un'azione di due giorni hanno cambiato lo statuto di Alitalia e creato le condizioni affinché la compagnia possa essere più competitiva con il low cost nel nostro Paese. Mi sono fatto una domanda. Dopo quei fenomeni che sono stati messi lì da Montezemolo e tutta la banda, doveva arrivare un altro fenomeno come Gubitosi (che alla Rai è stato bravissimo, dal mio punto di vista) per dire che, in due giorni, cambiando lo Statuto, potevamo essere competitivi con Ryanair e company e sfidarle sullo stesso terreno? Collega Morando, le dico solo una cosa. In Commissione abbiamo chiesto più volte al ministro Delrio di presentarci il piano industriale in materia di trasporti, con riferimento particolare ad Alitalia, mettendola in relazione con tutto il sistema trasportistico ferroviario e su gomma. Quando lo chiedevamo ci guardavano sorpresi, chiedendosi cosa c'entra il piano industriale con questa situazione. Oggi, beatamente, i commissari hanno messo al centro della propria azione il piano industriale, così come deve essere. In tutti i politecnici viene insegnato che quando si parla di trasporti e si vuole fare il trasportista, occorre un piano industriale per mettere a regime tutto il sistema dei trasporti e avere una fruizione del sistema intermodale e con tutte le caratteristiche necessarie. Queste cose adesso stanno venendo fuori. Lo abbiamo chiesto più volte al ministro Delrio, che è anche stato l'artefice pasticcione che ha consegnato al Paese strade provinciali la cui competenza non si sa più a chi spetti. O - meglio - la competenza spetta ancora alle Province, che però non hanno più le risorse per gestirla. Questo è il sistema che oggi abbiamo. La manovra contiene un aspetto che mi lascia particolarmente perplesso, a parte le misure sul trasporto pubblico locale, visto che si operano nuovamente dei tagli e le Regioni dovranno pertanto cercare di fare in modo che i nostri pendolari possano viaggiare in sicurezza e raggiungere il posto di lavoro. C'è una piccola questione. Dimentichiamo sempre che il nostro Paese è sicuramente al passo con l'Europa per quanto riguarda il comparto dell'alta velocità, dove sono stati fatti dei grandi investimenti che in questo momento ci pongono alla pari con i nostri partner europei. Ben diverso è invece il sistema di trasporto ferroviario locale, che dovrebbe essere implementato per numerosissimi motivi. C'è una strategia? No, non c'è alcuna strategia. C'è però un'altra strategia che troviamo all'interno del provvedimento in esame. L'articolo 49 contiene disposizioni urgenti in materia di riordino di società. Anzitutto, dobbiamo mettere a disposizione 700 milioni di euro per far sì che ANAS, con tutti i contenziosi che ha, metta a posto il proprio bilancio, così da avere le carte in regola. Ci sarebbe da discutere per giornate intere sulla criticità e sulla possibilità - ma reale - di fare un'azione che consenta che ANAS venga inserita all'interno del sistema di Ferrovie dello Stato italiane. Signor vice ministro Morando, le riconosciamo tutta la buona volontà che lei mette sempre quando affronta questi temi. Tuttavia, come le dicevo prima, purtroppo dietro manca un'azione del Governo che dovrebbe essere molto più determinata e determinante. Troppo spesso abbiamo assistito alla competizione tra il Ministro delle infrastrutture e dei trasporti e il Ministro dell'economia e delle finanze, perché uno vuole vendere per far cassa, mentre l'altro per rilanciare. Non abbiamo ancora compreso quale sarà la strategia di questo Governo. Una cosa è certa: questo Esecutivo è esattamente in continuità con il Governo che l'ha preceduto. In altre parole, il Governo "Renziloni" è in continuità con il Governo Renzi, che a sua volta è in continuità con il Governo Monti. Come ha detto bene il senatore Cioffi, oggi siamo ancora qui ad aspettare quanto Monti ha promesso nel 2011, facendo approvare da Camera e Senato la messa in sicurezza delle autostrade A24 e A25. Oggi ci dite che con questo provvedimento i soldi dovuti vengono - forse - messi a disposizione per mettere in sicurezza queste importanti arterie. Incrociamo dunque le dita perché nel frattempo non succeda niente, ma siamo seriamente preoccupati per la situazione di questa infrastruttura che è più che lesionata. Vedremo come si svilupperà anche questa vicenda. Come qualcuno ricordava prima i soldi forse verranno messi a disposizione, magari qualcuno ce li ridarà nel 2030, bisognerà vedere come andranno le cose. PRESIDENTE. È iscritto a parlare il senatore Barani. Ne ha facoltà.
2017-06-15	LN	CalderoliRoberto	Ma quello che mi spaventa non è solo la svendita della nostra identità, ma l'aspetto della sicurezza. Io non posso dimenticare i Paesi dove ci sono stati attentati e non posso non considerare una legge come quella che vuole lo ius soli, perché gli attentatori, tutti (sto parlando di quello di Bruxelles, quello di Londra, quello di Manchester, in qualunque parte d'Europa si siano verificati gli attentati) avevano in tasca un passaporto del Paese contro cui hanno fatto l'attentato.
2017-06-15	M5S	EndrizziGiovanni	Si può obiettare che il piano risale al lontano mese di gennaio, ma lo stesso Presidente del Consiglio, all'atto della presentazione del decreto-legge in oggetto, ha dichiarato che non sussiste alcuna emergenza nazionale. Dunque, la necessità e l'urgenza di un simile decreto è un'invenzione e lo dimostra, se mai ce ne fosse bisogno, lo stesso iter di approvazione del decreto-legge, a dir poco ridicolo. Ricordo in proposito alcune date. Giovedì 11 maggio la ministra Lorenzin annuncia un decreto-legge sui vaccini e lo stesso 11 maggio interviene formalmente il Governo precisando che l'indomani non ci sarebbe stato alcun decreto-legge sui vaccini all'ordine del giorno del Consiglio dei ministri. Venerdì 12 maggio il Consiglio dei ministri esamina una bozza del decreto-legge. Venerdì il 19 maggio, dopo una settimana, il Consiglio dei ministri approva il decreto-legge, ma il testo rimane fantasma e scoppiano polemiche interne al Governo, con il ministro Fedeli che contesta la violazione del diritto allo studio. Mercoledì 7 giugno il decreto è pubblicato sulla Gazzetta Ufficiale : diciotto giorni dopo. Se è in corso un'epidemia - ma anche se fossero in corso dodici epidemie - perché aspettare diciotto giorni, nei quali potrebbero morire o infettarsi migliaia di persone? Più credibile è che il tempo sia occorso per trattative interne e coprire, ma non del tutto, le pudenda del Governo. A questo punto è chiaro che le necessità e l'urgenza sono ipotesi fantasiose, e più fondato sarebbe, allora, chiedere le dimissioni dell'intero Consiglio dei ministri per procurato allarme. Ma non è tutto. Connesso ai presupposti costituzionali di cui all'articolo 77 della Costituzione è il criterio di ragionevolezza, legato a sua volta a quello della proporzionalità. Introdurre l'obbligatorietà vaccinale per una quantità abnorme di vaccini - non c'è un caso simile in tutta Europa - attraverso la decretazione d'urgenza contrasta, infatti, in maniera diretta e indiretta anche con il principio di ragionevolezza, di cui all'articolo 3 della Costituzione. La previsione di dodici trattamenti vaccinali obbligatori non risulta proporzionato né al risultato annunciato, né al fine perseguito dal legislatore. Peraltro i presupposti costituzionali per la emanazione di un decreto legge... PRESIDENTE. Senatore Endrizzi, concluda il suo intervento. ENDRIZZI (M5S). Signor Presidente, ma non ho dieci minuti di tempo? Chiedo scusa, ma mi fa perdere il filo. PRESIDENTE. Non la interrompo più, ma concluda. ENDRIZZI (M5S). Signor Presidente, non sono comunque passati dieci minuti. La prego di essere corretto. Dicevo che la decretazione d'urgenza contrasta in maniera diretta e indiretta anche con il principio di ragionevolezza. In relazione all'articolo 32 della Costituzione, ricordo che «nessuno può essere obbligato a un determinato trattamento sanitario se non per disposizione di legge». Ma la legge è vincolata in questo senso, perché in nessun caso possono essere violati «i limiti imposti dal rispetto della persona umana». E una misura che comprima la libertà imponendo obbligo di cura dovrebbe essere certa, ordinaria, stabile, condivisa, direttamente approvata dal Parlamento e non un decreto-legge che, per sua natura, è provvisorio. L'adozione di un simile provvedimento in vista del nuovo anno scolastico fa scattare un obbligo in capo alle famiglie. Scuole materne e asili si apprestano a chiedere le certificazioni delle vaccinazioni; avremo famiglie costrette a vaccinare senza garanzia che il decreto-legge verrà convertito (ovvero in che forma sarà convertito), pena il diniego di iscrizione. Già la sanzione è irragionevole: ammesso e non concesso che rifiutare dodici vaccinazioni in blocco costituisca omessa tutela per un minore e non, invece, la protezione da un evento stressante per un sistema immunitario immaturo, è assurda una sanzione che ricade proprio sui bambini e li priva del diritto di frequentare asili e scuole materne. Né si può addurre in modo generico e superficiale la difesa del diritto alla salute per gli altri bambini, su vaccinazioni che hanno risibile rilevanza nell'infanzia (epatite B) o alcun rischio infettivo (antitetanica). Ed è clamoroso che si preveda una sanzione che ricade proprio su di loro. PRESIDENTE. Lei sta intervenendo sul merito, senatore Endrizzi, mentre deve limitarsi a intervenire sulla necessità e l'urgenza del provvedimento. ENDRIZZI (M5S). Sto parlando dell'irragionevolezza rispetto all'articolo 77 della Costituzione. Signor Presidente, aveva anche detto che non mi avrebbe più interrotto. Ed è il Governo stesso a palesare il costrutto incongruo, laddove fa scattare il divieto di iscrizione per le scuole materne e non per le scuole elementari o medie, come se il Governo ritenesse - e mi riferisco all'epatite B - più probabile lo scambio di siringhe, le trasfusioni in classe o i rapporti sessuali tra bambini rispetto ai preadolescenti.
2017-06-15	M5S	MangiliGiovanna	Signor Presidente, il provvedimento in esame nasce dall'imposizione della Commissione europea all'Italia di correggere l'eccesso di deficit pubblico attualmente esistente; una correzione strutturale di almeno lo 0,2 per cento del PIL (circa 3,5 miliardi) che non permette al nostro Paese di rimanere in linea con il percorso di convergenza verso il pareggio di bilancio previsto dai trattati europei. Stiamo, dunque, parlando di una manovra correttiva dei conti pubblici chiesta da Bruxelles, che avrà un impatto recessivo inevitabile. Si giustifica il decreto-legge in esame affermando che questo intervento si muove in uno spazio stretto, tra le esigenze di consolidamento fiscale e di sostegno alla crescita. Perché invece non ammettete che le ragioni per cui l'Italia non prospera e non cresce veramente - in termini soprattutto sociali - stanno anche e soprattutto nelle scelte europee? Perché non confessate il vero peccato originale, ovvero che l'Europa - imponendo una dose massiccia di austerità nella forma di tagli alla spesa pubblica - ha fallito miseramente, riuscendo a far aumentare le diseguaglianze, la povertà assoluta e aumentando la divergenza? Né l'austerità né le riforme strutturali vere o presunte fino ad oggi sono riuscite a riportare quella prosperità nel nostro Paese e ciò che è peggio è che aggravano la recessione. Ma, soprattutto, l'errore principale che è stato e si continua a compiere è focalizzare tutta l'attenzione sui disavanzi di bilancio, tanto da formulare una diagnosi sbagliata del problema. La cura che ci state propinando è sbagliata, è devastante e fallimentare. A poco serve dire che queste politiche in futuro faranno stare meglio tutti o devono essere accettate dai cittadini, i quali - a vostro modo di dire - vedranno i vantaggi e non subiranno solo conseguenze negative. Non è così, non è vero. La vera vostra preoccupazione è riuscire a mettere in campo azioni per evitare ricadute negative sull'Unione economica e monetaria. L'Italia continua a presentare squilibri macroeconomici eccessivi, a partire dalla dinamica ancora debole della produzione, dall'elevato volume di crediti deteriorati e dalla forte disoccupazione. Inoltre, le manovre recessive imposte per soddisfare Bruxelles hanno prodotto l'effetto opposto, cioè l'aumento del il rapporto debito/PIL. Ciò che stride di più è che questo Governo nonostante tutto abbia deciso di proseguire con la logica delle manovre, ovvero con quella serie di operazioni necessarie per il funzionamento della macchina economica di un Paese che è arrivato al collasso, nonostante qualcuno faccia ancora credere che stia crescendo in termini di PIL. Stiamo parlando, quindi, di una manovra per correggere i conti che voi avete sbagliato e che l'Europa ci chiede di sistemare. Eppure, non credo che l'Europa abbia chiesto di sistemare i conti inserendo - ad esempio - il comma 4 all'articolo 22 che integra la disciplina di cui all'articolo 5, comma 5, del decreto-legge n. 78 del 2010. Quest'ultimo articolo riguarda l'attribuzione di emolumenti per lo svolgimento di incarichi presso pubbliche amministrazioni, che prevede esclusivamente il rimborso delle spese sostenute e l'attribuzione di gettoni di presenza fino ad un massimo di 30 euro a seduta. In sostanza, avete pensato bene di stabilire che non rientrano tra i suddetti incarichi quelli aventi a oggetto prestazioni professionali conferiti a titolari di cariche elettive di Regioni ed enti locali da parte di pubbliche amministrazioni, purché la pubblica amministrazione conferente operi in ambito territoriale diverso da quello dell'ente presso il quale l'interessato al conferimento dell'incarico riveste la carica elettiva. Non posso, poi, non rimarcare alcuni punti di questo provvedimento. Intanto rimangono confermate le clausole di salvaguardia fiscali che avete fissato, seppure in parte ridotta, al 1° gennaio 2018, per un importo più contenuto di 15,2 miliardi anziché 19,6. Sul punto se ne riparlerà a ottobre. Vediamo se l'impegno assunto riuscirete a onorare veramente. Noi abbiamo più di un ragionevole motivo per pensare che non ci riuscirete se non con qualche altro taglio, ma purtroppo sempre a scapito dei cittadini che non lo meritano. Quanto alla collaborazione volontaria, vorrei ricordare che vi hanno aderito davvero in pochi. Pertanto, sarà difficile raggiungere gli introiti da voi previsti, a maggior ragione visto che le vostre previsioni non solo sono improbabili, ma soprattutto non sono certe. Vengo ora ai voucher, che sono stati ritirati mesi addietro, per poi essere inseriti nuovamente e che tuttavia non risolvono il problema del lavoro precario o del lavoro nero. Vorrei aggiungere una puntualizzazione sulla questione Alitalia. I 600 milioni previsti nella manovra per il salvataggio di Alitalia vengono chiamati prestito ponte o finanziamento. Il motivo di questa elargizione si fonda sulla volontà di salvare l'occupazione del personale della ex compagnia di bandiera. Almeno questo è il motivo di facciata. Quello vero, invece, si sostanzia nella necessità di dovere coprire i buchi e le perdite causati dalla politica a un'azienda che doveva essere il nostro fiore all'occhiello. Dietro a questa scelta purtroppo manca un valido e fattibile piano industriale, ma si sa: siete soliti fare tutto senza considerare le cause, le conseguenze, ma soprattutto gli impatti in termini economici. Tanto, a chi importa se poi a Bruxelles vengono aperte procedure di infrazione per aiuti di Stato illegittimi? L'importante non sono le infrazioni, ma poter sbandierare a tutti che la questione Alitalia è stata da mesi al centro dei tavoli tecnici dei vostri Ministeri. Non vi interessa altro. Infine, è inutile nascondere il nostro rammarico nel veder ridurre i fondi sul trasporto pubblico locale per un ammontare pari a 135 milioni di euro, nel mentre avete pensato bene di prevederne 97 a garanzia della Ryder Cup. A fronte di tutte queste scelte del Governo, viene da chiedersi: ma dove sono andate a finire quelle politiche che garantiscono la prosperità, intesa non semplicemente come incremento del PIL, ma come una prosperità condivisa, in cui i valori democratici vengono onorati e rispettati e si promuovono la solidarietà e la coesione sociale? Avete affermato più volte che coniugare correzione dei conti pubblici a misure di sviluppo e sostegno dell'economia è abbastanza complicato. Questo è certo; ma, dato che gli errori compiuti in questa legislatura dall'Esecutivo sono innumerevoli e riguardano molteplici aspetti della vita di noi cittadini, forse è giunto il momento di fare un'analisi più approfondita e ampia prima di commetterne altri, magari valorizzando veramente il dibattito parlamentare. Dato che siamo certi che per il futuro farete fatica a evitare altri sbagli, io e il Gruppo politico cui appartengo esprimiamo un no convinto al voto di fiducia richiesto da questo Governo.
2017-06-15	PD	ToniniGiorgio	L'Europa si sta riorganizzando: ha sconfitto e isolato il focolaio d'infezione che veniva dal Regno Unito, con il rischio di una dissoluzione del percorso europeo e, in particolare, dell'Unione economica e monetaria. L'Europa va avanti, in particolare grazie al clamoroso e straordinariamente positivo risultato delle elezioni francesi: la Francia ha battuto le posizioni euroscettiche e antieuropee della signora Le Pen e ha scelto, in maniera massiccia e chiara, di restare protagonista dell'Europa e dell'euro. In Germania è scontato che il risultato a settembre sarà di continuità e stabilità, indipendentemente dal fatto che questa continuità sarà guidata dalla signora Merkel o dal leader della SPD Schulz. Il problema siamo noi: vogliamo essere in questo gruppo, che sta lavorando per riorganizzare, ristrutturare, riformare e rilanciare il percorso europeo dell'euro, o decidiamo di chiamarci fuori da soli? Sia chiaro che, rispetto a qualche mese fa, quando un eventuale risultato diverso in Francia avrebbe innescato una reazione a catena dissolutiva dell'Unione europea, adesso siamo in uno scenario completamente diverso. È chiaro che una crisi dell'Italia può creare danni all'Europa, ma altrettanto lo è che gli altri Paesi hanno deciso di andare avanti. Il problema è nostro: vogliamo essere dentro questa discussione da protagonisti o vogliamo ritagliarci uno spazio di fuga che ci porterebbe - questo sì - a una condizione d'instabilità pericolosa e di recessione? Questo credo sia il tema politico che è davanti a noi. Il Governo - e il Partito Democratico che lo sostiene, insieme all'apporto determinante di altri alleati - è chiaramente orientato verso questa direzione: siamo per far andare avanti l'Europa e partecipare alla discussione e alla progettazione di una fase nuova per l'Europa e per l'eurozona in particolare. Per questa ragione, votiamo la fiducia a questo Governo e al decreto-legge in esame, che di tale strategia è un tassello importante.
2017-06-20	M5S	MartelliCarlo	Signor Presidente, noi siamo perché le mozioni si discutano e restino, quindi, all'ordine del giorno della seduta odierna. E vorremmo motivare questa nostra posizione rivolgendo delle domande al partito che sta alla mia destra. Secondo voi, il Parlamento che cosa ci sta fare? Dite di avere appreso solo oggi che c'è una lettera del ministro Padoan, mai ieri sera anche i sampietrini di Roma lo sapevano. Evidentemente adesso non avete appreso proprio nulla. Capisco che siano frasi da dire per forza, ma magari si potrebbe dire qualcosa di più imbellettato, invece di una tale fregnaccia. Ma andiamo oltre. Il ministro Padoan scrive una lettera e lei, Presidente, viene in Aula e ci dice che il Ministro ha comunicato che va tutto bene, che due vertici su tre si sono dimessi e che l'amministratore delegato - che secondo voi sarebbe azzerato - ha comunque chiesto la convocazione del consiglio di amministrazione. Se uno è azzerato e non c'è più, non chiede la convocazione di niente: al massimo è l'azionista di maggioranza che lo chiede, e cioè il MEF. Quindi, anche a livello di movimenti societari, abbiamo rilevato un'altra cosa che non funziona. In ogni caso, esiste la lettera e lei, Presidente, dice di non procedere con la discussione, e il Parlamento che fa? Prende atto di una lettera del Ministro e dice che va bene così? Forse questo è il Parlamento degli anni Trenta o quello dell'Argentina degli anni Settanta in cui, schiacciando il bottone, si prendeva atto e si diceva: «Sì, signore»? No, non siamo nel Parlamento nel ventennio e, quindi, è giusto che il Parlamento discuta. Se il Governo ha qualcosa da dire in proposito, quando è il momento esprime parere negativo. Ma c'è una deliberazione e, soprattutto, una discussione. Vorrei aggiungere un'altra considerazione ricollegandomi alla dichiarazione di improponibilità della Presidenza. Lei ormai ha deciso che la questione del ritiro delle deleghe al ministro Lotti non c'entra niente. Io mi pongo, comunque, una domanda e gliela rivolgo: come può non c'entrare niente? Per riassumere, faccio presente che abbiamo un appalto da 2,5 miliardi, l'appalto più grosso di Europa; un imprenditore che si chiama Romeo dà 100.000 euro a un funzionario Consip perché gli interesso una parte di quei 18 lotti - segnatevi la parola «lotti» - e dopo promette dei soldi anche a un altro imprenditore, che si chiama Russo, perché vuole incontrare il padre dell'ex Presidente del Consiglio, nonché segretario del vostro partito. Non contento, promette qualcosa anche allo stesso padre. Probabilmente è meglio seguire due canali. Inoltre, il ministro Lotti è indagato per aver comunicato l'esistenza di una indagine a carico della Consip. E - guarda caso - il presidente Ferrara tira in ballo addirittura il Comandante generale dell'Arma dei carabinieri. Il ministro Lotti, quindi, in questa vicenda non ha una mano nella marmellata: è direttamente nella grande tinozza dove la stanno preparando, vi è dentro fin al collo. Tuttavia, secondo il presidente Zanda, va tutto bene: è sufficiente che facciamo una convocazione... PRESIDENTE. Scusi, senatore Martelli, se la interrompo, ma si sta rendendo conto che sta illustrando una mozione che non è stata presentata? MARTELLI (M5S). Presidente, non posso materialmente illustrare perché non ho presentato alcuna mozione. PRESIDENTE. Allora, si limiti al tema in discussione. MARTELLI (M5S). Il tema è questo, Presidente: è un tema politico, non tecnico. Io non ho mozioni da illustrare e, quindi, per definizione, non posso illustrare alcunché. Questo è chiaro. Il tema è questo. Non posso sentire il presidente Zanda raccontarci che è tutto a posto: la Consip è perfetta, bellissima; due consiglieri si sono dimessi e adesso eliminiamo il terzo. Si tiene il consiglio di amministrazione e va bene così. Il fatto, poi, che ci sia un'indagine e che tutti ci siano finiti dentro lo dimentichiamo completamente. No, assumetevi la responsabilità di discutere, di bocciare le richieste contenute nelle mozioni delle opposizioni ed eventualmente di approvare solamente la vostra. Chiedete agli altri la leale collaborazione di ritirare le mozioni. Ma da quando in qua voi siete stati leali? Mai.
2017-06-21	LN	CandianiStefano	Signor Presidente, verrebbe da parlare di vuoto assoluto, che è un po' anche quanto ci ha ricordato prima in maniera molto laconica il presidente Gentiloni Silveri: da solo, senza alcun Ministro attorno e anche con i banchi della maggioranza deserti. Questo dà un po' l'idea dell'immagine che il governo Gentiloni proietta anche all'estero, oltre che all'interno del Paese: una barchetta, un guscio di noce messo in acqua aspettando che vada a schiantarsi contro gli scogli, con anche da parte della maggioranza qualcuno che fa il tifo perché gli scogli si avvicinino il più velocemente possibile. Noi non giochiamo al tanto peggio tanto meglio. Vorremmo invece, almeno in questo ultimo scampolo di legislatura (visto che avete deciso di trascinarla ancora per qualche mese), che il Governo facesse la propria parte, difendendo gli interessi dei cittadini italiani e soprattutto di quelli che sono oggi nella condizione peggiore a livello europeo; penso ai terremotati. Cito i terremotati, signor Presidente, perché prima, quando il presidente Gentiloni è venuto in Aula, ci ha fatto una grande panoramica di ciò che sta facendo a favore del nostro Paese soprattutto a livello europeo. Io ricordo, signor Presidente, ma non sfuggirà neanche gli altri colleghi, quando quest'autunno l'allora presidente del consiglio Matteo Renzi utilizzò - e uso proprio questa parola perché questo fu fatto - il dramma del terremoto per chiedere all'Unione europea flessibilità sui conti dello Stato: abbiamo avuto il terremoto, quindi dovete darci flessibilità, altrimenti il Paese non può ripartire. Quella flessibilità è arrivata, i fondi sono stati messi a disposizione, ma non sfuggirà nessuno cosa sta succedendo, basta prendere un quotidiano e leggerlo: sisma, caos e ritardi. Cantone e l'antimafia indagano sui subappalti per casette e macerie. Questo è un quotidiano di oggi, signor Presidente. Paola De Micheli dice «troppa burocrazia, ma ricostruiremo tutto». Ricordo - e con me c'era anche il senatore Arrigoni - quando in Commissione ammonivamo il Governo, perché con quello che stava facendo la ricostruzione non si sarebbe più fatta. Sono passati nove mesi e oggi nelle cronache abbiamo le storie di imprese che hanno costruito le casette e che non vengono pagate; storie di gente ancora abbandonata al proprio destino, senza avere la possibilità di tornare nel proprio paese terremotato; storie di una ricostruzione che addirittura trascura il fatto che devono essere almeno esentati dal pagamento delle tasse di successione i poveri disgraziati che sono rimasti sotto il terremoto. Questa è la serietà del Governo. Questa è la serietà che il Governo ha messo nella ricostruzione delle aree terremotate. Ma se questa è la serietà che il Governo ha messo su una questione così importante, non è difficile comprendere quanto il Governo non sia credibile su altre tematiche nel momento in cui si rivolge all'Europa chiedendo flessibilità, impegnandosi sul fronte economico piuttosto che su quello della ripresa sociale e finanziaria. Presidente Gentiloni Silveri, il problema è che non siete credibili perché è in ciò che fate, ovvero in ciò che non fate, che dimostrate di non essere credibili. Proprio ieri, non più tardi di qualche ora fa, in quest'Aula andava in onda lo psicodramma di maggioranza, con parte della maggioranza che votava contro lo stesso Governo per le mozioni riguardanti lo scandalo Consip, e parte della maggioranza, il PD, che chiedeva una verifica. In che maniera pensate di poter essere credibili rivolgendovi all'Europa e chiedendo che vengano utilizzate per il nostro Paese regole più flessibili? Se non sgombrare il campo velocemente da questi fantasmi, il problema non è che andrete a fondo voi, ma che porterete a fondo tutto il Paese insieme a voi. Cominciate a cacciare Errani e a cacciare Lotti e iniziamo a dare un segno di discontinuità rispetto a una gestione che sta facendo solo danni al Paese. La serietà la si dimostra pagando i fornitori e non essendo l'ultimo Paese in Europa per il ritardo dei pagamenti da parte della pubblica amministrazione. Le imprese in Italia stanno fallendo ancora oggi perché aspettano di essere pagate dalla pubblica amministrazione. Mentre gli altri Paesi vanno avanti, noi andiamo indietro. La nostra economia, rispetto a quella di un altro Paese come la Spagna, che è entrata in crisi tanto quanto noi all'inizio degli anni 2000, sta arrancando, mentre in quel Paese ormai ha ripreso il volo. Qual è la differenza? È nelle scelte politiche di base. Già, perché se per voi la priorità in questo momento diventa lo ius soli, allora si capisce come siate incapaci di gestire un fenomeno drammatico come quello migratorio. All'ordine del giorno del Consiglio europeo vi sono questi temi. Il primo è ancora una volta la migrazione. Ogni volta che c'è un Consiglio europeo il primo tema è la migrazione. E quali sono le risposte? Ogni volta, il nulla. Poi la senatrice Fabbri può anche continuare a dire che l'Europa ha ripreso con vigore e che l'antieuropeismo è stato sconfitto. L'antieuropeismo non è un fenomeno stagionale come le foglie che crescono e cadono. Il problema è l'Europa che non riesce a risolvere i problemi e i cittadini che non hanno fiducia in un meccanismo fatto solo di burocrazia e di grandi interessi, non di tutela dei più deboli e dei più fragili. Oggi abbiamo avuto, ancora una volta di più, la conferma del fatto che l'Europa si basa sulla finanza, mentre noi, nel primo articolo della Costituzione, abbiamo scritto che l'Italia è una Repubblica democratica fondata sul lavoro. Voi oggi state portando l'Italia a rinunciare alle proprie basi fondanti, al riconoscimento del lavoro come la vera fonte di dignità per le persone sottoponendo invece l'Italia a vincoli finanziari. E allora si va a parlare di fiscal compact e di quantitative easing, di tutto il resto che è lontanissimo dalla quotidianità dei cittadini. Ancora una volta, nel Consiglio europeo è inserita la parola sicurezza e difesa. Ma qual è la serietà del Governo in merito alla sicurezza quando, con il riordino delle carriere, avete creato uno scompiglio nelle Forze dell'ordine e, ancor peggio, un salasso nei loro confronti? Quali motivazioni date ai nostri agenti nelle strade, cui chiediamo, e chiedete, tutti i giorni di mettere a disposizione la loro competenza, la loro professionalità e di mettere a rischio anche la loro vita per difendere i cittadini, quando non consentite loro neanche di programmare il budget della propria famiglia perché li salassate? Questa è la serietà con cui poi governate il Paese e con la quale vi rivolgete all'Europa. Ma dove credete di andare? Ribadisco: fosse solo il problema della vostra maggioranza che va a picco! Ma il problema è che portate a picco l'intero Paese con questo vostro modo di concepire la politica. È una beffa, signor Presidente, perché quello che viene venduto in immagini non è nella sostanza. Anche la stessa cordialità che contraddistingue il presidente Gentiloni Silveri corrisponde a quel buffetto che viene dato all'ultimo della fila, allo scemo della combriccola quando viene accolto dagli altri. Questa, purtroppo, è l'immagine che oggi deriva quando vediamo il nostro Paese rappresentato in Europa. Avremmo voluto vedere discusse qui dentro le mozioni riguardanti l'agricoltura e la filiera del riso, ma per l'ennesima volta sono state posticipate. Ancora una volta state danneggiando il nostro Paese non difendendo il lavoro di chi, a partire dall'agricoltura, paga le tasse, mettendoci sudore e fatica, chiedendo semplicemente di essere riconosciuto e rispettato nella propria capacità di lavorare e di creare ricchezza. A voi, invece, questo non interessa. Va bene che l'Unione europea non metta i dazi e consenta le importazioni di riso dalla Birmania mandando a fondo l'intero comparto e se poi chiudono le imprese e restano a casa i nostri lavoratori chi se ne importa, tanto per voi è importante che venga qualche finanziatore dall'estero, meglio se poi collegato anche a Renzi e ai suoi amici delle banche, ad acquistare in saldo le imprese italiane. Questo non è quello che si chiama un Governo serio. Prima ve ne andate, meglio è. Il 4 dicembre ve lo hanno detto i cittadini, cara senatrice Repetti, lo hanno detto al Governo in maniera chiara: andatevene. E ancora una volta il paradosso è che allora avevamo un Presidente del Consiglio che aveva dichiarato pubblicamente che se avesse perso il referendum se ne sarebbe andato e oggi il principale azionista della maggioranza, Matteo Renzi, è ancora qui a calcare e a voler far fuori il presidente Gentiloni Silveri per prenderne il posto. Signor Presidente, questo non è un Governo serio sia per quello che fa che per questi presupposti. Prima ce ne liberiamo, prima si torna al voto e prima potremo tornare nell'Unione europea a dire che gli interessi dei cittadini italiani, dei cittadini del nostro Paese, vengono prima di quelli degli altri.
2017-06-21	M5S	MartelliCarlo	Andiamo avanti. Lei mi parla di europeismo riluttante. Questo è un giudizio di merito e morale. Non esiste un europeismo riluttante, esistono libere persone con un libero pensiero, che magari non sono allineate con il pensiero pro UE che non vuol dire pro Europa. L'Europa, infatti, è un'unità fisica e tutti noi, nati in questo continente, siamo europei e basta. Non è un concetto legato alla nazionalità. Semmai dobbiamo distinguere euro, Unione monetaria, Unione europea ed Europa. Non facciamo confusione. Le dico questo perché nel momento in cui si fa questo non si fa un servizio ai cittadini, perché è propaganda.
2017-06-21	M5S	MartelliCarlo	Grazie, Presidente, chiedo scusa per essere stato interrotto. Dicevamo: quando un'azienda cinese compra un pezzo di un'azienda italiana, vuole un payout in termini di pagamento del dividendo, quindi, di fatto, c'è un drenaggio di capitali da noi verso la Cina. Questa è la verità. È talmente evidente che chiunque dovrebbe capirlo. Per quanto riguarda la conquista di spazio geopolitico da parte dell'Unione europea, vorrei fare un'osservazione nel merito. L'Unione europea non ha acquisito uno spazio geopolitico. Addirittura, si è dimostrata incapace di dirimere questioni interne come, per esempio, il concetto di migrazione, che lei, presidente Gentiloni Silveri, per fortuna, ha toccato. Ci sono due esempi che ci fanno capire come l'Unione europea non sia altro che un randello finanziario e l'euro non è una moneta, ma uno strumento di controllo e vado ad argomentare. Con la Grecia, che ha l'euro, cosa si è fatto? Si è fatto un ricatto, del tipo: dal momento che tu non sei più in grado di finanziarti sui mercati, ti faccio un prestito al tasso che decido io che tu mi ridai facendo delle privatizzazioni. Privatizzazioni che poi, casualmente, sono state quasi tutte acquisite da aziende tedesche, come la Fraport che si è andata a comprare gli aeroporti. Sulla questione migranti, con l'Ungheria che ha fatto un muro si è gridato allo scandalo, ma l'Unione europea non ho fatto niente. Perché? Perché ha ricattato la Grecia dicendole: "Non ti do più un euro: sei rovinato"; ma l'Ungheria non ha l'euro, quindi alla fine il potere di coercizione contrattuale dell'Unione europea si riduce a: "Se hai l'euro, ti bastono con l'euro e ti tolgo la leva finanziaria; se non ce l'hai, sto zitta e lascio fare". Questa è l'Unione europea che si sta difendendo. Se veramente si vuole un'Europa, allora, invece di continuare ad affidarsi al medico che ti ha fatto ammalare sperando che ti guarisca, si molli quel medico e si provi a ricominciare da zero.
2017-06-21	M5S	MartelliCarlo	Le faccio un esempio giusto per chiarire: lei ha lodato l'integrazione monetaria e, anzi, ha detto che bisogna proseguire in questa direzione, cioè verso l'unione monetaria. Poi ha aggiunto che l'Unione europea e la moneta unica hanno fatto dell'Europa - o meglio dell'Unione europea non dell'Europa, che è un'altra cosa - una superpotenza. Per me la parola "superpotenza" evoca il concetto di suprematismo, di supremazia su qualcun altro, e quindi di competizione tra individui sempre più grossi. E chi sono i nostri competitori? Lei non lo ha detto, ma lo dicono tutti gli altri propagandisti pro UE che parlano di competitori, come la Cina da una parte e gli Stati Uniti e il blocco NAFTA dall'altro.
2017-06-21	M5S	MartelliCarlo	Presidente Gentiloni Silveri, lei ha parlato di Kohl e del suo famoso progetto per l'Unione europea: lo credo bene! Il progetto dell'Unione europea lo ha voluto la Germania, perché la Germania ne ha tratto il massimo beneficio, e anche questo è nei fatti o nei grafici. Io credo nei grafici perché non mentono e dai grafici scopriamo che la Germania prima dell'euro era la grande malata d'Europa. Questo era nei titoli di tutti i giornali: non cresceva. Adesso che ricominciamo a chiamarla la locomotiva, io dico di no: è la zavorra, perché è tutto il treno delle altre Nazioni a tirare la Germania.
2017-06-21	M5S	MartelliCarlo	Signor Presidente, questa volta interverrò brevemente, iniziando con l'esprimere l'intenzione di voto del Gruppo in ordine alle proposte di risoluzione che sono state presentate. Ci asterremo sulla proposta di risoluzione presentata dalla Lega Nord. Voteremo contro la risoluzione di maggioranza. Ci asterremo sulla risoluzione a prima firma del senatore Barani. Voteremo a favore della proposta di risoluzione a prima firma della senatrice De Petris, ovviamente a favore della nostra, e, infine, a favore della proposta di risoluzione a prima firma del senatore Paolo Romani. Relativamente alla nostra espressione di voto, vorrei innanzitutto far osservare perché non accettiamo le riformulazioni proposte, essendo importante capire quali sono i punti che proprio non vanno giù ai colleghi della maggioranza. In primo luogo, c'è la parte relativa agli armamenti e al concetto di difesa comune. Ciò che a voi non è andato giù, colleghi della maggioranza, e che avete chiesto di togliere dal dispositivo, è l'impegno a spostare le risorse dal settore degli armamenti ad altri settori, come - ad esempio - quello della protezione sociale. Di questo passaggio è stata chiesta l'espunzione tout court. Ciò vuol dire che non volete neanche sentir parlare di interventi nel settore della difesa e degli armamenti: questa è la sinistra o il centro-sinistra! Un'altra cosa che proprio vi è indigesta è il concetto di "azioni di sostegno al reddito". Dopo aver sentito parlare di "reddito di inclusione", non mi sarei aspettato una cosa del genere. Probabilmente ciò accade perché si parla di "reddito di cittadinanza". Se volete, possiamo chiamarlo in un altro modo, ma la sostanza è che questo a voi resta molto indigesto, perché diventa impossibile mettere in atto pratiche di deflazione salariale, che è un concetto in letteratura scientifica che si pone quando si vuole aumentare la competitività. In realtà, non è chiaro perché in un'unione si debba competere: in unione si coopera, non si compete con la Germania, altrimenti che unione ho fatto? Faccio una divisione, al massimo. Quindi, non si capisce bene, in questo contesto, come si potrebbe essere più competitivi o più produttivi - fatto salvo che la nostra produttività è simile a quella della Germania - se non intervenendo sul salario e facendo deflazione salariale, come hanno detto autorevoli economisti. Se non puoi fare questo, devi fare deflazione. Se prevedo un reddito di cittadinanza, non posso più fare la deflazione perché offro una scelta: ecco un altro motivo per cui non possiamo accettare che togliate questo punto qualificante. La motivazione del nostro voto contrario alla risoluzione a prima firma del senatore Zanda è in parte insita in ciò che è stato dichiarato anche nelle comunicazioni. È stato fatto solo un leggerissimo accenno all'Accordo di Parigi e al conseguente ritiro dall'Accordo da parte dell'amministrazione americana, fermo restando che uno Stato esce dagli accordi e vi entra secondo un principio di fair play internazionalmente riconosciuto nel corso dei secoli, per cui tanto facilmente puoi entrare e tanto facilmente poi uscire (altro concetto che evidentemente non piace). Ebbene, sul concetto del contrasto al cambiamento climatico, di cui voi non volete sentire parlare, vorrei farvi notare, signori, che il cambiamento climatico è adesso: con 1,2 gradi di incremento della temperatura media planetaria abbiamo la terza peggiore siccità dall'inizio del 1800, e quindi sono circa duecento anni. Abbiamo un deficit pluviometrico incredibile. Il lago di Bracciano, che è il serbatoio idrico di Roma, rischia di sparire: 50 chilometri quadrati di lago rischiano di sparire e voi riuscite a far sparire questo dall'agenda che si vuole portare in Consiglio d'Europa. Perché? Ovviamente i nostri impegni di contenimento della temperatura di 1,5 gradi possono essere fatti dalle Nazioni europee, Polonia esclusa, senza fare nulla: noi, lasciando fare, siamo in linea per ottenere i nostri impegni di riduzione. La Polonia dipende dal carbone per il 92 per cento della propria generazione di energia primaria e, quindi, è ovviamente fuori scala. Perché allora il tema sparisce dall'agenda? Sparisce per il semplice motivo che non interessa. Lo possiamo fare senza intervenire. Vorrei fare un'ultima notazione sulla risoluzione della Lega, che contiene parecchi punti condivisibili. Ciò che ci ha fatto propendere per l'astensione è il terzo impegno, che inizia con le parole: «a promuovere la creazione nei Paesi di partenza e di transito di appositi campi». Il diavolo si nasconde anche nelle parole: si parla di «campo», mentre nella risoluzione a prima firma del senatore Paolo Romani si parla di « place of safety », che suona meglio; il concetto di «campo» evoca qualcos'altro. Pertanto, se ci fosse una buona intenzione dietro a questo impegno, andrebbe esplicitata in modo migliore. È condivisibile che vi sia una zona di accoglienza protetta, perché in Libia non ci sono zone protette. Se vogliamo fare un centro protetto, bisogna chiedere una forza di interposizione: avendo però un Governo non riconosciuto e due parti in lotta, questo diventa un problema. Quindi, il concetto è il seguente: se è vero che un individuo che arriva dalla Sierra Leone e giunge in Libia è in balia della peggior feccia umana, che aspetta solo di poterlo sfruttare, deve essere creata una zona di sicurezza dove si possa vagliare la sua posizione senza che abbia la vita in pericolo. Il mio è un suggerimento per provare in futuro a mettere giù questi punti in un altro modo; se si vuole raccogliere anche un consenso sulla proposta, bisogna farlo. Sulla proposta di risoluzione a prima firma del senatore Paolo Romani ho già detto che voteremo favorevolmente.
2017-06-21	PD	ChitiVannino	Diciamo anche un'altra verità: se vogliamo solidarietà dall'Europa - e la vogliamo - dobbiamo pretenderla anche dall'Italia, perché tutti i Comuni che non accettano chi ha diritto all'asilo (e si tratta di persone), costringono gli altri Comuni a farsi carico del doppio e a vivere una situazione di difficoltà.
2017-06-21	PD	ChitiVannino	Signor Presidente, consegnerei volentieri il testo dell'intervento, ma non lo posso fare perché ho solo una breve nota. Anzitutto, desidero dire che sono d'accordo con il giudizio di fondo che ha dato il Presidente del Consiglio sulla situazione dell'Unione europea, e cioè sul fatto che si è ripartiti e non ci si arresi o rassegnati, né c'è stato un crollo. Bisogna cambiare e andare avanti. Questo però è un punto discriminante che emerge dal dibattito che si è svolto in quest'Assemblea e non solo dalle proposte di risoluzione presentate. Ci sono tra noi forze politiche che sostengono che non si debba stare nell'euro né nell'Unione europea e altre come la nostra che ritengono che il destino presente e futuro sia di stare nell'Unione europea, ma che l'Unione europea debba e possa essere cambiata. Questo è un punto per noi fondamentale. Il senatore Monti ha posto una questione che reputo seria, quando ha chiesto per quale motivo in un anno come quello attuale, caratterizzato da eventi come la Brexit e da una ripresa del sentimento europeo in Italia, invece questo non si è registrato, se non molto relativamente. Le ragioni, naturalmente, possono essere varie, ma una di esse - a mio parere - è politica e la sento come un fatto serio: non si è avuta una inversione forse perché le forze europeiste non hanno fatto e non fanno a viso aperto una battaglia nei confronti delle forze che non vogliono l'Europa, com'è avvenuto in Francia. Macron ha vinto le elezioni sostenendo di mettere al primo posto della sua azione la riforma e il cambiamento dell'Unione europea. A me pare questo un punto decisivo e in fondo quello che caratterizza l'attuale maggioranza di Governo. Vorrei si uscisse da una situazione che mi pare ingenerosa e ingiusta. Certo, l'attuale maggioranza di Governo è nata dal fatto che alle elezioni non hanno vinto né il centrosinistra né il centrodestra. La maggioranza di Governo però come dimostra la risoluzione che ci apprestiamo a votare e sulla quale esprimiamo voto favorevole - è composta da forze che vogliono cambiare l'Europa ma stare nell'Europa, che sentono l'obiettivo dell'Unione europea come strategico. Da questo punto di vista - lo voglio dire - c'è un centrodestra democratico nel nostro Paese che non ha ambiguità. Io ringrazio Alternativa Popolare per il fatto di non avere ambiguità rispetto a questo punto. È fondamentale ancorarsi alla prospettiva della costruzione dell'Unione europea. Cambiare come e con quali passi? Dobbiamo dire che i Governi italiani in questa legislatura, il Governo attuale e il Parlamento hanno avanzato proposte serie. E capisco le difficoltà del senatore Candiani, che registra le sconfitte del lepenismo, di parlare d'altro. Noi abbiamo posto le questioni di una stretta connessione tra riforme democratiche e riforme economico-sociali. Abbiamo avanzato la proposta, sottosegretario Gozi, che sosteniamo, che una parte dei seggi riservati al Regno Unito che verranno meno sia utilizzata per liste transnazionali e che il capolista sia il candidato alla Presidenza della Commissione dell'Unione europea. Sosteniamo che il Presidente della Commissione dell'Unione europea sia lo stesso del Consiglio europeo. E sosteniamo riforme economici-sociali, uno sviluppo coerente con l'ecologia e con i diritti del lavoro, le questioni del clima. Vorrei dire al senatore Malan che il nostro Paese ha - per così dire - il problema di avere prestazioni migliori dal punto di vista dell'inquinamento perché è più avanzato sul fronte delle energie rinnovabili e ha il gas e gli idrocarburi, nonostante che gran parte del trasporto avvenga ancora su gomma, sulle autostrade. Se siamo più avanti, dobbiamo sollecitare gli altri, all'interno del Trattato di Parigi, a esserlo. Non dobbiamo certo dire se gli altri inquinano di più, dobbiamo tornare indietro e inquinare di più anche noi. Non mi pare questa la strada giusta. Noi siamo e vogliamo restare all'interno dell'Accordo di Parigi. Ancora il senatore Monti ha posto una questione che vorrei girare a lei, signor Presidente, e alla Presidenza del Senato collegialmente. Ha ragione il senatore Monti quando dice che non si riesce, in quest'Aula, a svolgere un dibattito sui temi dell'Unione europea al di fuori della riunione del Consiglio europeo. A dicembre, ci sarà una riforma del bilancio europeo: vogliamo discutere in quest'Aula su come vediamo questa riforma? Se l'Unione europea ha l'uno per cento del bilancio pubblico complessivo dei Paesi membri (non il 24 per cento di bilancio federale degli Stati Uniti, ma almeno il 4, 3 o 7 per cento), è difficile fare politiche incisive. Vogliamo discutere in Parlamento di questi temi? Vogliamo dedicare una sessione a discutere delle prospettive dell'Unione europea che vadano in questa direzione? E la cooperazione rafforzata - lo dico ai colleghi che non sono stati d'accordo - è la strada giusta per andare avanti ed è stata ribadita a Roma nella celebrazione del 60° anniversario dei trattati. È giusto che si vada avanti. Mi auguro inoltre che nel Consiglio europeo si facciano dei passi avanti notevoli sulla cooperazione rafforzata in tema di sicurezza e difesa. Un anno fa il Senato italiano ha condotto una ricerca da cui emergeva che nei 28 Paesi dell'Unione europea si spende molto per la difesa, ma tutti risparmiano nella stessa direzione: poca efficienza e tanta spesa. Questo è un verme militare, come l'ex segretario di Stato Kissinger definisce la nostra situazione. Istituire le forze armate e una cooperazione rafforzata in questa direzione sulla sicurezza e la difesa significa spendere meglio, probabilmente risparmiare e comunque affrontare con sicurezza le politiche che ci spettano nei confronti dei nostri vicini e dare sicurezza ai nostri cittadini all'interno dell'Unione. L'ultima parola riguarda la situazione dei migranti. A questo proposito i passi avanti sono insufficienti ma ci sono e vanno registrati, perché sono anche frutto della nostra azione. Partirò dal fatto che non sono sufficienti, come già ha detto il senatore Malan. Ci sono da ricollocare 160.000 persone che hanno diritto all'asilo; sono stati realizzati 20.033 ricollocamenti (14.240 dalla Grecia, 6.977 dall'Italia), e quindi sono insufficienti. Ci sono però anche dei passi in avanti. Perché non registrarli? La Commissione europea ha aperto una procedura di infrazione nei confronti di Polonia, Ungheria e Repubblica Ceca perché non rispettano le decisioni sul ricollocamento. È un punto importante. Perché non lo si deve sottolineare? Sono d'accordo con le considerazioni del senatore Corsini sulle migrazioni. L'Accordo di Dublino va rivisto e l'avvocato generale della Corte di giustizia dell'Unione europea dice che è inapplicabile alle situazioni di emergenza e ciò dà forza le nostre impostazioni. Tuttavia, colleghi, diciamoci anche che l'Accordo di Dublino non è stato sottoscritto da un Governo di centrosinistra
2017-06-21	PD	FabbriCamilla	(ore 11,16) ( Segue FABBRI). Penso alle tante riforme attuate: il mercato del lavoro, il taglio alla tassazione sulle imprese come IRAP, IRES, IMU su imbullonati e superammortamento, il Piano industria 4.0, i bonus efficienza energetica e ristrutturazione di cui lei ha ricordato l'importanza, signor Presidente, proprio lunedì in visita a Pesaro, la mia città. Penso al nostro impegno nella formulazione del cosiddetto Piano Junker e all'impegno attuale per la sua revisione e il suo ampliamento, non dimenticando altresì azioni concrete che garantiscano una base industriale forte e competitiva, dando piena attuazione all'obiettivo, già fissato dalla Commissione europea, di riportare la quota del PIL europeo prodotto dall'industria manifatturiera almeno al 20 per cento entro il 2020. Sono passi in avanti positivi che necessitano ora di misure capaci di produrre lo scatto definitivo per posizionare la crisi alle spalle, non dimenticando il nostro imprescindibile e doveroso impegno verso il debito pubblico che ancora incide pesantemente sui nostri margini di crescita. In questo senso, la riduzione del carico fiscale sulle imprese rappresenta un traguardo da raggiungere presto, perché garantisce la competitività industriale e favorisce la creazione di posti di lavoro. Non possiamo quindi negare che sarebbe auspicabile la riduzione della pressione fiscale per tutti, ma aggiungo che non si può prescindere da quella alle imprese che - come detto - generano occupazione e favoriscono quei presupposti che sono basilari per la coesione sociale, a sua volta basata sulla certezza di lavoro. È questo il meccanismo virtuoso da favorire. A livello europeo continuiamo dunque a insistere per un quadro di politiche fiscali più leggere che diano fiato agli investimenti, che servano loro da ossigeno, tenendo conto che l'ombrello della BCE sul fronte monetario (in particolare la sua seconda tranche ) andrà progressivamente a ridursi e l'Europa dovrà prepararsi ai possibili contraccolpi dando una risposta. Avviandomi alle conclusioni, signor Presidente, un tema altrettanto centrale è quello rappresentato dalla sfida della banda larga: per l'Italia, così come per l'Europa, è essenziale la sfida della digitalizzazione. La strategia per il mercato unico digitale deve essere realizzata per migliorare l'accesso ai beni e servizi digitali in tutta Europa per i consumatori e le imprese e per massimizzare il potenziale di crescita dell'economia digitale. Come lei ha ricordato, signor Presidente, gli ultimi mesi sono stati delicatissimi per l'Europa - come da lei ricordato, un anno fa - perché il referendum britannico perché la Brexit poteva innescare un sistema distorsivo, alimentando quelle forze populiste che minano la credibilità delle istituzioni, diffondendo la falsa percezione fra i cittadini che sia l'Europa il nemico, un'Europa ridotta a tecnocrazia e raccontata esclusivamente come potere di ricatto burocratico. È una falsità, perché la verità politica è esattamente opposta: fuori di essa non esiste futuro economico per i nostri Paesi. Certo non sfugge - e il nostro Paese è impegnato su questo fronte, come ho ricordato all'inizio del mio intervento - la necessità di un cambiamento perché l'Unione diventi sociale e politica, completando un processo di unificazione frutto di un lungo e virtuoso cammino, di cui recentemente, a marzo, abbiamo celebrato i sessant'anni, perché - come diceva lei, signor Presidente - non ha suonato una campana a morto, ma c'è stata una robustissima sveglia.
2017-06-21	PD	FabbriCamilla	Con crescita qualitativa intendiamo una crescita basata sulla certezza dell'occupazione, sugli investimenti e sulla produttività, ma soprattutto caratterizzata da una marcata attenzione all'inclusione sociale. La formula più utilizzata, è, per questo, quella di crescita e coesione, quest'ultima intesa come superamento delle fratture e delle distanze sociali che ancora permangono in Europa e che, in Italia, risultano tuttora particolarmente pervicaci.
2017-06-21	PD	FabbriCamilla	L'unione sociale - si ripete giustamente spesso - si deve accompagnare all'unione economica, monetaria, fiscale, finanziaria. Per la sua creazione sono necessari una revisione e un aggiustamento strutturale del patto di stabilità e delle sue regole: obiettivo da tempo sostenuto dall'Italia insieme alla grande operazione di superamento delle politiche di austerity per misure per la crescita e l'occupazione; un superamento da compiere nell'interesse non dell'Italia ma dell'intera Unione. Potremmo dire crescere in modo orizzontale, rendendo ampia la platea di chi partecipa e risente della ripresa. Possiamo affermare che il quadro economico europeo fa registrare un andamento migliore delle previsioni, come certificato recentemente dallo stesso presidente della Banca centrale europea, Mario Draghi. L'apice della crisi economica è alle spalle, come dimostrano i dati del PIL, e stiamo assistendo, in questo anno, ad una performance dell'Europa migliore anche rispetto agli Stati Uniti o al Regno Unito. Si stanno raccogliendo dunque risultati positivi, frutto di misure importanti attuate nell'Unione in campo fiscale e monetario. L'Italia ha agganciato questa ripresa, come conferma il Fondo monetario internazionale, che colloca il PIL italiano al più 1,3 per cento quest'anno, superando le previsioni del più 1,1 per cento prospettate dal Governo stesso. Da mesi gli indicatori della fiducia registrano una crescita, ma in entrambi i casi il margine di fragilità di questa crescita risulta ancora piuttosto forte. Ed è a questo che dobbiamo lavorare, cioè a dare struttura e stabilità alla ripresa. L'Europa infatti cresce ma resta aperto - come accennato prima - il tema della strutturalità della crescita e della coesione sociale. L'Italia cresce ma non abbastanza rispetto agli altri Paesi comunitari. Il livello del PIL italiano - ha evidenziato l'ISTAT - è cresciuto dell'1,9 per cento nei primi tre mesi del 2017 (prendendo come riferimento il primo trimestre del 2015), ma nello stesso periodo nell'area euro è aumentato del 3,5 per cento. Per questo la nostra battaglia in sede europea non possiede un asfittico perimetro locale e nazionale, ma assume i contorni e i confini comunitari, riguarda e chiama in causa l'Europa nella sua interezza, la crescita strutturale e stabile di tutti i Paesi che ne fanno parte. Lei stesso, Presidente, ha recentemente ricordato come la richiesta di correzione della matrice necessaria al calcolo del rapporto debito-PIL, per esempio, sia stata il frutto dell'impegno portato avanti dal nostro Paese insieme ad altri Paesi dell'Unione; dunque, tutt'altro che una battaglia solitaria espressione solo di interessi nazionali. Uscire dalla crisi in modo definitivo - dicevamo - è il nostro obiettivo, apprezzando i segnali della ripresa che, per quanto non generino completa soddisfazione, comunque animano la speranza di aver imboccato la strada giusta. Ricordo soltanto i dati evidenziati recentemente dalla Confesercenti nel corso della sua ultima assemblea: in dieci anni sono stati persi 47 miliardi di consumi e il tessuto imprenditoriale italiano è stato decimato, e mi riferisco soprattutto a quelle piccole e medie imprese che rappresentano l'ossatura economica del nostro Paese: dal 2007 ad oggi sono state perse 600.000 unità. Sono dati importanti perché senza investimenti per la competitività delle imprese non si realizzano crescita e benessere, non c'è produttività e soprattutto non si crea occupazione. Qui sta il vulnus che spiega anche la nostra crescita inferiore rispetto agli altri Paesi europei - di cui abbiamo parlato prima - e che porta a una sola soluzione, quella di una politica di investimenti, sia pubblici che privati, tenendo conto - lo ribadisco - che nel nostro Paese l'impresa predominante è quella familiare, capillarmente diffusa, che più di tutte le altre tipologie paga chiaramente una esposizione ai temi degli investimenti, dell'innovazione, della ricerca, della produttività e dell'internazionalizzazione. Su questo fronte, tuttavia, passi in avanti sono stati compiuti negli ultimi anni anche in Italia.
2017-06-21	PD	LanzillottaLinda	Dobbiamo sostenere la ripresa dell'economia europea e per questo il pacchetto delle azioni è molto nutrito e impegnativo. Su un punto, però, l'Italia deve insistere in tutte le sedi e in tutte le forme, anche in vista di una discussione del fiscal compact : l'Italia dovrà battersi perché, sia sul piano interno che da parte della Commissione europea, siano rilanciati gli investimenti pubblici e privati. A questo obiettivo dovrà essere orientata la maggiore flessibilità che ciò richiede e a questo obiettivo dovrà essere finalizzato un grande piano europeo che moltiplichi l'entità e gli strumenti del piano Juncker. Perché potremo fare tutte le riforme possibili, ma senza investimenti non ripartirà la crescita, senza crescita non ripartirà l'occupazione e senza lavoro non ripartirà la fiducia nell'Europa: fiducia che è la linfa necessaria a dare nuovo slancio al progetto europeo. In questo lavoro di rilancio della prospettiva europea - e io concordo in ciò con il presidente Monti - il Parlamento deve avere un ruolo importante e noi dovremo insieme trovare le forme e i modi per un più forte e intenso coinvolgimento del Parlamento.
2017-06-21	PD	LanzillottaLinda	Il secondo punto al quale anche lei ha fatto riferimento come questione centrale del Consiglio dei prossimi due giorni è quello delle politiche migratorie, che per l'Italia evidentemente riveste un interesse cruciale. Su questo punto, anche se non si arriverà a determinazioni conclusive e concrete visto che i ritmi sono così lenti, cerchiamo comunque di vedere il bicchiere mezzo pieno. È infatti significativo che nella bozza di documento finale si ribadisca, come l'Italia ha sostenuto, il carattere unitario del tema e si riaffermi l'impegno a favore di un approccio globale dell'Unione europea alla migrazione. In altre parole non sarebbe accettabile, in particolare per l'Italia come per la Grecia, separare la soluzione dei singoli punti, come pure tenderebbe a fare il Gruppo di Visegrad, rinviando il tema più controverso ma per noi essenziale, cioè quello della revisione dell'accordo di Dublino, e stralciando altri punti che invece stanno più a cuore ad altri Paesi come European dactyloscopie (Eurodac) o l'Ufficio europeo di sostegno per l'asilo. Sarà poi politicamente molto significativo se, come pare, il documento finale ribadirà l'invito alla Commissione ad alleviare l'onere che grava sugli Stati membri in prima linea nella gestione dei rifugiati e sottolineerà che l'intera riforma del sistema europeo di asilo deve trovare il giusto grado di equilibrio tra responsabilità e solidarietà e garantire la resilienza a crisi future. Questo è il punto su cui l'Europa deve mostrare di capire qual è il suo futuro, qual è il ruolo del Mediterraneo, qual è lo scenario che si presenta nel prossimo secolo nel processo di migrazioni globali che interessa tutta la parte Nord del nostro mondo.
2017-06-21	PD	LanzillottaLinda	Proprio partendo da queste considerazioni, ieri Anthony Giddens, intervistato da «la Repubblica», esprimeva la certezza che l'Europa finirà per ritrovare il suo ruolo globale. Personalmente non sono però convinta, come invece sosteneva Anthony Giddens, che sarà da solo l'asse franco-tedesco a ridare la spinta in questa direzione, perché dopo la Brexit la Germania in un rapporto uno a uno con la Francia è ancora troppo più forte e perché la Francia non riuscirebbe da sola a riorientare l'Europa verso i nuovi obiettivi che Macron ha indicato per un'Europa che voglia ritrovare la legittimazione popolare e democratica. Mi riferisco agli obiettivi della crescita, dell'occupazione e della lotta alle diseguaglianze, da perseguire con politiche e con riforme che si facciano carico di coloro che sono colpiti o rischiano di rimanere esclusi dai processi di globalizzazione e dall'impatto della rivoluzione digitale.
2017-06-21	PD	LanzillottaLinda	Queste affermazioni, se considerate insieme alla decisione della Commissione di aprire la procedura di infrazione nei confronti dei Paesi che hanno rifiutato di accogliere la propria quota di rifugiati, segnano un mutamento di segno nell'atteggiamento dell'Europa sui temi della gestione dei flussi migratori. E questo è sicuramente un merito del Governo Renzi e del Governo Gentiloni Silveri.
2017-06-21	PD	LanzillottaLinda	Signora Presidente, il Presidente del Consiglio ci ha disegnato lo scenario di un nuovo assetto globale che si è venuto delineando nell'ultimo anno e io credo che il Consiglio europeo di domani sia molto significativo, perché è il primo che si svolge dopo alcuni eventi che, nel bene e nel male, credo potranno insieme rappresentare il catalizzatore capace di spingere l'Europa verso una nuova fase della sua storia. Il G7 di Taormina, tenutosi dopo la vittoria di Trump e della Brexit, e la vittoria di Emmanuel Macron in Francia hanno ridisegnato le relazioni transatlantiche e hanno reso eclatante ciò che da tempo era chiaro, e cioè che l'Europa dovrà assumere sempre di più su sé stessa la responsabilità della propria sicurezza e della propria difesa e che per farlo dovrà accelerare il processo di integrazione politica ed economica. La signora Merkel, che presumibilmente continuerà a guidare la Germania anche nei prossimi anni, ne è pienamente consapevole ed il nuovo corso francese che nasce sotto il segno europeista e la figura carismatica del giovane Macron può determinare un'evoluzione delle opinioni pubbliche degli Stati europei più riluttanti.
2017-06-21	PD	LanzillottaLinda	Tuttavia, l'accelerazione verso l'integrazione della difesa europea è imposta non solo dal mutamento dello scenario globale, ma anche dalla constatazione che la Germania, per parte sua pragmaticamente e in modo molto poco vistoso, sta integrando le sue forze armate con quelle di alcuni Paesi dell'Europa dell'Est. È quindi opportuno e direi anzi indispensabile, se si vuole evitare un riarmo unilaterale (specie dopo la Brexit), che il processo cui accennavo poc'anzi si sviluppi dentro il quadro dell'Unione europea. Peraltro questo impegno, accanto a quello per l'accelerazione del programma per lo sviluppo dell'industria europea di difesa, sostenuto dall'attivazione del fondo per la difesa europea cui lei faceva riferimento, potrà avere anche importanti ricadute per l'industria italiana, specie nel settore dell'aerospazio.
2017-06-21	PD	SustaGianluca	La certezza antica è che non c'è futuro fuori dall'Unione europea e contro l'Unione europea; che l'Europa si cambia partendo da questa Europa; che l'aggressività di antichi alleati (penso agli Stati Uniti e ai rischi di un loro ripiegamento protezionistico e nazionalistico sempre più evidente) e nuovi competitor richiede una fase nuova del processo di integrazione europea, che passa anche attraverso l'agenda del prossimo Consiglio europeo. Certo, non possiamo attenderci decisioni rivoluzionarie, ma il mutato clima nei confronti dell'ineluttabilità del tramonto dell'Unione europea chiama i Governi europei e le istituzioni dell'Unione a un impegno più forte per dare attuazione alla dichiarazione di Malta sulle migrazioni, per arrivare a una normativa comune sul diritto di asilo, per dare corpo a un piano per l'Africa che sani le antiche ferite del nostro colonialismo e contenga la vocazione espansionistica soprattutto di India e Cina sul continente africano, incoraggiando la crescita dell'Africa. Anche la crescita dell'Europa dipende sempre più dal rafforzamento del processo di integrazione politica, che, fin dal prossimo Consiglio europeo, vuol dire completamento dell'unione monetaria e bancaria, avvio di una vera unità fiscale, rafforzamento del bilancio dell'Unione europea, perché non esiste un rafforzamento politico dell'Unione europea senza più risorse per accompagnare la crescita con adeguati investimenti, per un debito pubblico europeo solidale e condiviso. In questo quadro, l'uno per cento del PIL europeo a favore del bilancio dell'Unione europea non consente di realizzare le politiche che pure auspichiamo. Di questa ripresa di iniziativa politica hanno bisogno non solo gli Stati e i popoli del vecchio continente, ma anche il mondo intero. Non può non esistere una Europa politica forte per contrastare rigurgito di guerra fredda cui stiamo assistendo, in cui la guerra digitale si affianca a quella tradizionale, per cercare nuove egemonie e in cui la imprevedibile e subdola strategia terroristica dei gruppi islamici più estremisti sta seminando morte in Europa e in Occidente. In questo quadro, il rafforzamento del sistema di difesa e di relazioni esterne dell'Unione europea richiede decisioni più determinate, più veloci di quanto fin qui è stato. Anche da questo Consiglio europeo ci aspettiamo indicazioni chiare sugli obiettivi che ci si vuole dare per un nuovo sistema di difesa europeo, che riprenda il sogno spezzato nel 1954 con la fine della CED e che getti le basi di una svolta verso quell'unione politica che resta il traguardo finale del processo di integrazione europea. Solo da una svolta nella definizione degli obiettivi, nella convinzione nel perseguirli, soprattutto da parte di Germania, Francia, e Italia che con i loro 200 milioni di abitanti sono il cuore dell'Europa di oggi, dopo la Brexit, possiamo sperare di avere la forza di porre in essere quelle politiche di crescita, senza le quali l'Europa non solo rischia di non essere più la prima economia del mondo, ma rischia anche di perdere quell'insostituibile primato che ha nel saper coniugare livelli di benessere, libertà politica e protezione sociale. C'è grande spazio ancora per rafforzare il mercato interno, per superare le barriere non tariffarie tra i nostri sistemi economici ed eliminare i piccoli e grandi dumping, che alterano la concorrenza all'interno dell'Unione europea e impediscono o alterano un corretto accesso al mercato. È però essenziale per l'Unione europea utilizzare il proprio peso politico ed economico per aprire gli altri mercati, rimettere al centro l'impegno a favore del multilateralismo, utilizzando anche gli accordi di libero scambio per favorire pace e sviluppo, dimostrando che la dottrina Trump è negativa per gli Stati Uniti e per il mondo e che il protezionismo, per l'Europa e soprattutto per un'Italia povera di materie prime, è il più grande ostacolo alla crescita e quindi all'occupazione e alla riduzione del debito pubblico, che la crisi finanziaria ci ha lasciato in eredità. Signor Presidente, colleghi senatori, i risultati elettorali di Paesi europei molto importanti ci hanno dato la chiara indicazione della strada da percorrere. Speriamo di non essere l'eccezione che conferma la regola, ma la strada è chiara. Il processo di integrazione non deve fermarsi e l'Unione europea va completata, il populismo si sconfigge raccontando la verità ai cittadini ed esaltandone il senso di responsabilità. La storia dell'Europa è una storia di stop and go. È stato così dopo la sconfitta della Comunità europea di difesa (CED), con la contrapposizione franco-inglese e con la bocciatura del progetto di Costituzione. Dopo sono però venuti i Trattati di Roma, l'Atto unico e il Trattato di Lisbona. È tempo di pensare al domani, senza dimenticare le emergenze quotidiane e questo domani occorre costruirlo oggi, ponendoci anche il problema di come rafforzare ulteriormente la dimensione democratica dell'Unione europea. Occorre arrivare alle elezioni del 2019 con un'idea guida forte su come meglio equilibrare il potere di iniziativa, che di diritto spetta alla Commissione, l'organo comunitario per eccellenza, ma che di fatto oggi è nelle mani del Consiglio, vale a dire dei Governi nazionali, quegli stessi Governi che spesso hanno trovato una via d'uscita più semplice dai problemi, additando l'Europa come causa dei problemi stessi, piuttosto che come loro soluzione. In questi anni l'Europa ha rischiato di essere travolta dall'asfissia inconcludente della dimensione intergovernativa. Se c'è qualcosa che dalla lezione dei Padri fondatori dobbiamo recuperare davvero è la consapevolezza che solo la preminenza della dimensione comunitaria può farci avanzare nel processo di integrazione, anche a velocità diverse, pur in un quadro condiviso di valori ed obiettivi. La dimensione comunitaria può essere rafforzata solo se ampliamo i poteri di iniziativa del Parlamento e restituiamo alla Commissione un vero ruolo di governo. Rafforzare la dimensione democratica vuol dire anche coinvolgere sempre di più e meglio l'opinione pubblica nella narrazione di questo tempo, anche con consultazioni su problemi specifici, ad esempio in occasione delle prossime elezioni europee, come peraltro già è avvenuto in passato. Signor Presidente del Consiglio, signori del Governo, come è auspicato nella proposta di risoluzione che verrà presentata dalla maggioranza, confidiamo che questo Consiglio europeo persegua con determinazione il completamento dell'unione monetaria e bancaria, indirizzi in senso europeo le nuove norme sull'asilo, difenda l'accordo di Parigi sul clima e apra un confronto a tutto campo con gli Stati Uniti su questo tema e su quello del commercio mondiale, pensi alla migrazione dall'Africa non come ad una pertinenza biblica, ma come la cartina di tornasole del bisogno di una nuova logica distributiva delle risorse e delle ricchezze del mondo. Essere alla testa di questo processo epocale è il dovere di un grande Paese, che sa alzare lo sguardo oltre le proprie meschinità. Siamo sicuri che voi, signori del Governo, e lei, signor Presidente del Consiglio, ne siate più che consapevoli e confidiamo che l'approccio assai positivo assunto in questi mesi sulle questioni europee e internazionali, non solo darà centralità al ruolo dell'Italia, ma rafforzerà quella flebile speranza, che abbiamo visto rinascere in Europa e che ci fa ritenere che il tempo del tramonto dell'Unione europea e dei tuoi Stati non sia ancora all'ordine del giorno.
2017-06-21	PD	FerraraElena	Signor Presidente, onorevoli colleghe e colleghi, oggi è il 21 giugno, giorno del solstizio d'estate e della Festa europea della musica. Siamo alla trentaseiesima edizione di una festa nata nel 1982 in Francia, che pochi anni dopo si è estesa in tutti i Paesi europei e oggi ha contaminato, in senso positivo, molti Paesi nel mondo. Questa mattina in Assemblea abbiamo parlato di Europa e spesso in Europa eventi tragici e stragi terroristiche hanno colpito proprio i luoghi della musica, a cominciare dalla Francia, con il Bataclan, di cui voglio ricordare la vittima italiana, Valeria Solesin. È ancora più vicina a noi la strage di Manchester, visto che proprio oggi ricorre un mese da quel tragico evento. Desidero ricordare come ha reagito la comunità delle famiglie, dei ragazzi di Manchester e i tanti amanti della musica, che, insieme a tanti artisti, il 4 giugno si sono ritrovati nel concerto intitolato «One love Manchester». Ancora una volta la musica è stata rivendicata come un grande antidoto al terrorismo. La musica e le arti sono il migliore deterrente nei confronti della cultura della paura e della minaccia. Proprio il Senato, l'anno scorso, anche grazie all'interessamento del presidente Pietro Grasso, ha ospitato un concerto che ha visto protagonisti le detenute e i detenuti del coro «Papageno» del carcere Dozza di Bologna, e tante erano le personalità presenti. Lunedì è stato presentato in anteprima un documentario, che oggi la RAI ha trasmesso alle ore 10 e che sarà ancora trasmesso sabato alle 12,25 su RAI 5, che si intitola: «Shalom! La musica viene da dentro. Viaggio nel coro Papageno», insieme ad un'altra esperienza molto importante, «Progetto scuola inCanto» di Roma, ancora una volta a testimonianza di quanto questi linguaggi possano aiutare tutti. E lo diciamo da quando abbiamo lanciato un appello, in occasione della scomparsa del maestro Abbado, raccolto in un disegno di legge, che si è trasformato in provvedimenti come il decreto legislativo n. 60, entrato in vigore il 31 maggio di quest'anno, poche settimane fa, che rivendica l'importanza della cultura umanistica, la valorizzazione del patrimonio e il sostegno alla creatività come diritto per tutti i bambini e bambine, i ragazzi e le ragazze e tutti i cittadini europei.
2017-06-27	M5S	AirolaAlberto	Signora Presidente, per l'Agcom la Grexit è già una realtà conclamata, cioè la Grecia già non è più in Europa, al punto che nel video ufficiale per la fine del roaming in Europa, l'Autorità di vigilanza per le telecomunicazioni cancella con un colpo di spugna Atene e tutti i suoi concittadini (lo potete trovare sul canale YouTube di Agcom). A Bruxelles, il breve spot suscita subito i malumori del Governo di Alexis Tsipras che manifesta apertamente il suo disappunto per l'operato dell'Autorità guidata da Angelo Cardani, creando tra l'altro un grosso imbarazzo a noi italiani, che abbiamo anche pagato questo spot. Cardani è lo stesso che ha pensato bene di assumere tempo fa il responsabile della comunicazione David Nebiolo, supervisore del video incriminato. Sull'assunzione di David Nebiolo avevamo già protestato, perché secondo noi non aveva le caratteristiche per occupare quel posto (l'affidamento dell'incarico di comunicatore era avvenuto in qualità di amministratore delegato di un ristorante romano). La questione della sua assunzione in barba alla legge (abbiamo anche fatto un esposto a Cantone, che finora non ha mosso un dito) è rimasta in sospeso. Certo è difficile intervenire in questo momento mettendo in discussione l'operato di Cardani che in questo momento è l'ago della bilancia nella disputa in corso, molto importante, fra la francese Vivendi e la Mediaset di Silvio Berlusconi. La posta in gioco, signori, è molto alta: Agcom è anche l'autorità che vigila sulla par condicio in tempi elettorali e fa quindi il bello e il cattivo tempo nel decidere chi ha sforato e chi no nei passaggi televisivi e creare l'opinione pubblica, soprattutto in un Paese in cui la componente di persone anziane che guardano il piccolo schermo è molto elevata ed è quindi influenzabile attraverso lo storytelling inaugurato nell'era renziana. Noi quindi chiediamo che Agcom accenda la televisione, cominci a rendersi conto di come stanno andando le cose in merito al pluralismo in televisione e non lo cancelli così come ha cancellato la Grecia dal video. Lo dico perché ci è arrivata appena adesso la comunicazione dell'invito per la relazione annuale dell'Autorità per le garanzie nelle comunicazioni martedì 11 luglio: magari David Nebiolo, tra una carbonara e l'altra, potrebbe correggere il video.
2017-06-27	PD	CapacchioneRosaria	Signor Presidente, colleghi, in questi giorni, in queste ore, mentre noi stiamo discutendo in Parlamento la modifica del codice antimafia, le organizzazioni criminali continuano a fare il loro mestiere e a radicare il loro potere economico e finanziario sulla piazza globale, non soltanto europea. Stanno privilegiando i Paesi della nuova Europa, ancora in via di sviluppo e destinatari di ingenti risorse comunitarie destinate, in prevalenza, alla realizzazione di infrastrutture primarie. Lo stanno facendo in Romania, Bulgaria, Ungheria, Repubblica Ceca, Slovacchia. Ce lo dicono numerosi indicatori: dalla mobilità delle imprese, anche in odor di mafia, agli atti d'indagine, anche di questi giorni, su ditte specializzate nell'edilizia, nel manifatturiero, nella ristorazione, nel gioco e nel divertimento. A conferma, ove mai ve ne fosse bisogno, che le organizzazioni criminali hanno dismesso da tempo le vesti della mala esclusivamente violenta preferendo indossare quelle più comode e anonime dei broker e degli imprenditori, allargando la propria sfera d'influenza, allontanandola dai centri investigativi italiani - capaci, più di altri, di riconoscerle e colpirle - e spostandola lì dove ancora resiste la comoda convinzione che mafia, camorra e 'ndrangheta siano patologie tutte italiane. Pian piano i Paesi europei stanno adeguando la propria legislazione, senza però comprendere fino in fondo la pervasività di quelle organizzazioni, capaci di inquinare economia e politica senza armi convenzionali, ma con la corruzione. Ma è proprio dall'Europa che certamente può arrivare la spinta trainante per il futuro contrasto alle mafie, spinta che necessita di una capacità di analisi europea, se non globale, dei mezzi di contrasto alle organizzazioni mafiose, a partire appunto dalle misure di prevenzione e dalla confisca dei beni. E sono proprio questi i punti fondamentali del provvedimento al nostro esame: dalle forme del procedimento di prevenzione alla disciplina della gestione e della destinazione dei beni confiscati. Si è provveduto infatti a incrementare le tipologie di soggetti pericolosi e quindi passibili di essere sottoposti a misure di prevenzione: oltre agli indiziati di mafia, ci sono coloro che hanno dato assistenza agli associati, ma anche gli indiziati dei più gravi delitti dei pubblici ufficiali contro la pubblica amministrazione, elevati a categoria a pericolosità qualificata, al pari degli indiziati di appartenenza a un'associazione di tipo mafioso. A voler rimarcare, dunque, anche la pervasività dei sistemi corruttivi, capaci di modificare profondamente non soltanto l'andamento della pubblica amministrazione e, più in generale, del sistema Stato, ma anche il rapporto tra questi e i cittadini. Lo aveva ricordato nelle ultime settimane il capo della procura di Roma, Giuseppe Pignatone, citando la Cassazione a proposito di Mafia Capitale: «Nella sua storia, la criminalità organizzata - aveva detto - ha sempre fatto ricorso alla corruzione, fermo restando che mafia e corruzione sono due realtà diverse e non sempre dove c'è l'una c'è anche l'altra. L'elemento di novità è che la corruzione è diventata strumento e manifestazione dell'intimidazione mafiosa». L'attività corruttiva viene scelta innanzitutto perché gli atti violenti allarmano l'opinione pubblica e attirano l'attenzione di polizia e magistratura; inoltre, la mescolanza tra il mondo mafioso e quello "altro" genera influenze reciproche, così che le mafie accettano le regole, a volte mutuano persino il linguaggio, dei loro interlocutori. I criminali, infine, stanno bene attenti a non mettere in difficoltà con episodi violenti l'amministratore o il funzionario amico, perché questi possa aggiustare la gara d'appalto con i suoi metodi e i suoi tempi. È in questo contesto, dunque, che vanno lette le singole riforme contenute nel codice antimafia. Particolare rilievo ricopre, per esempio, la proposta, già fatta dal Governo con l'Atto Senato 1647, di un ulteriore potenziamento dell'istituto della cosiddetta confisca allargata, di cui all'articolo 12- sexies. Nell'ottica di estendere la sua sfera di operatività, si prevede l'espresso richiamo ai delitti di cui all'articolo 51, comma 3- bis, del codice di rito, nel cui elenco sono stati inseriti molto opportunamente i più gravi delitti ambientali (di disastro e di inquinamento) e il delitto di traffico organizzato di rifiuti. Il testo ora in esame si muove nella direzione della valorizzazione delle affinità della confisca allargata con la confisca di prevenzione, con il chiaro intento di affinare un armamentario giuridico con indiscutibili profili di complementarietà: in questa prospettiva, per esempio, la legittima provenienza dei beni non potrà più essere giustificata dal proposto adducendo che il denaro utilizzato per acquistarli sia provento o reimpiego di evasione fiscale (in questi termini, per la confisca di prevenzione, si è già espressa la giurisprudenza di legittimità, anche a sezioni unite). La riforma, dunque, cristallizza in norma ciò che sinora è solo un'indicazione giurisprudenziale, sia pur qualificata. Come la confisca di prevenzione prescinde, per sua struttura, da un accertamento di responsabilità per i delitti la cui commissione costituisce lo sfondo in cui essa si inserisce, così la confisca allargata si affranca, nei limiti del possibile, dalle sorti del procedimento penale, per soddisfare al meglio l'esigenza, che la sottende, di neutralizzazione della pericolosità autonoma dei patrimoni di illecita formazione. L'affinità delle due confische ha indotto, inoltre, una significativa assimilazione delle disposizioni in materia di amministrazione e destinazione dei beni, rendendo applicabile alla confisca allargata la disciplina della confisca di prevenzione, comprese le regole relative alla tutela dei terzi e all'esecuzione del sequestro. In questa dimensione generale, va considerato anche l'interesse riservato al profilo della specializzazione delle sezioni di tribunale che trattano la materia della prevenzione: una per distretto, conservando l'eccezione dei circondari di Trapani e Santa Maria Capua Vetere. Bene sarebbe stato, però, preservare la ratio ermeneutica delle due eccezioni, precedenti alla nuova geografia giudiziaria, allargandole ai tribunali di Marsala e Napoli Nord, competenti a decidere sulla cosca che fa capo a Matteo Messina Denaro e ai maggiori e più strutturati clan della camorra napoletana e casertana, attualmente nella disponibilità - si fa per dire - dei tribunali di Napoli Nord. L'esigenza di specializzazione in un settore di obiettiva complessità e delicatezza appare indubbia, anche tenendo conto, da un lato, dell'incremento della qualità e quantità dei procedimenti di prevenzione e, dall'altro lato, dell'esigenza di uniforme applicazione di una generale istanza di garanzia della trattazione prioritaria dei procedimenti volti all'applicazione di misure di prevenzione patrimoniali. Nessun progresso sul versante dell'efficienza può dirsi, infatti, stabilmente conseguito se non accompagnato da un corrispondente adeguamento dei meccanismi di tutela dell'effettività delle garanzie difensive e dei diritti dei terzi in buona fede. Vanno, dunque, apprezzati gli sforzi riformatori volti a far conoscere alle parti, agli interessati e ai difensori, già con la comunicazione dell'avviso dell'udienza, i contenuti minimi della proposta di prevenzione.
2017-06-28	PD	LumiaGiuseppe	Cari colleghi, si è fatto un salto in avanti anche sulla gestione trasparente, perché molti fatti eclatanti nei territori hanno dimostrato che questa trasparenza spesso non c'è stata. In un contesto di deregulation si sono sviluppati molti atteggiamenti arbitrari, discrezionali o corruttivi e capite bene che, quando manca trasparenza proprio nella gestione dei beni confiscati, la credibilità crolla paurosamente e, quindi, anche su questo punto è stato necessario fare un salto di qualità e un bel passo in avanti. Sono tutte norme predisposte per garantire che gli amministratori giudiziari possano essere scelti solo per il merito, per le loro qualità professionali, per la loro autonomia e indipendenza, per essere persone in grado di poter realmente mettersi al servizio di quel bene e non di se stessi o delle cordate intorno a cui spesso si è organizzata la gestione dei beni confiscati. Colleghi, abbiamo anche previsto una serie di norme innovative, che troveranno spazio a breve nel lavoro emendativo. Sottolineo la necessità, intorno ai consorzi che si costituiscono per le gare d'appalto, che questi vengano tutti sottoposti al vaglio dell'interdittiva antimafia per evitare quei trucchetti che abbiamo riscontrato, in base ai quali alcuni erano in grado di aggirare la soglia e quindi di poter costituire consorzi che fossero di fatto condizionati dalle imprese mafiose. Allo stesso modo, abbiamo utilizzato l'esperienza maturata su un versante nuovo che si è spalancato di fronte a noi, che dura da anni e che ha consentito arricchimenti paurosi, addirittura ancora più consistenti di quelli che si realizzano con il traffico di deroga. Mi riferisco alle cosiddette mafie dei terreni - si pensi all'esperienza del Parco dei Nebrodi in Sicilia - che riguardano un po' tutto il Paese e credo altri Stati dell'Unione europea e che si basano sulla frode nell'utilizzo di risorse pubbliche, soprattutto quelle di derivazione comunitaria. Anche questa esperienza è servita e nel codice antimafia sono state previste norme innovative che ci consentono, anche su questo fronte, di colpire quella mafia moderna che controlla i terreni pubblici e privati, destinati a diventare invece una risorsa per le aziende agricole, per i giovani agricoltori e i giovani allevatori. Per poco non ci rimetteva la vita il presidente dei Parco dei Nebrodi Giuseppe Antoci! Adesso quell'esperienza deve diventare per lo Stato e per le istituzioni una risorsa di sviluppo. Quindi, l'aumento della pena per il reato di truffa aggravata, la possibilità che il protocollo che ha scoperchiato questo sistema diventi una norma che consenta di andare sotto soglia per la certificazione antimafia, la possibilità per i parchi regionali e nazionali di utilizzare beni confiscati per farli diventare nel loro contesto una grande risorsa ecosostenibile di promozione di turismo e di agricoltura biocompatibile, nonché la possibilità di applicare per quel tipo di reato le misure di prevenzione patrimoniale e personale ci consentono di sfidare questa mafia ricca, potente, violenta e pericolosa e nello stesso tempo di far diventare le risorse recuperate un'opportunità di crescita e di miglioramento della qualità dello sviluppo dei territori. Abbiamo anche potenziato una serie di norme per quanto riguarda il processo di prevenzione sia sul versante dell'efficacia, della sua modernità, sia sul versante delle garanzie. Anche questo lavoro, denso di miglioramenti, ci consente alla fine di ottenere risultati estremamente positivi. Quindi, anche questo secondo pilastro del cambiamento, dell'innovazione, è positivo e può essere ampiamente condiviso poiché consente agli operatori della giustizia di utilizzare questo strumento così delicato, e nello stesso tempo efficacissimo, tanto caro a Pio La Torre, nell'aggressione ai patrimoni, per procedere lungo questa strada e dimostrare che la ricchezza delle mafie non è più un loro punto di forza ma paradossalmente può diventare un punto di debolezza. Attraverso la ricchezza le mafie sono infatti in condizione di ottenere consenso, di riprodursi, di riorganizzarsi; ma ricevono anche colpi mortali sul piano delle sentenze penali, della reclusione più tradizionale in carcere, compresa l'applicazione di quel 41 -bis che viene confermato e che rimane uno strumento importante di tutela della dignità dei cittadini e della nostra democrazia. Questo perché dal carcere le mafie non smettono mai, a differenza di tutti gli altri criminali, di comunicare con l'esterno, di stabilire il loro ruolo direttivo per controllare gli appalti, decidere per chi votare, condizionare l'attività economica, esercitare estorsioni e operare nel traffico di droga. Tale traffico è ripreso e il contrasto ad esso deve diventare, ancora una volta, una priorità di intervento da parte dello Stato, osando anche innovazioni che non sono contenute in questo testo e sulle quali dovremo lavorare con altre misure. Anche su questo versante, quindi, è stato svolto un lungo lavoro, prezioso e positivo, ed intorno ad esso si potrà trovare ampio consenso. Ci sono emendamenti sulle competenze delle procure e dei tribunali per quanto riguarda le misure di prevenzione. Ricordo a tutti che anche su questo punto è possibile trovare una convergenza. Poi, quando esamineremo gli emendamenti presentati potremo dare risposte adeguate, insieme al senatore Pagliari, per sbloccare alcuni intoppi che sono stati segnalati. Rimane il problema dei problemi. Ho voluto citarlo per ultimo, perché non vorrei che la discussione che ha acceso l'Assemblea e ha caratterizzato diversi interventi potesse diventare l'unica questione intorno alla quale qualificare il lavoro parlamentare. Mi riferisco all'inserimento, fatto alla Camera, dei reati contro la pubblica amministrazione nel novero dei reati inseriti nel catalogo, insieme a quelli di mafia, di terrorismo e di altri reati associativi, per i quali si possono applicare le misure di prevenzione, sia personali che patrimoniali. Al riguardo c'è stata una lunga discussione e sono state fatte presenti delle difficoltà. Altri, invece, hanno confermato che questa è una scelta positiva che deve essere portata avanti perché la corruzione è diventata un problema prioritario per il Paese e su cui occorre dare il meglio. Il Paese non deve avere paura di affrontare tale problema, individuando anche soluzioni più severe e più radicali per estirpare, limitare ma anche superare questo fenomeno, che sta causando molti danni, soprattutto sul piano economico e patrimoniale rispetto al corretto utilizzo di risorse pubbliche, sempre più scarse e che quindi devono essere sottoposte sempre di più a un vincolo serio di efficienza. Questi danni, infatti, vanno a calpestare anche la morale pubblica, la dignità dei cittadini e il comune sentire. Quindi, i reati di corruzione non devono essere guardati con sufficienza ma devono essere considerati con tutto il rigore e la severità possibile. Con essi negli ultimi mesi ci siamo cimentati, facendo diventare sempre più severe le relative pene e facendo in modo che le Forze dell'ordine e la magistratura avessero gli strumenti più adatti per potere incidere fortemente. Naturalmente, il piano culturale, anche su questo versante, rimane un'altra leva molto importante, che, ovviamente, non deve essere messo in contrapposizione con il sistema delle norme che prevediamo sul piano penale e delle misure di prevenzione. La discussione su questo versante è aperta. C'è chi sostiene che un correttivo potrebbe aversi, ad esempio, togliendo dal novero dei reati previsti quelli che non hanno di per sé il carattere di pericolosità sociale, che - lo ricordo a tutti - è un requisito per le misure di prevenzione che rimane anche nella soluzione proposta dalla Camera e confermata in Commissione giustizia al Senato. Pertanto, molti sostengono che, ad esempio, il reato di peculato, soprattutto d'uso, non abbia caratteristiche tali da consentire l'utilizzo dello strumento forte e radicale della prevenzione patrimoniale e personale. Questo perché, appunto, quel carattere di pericolosità, che deve essere insito per l'applicazione delle misure di prevenzione, in quel caso non è automatico e non è detto che sussista. Anche se il reato può essere grave e deve essere comunque stigmatizzato e non sottovalutato, non è detto tuttavia che abbia quella caratteristica di pericolosità sociale e pertanto anche su questo sono state avanzate proposte nel senso di espungere questo tipo di reato dal novero dei reati contro la pubblica amministrazione e allo stesso modo qualcuno ha anche avanzato una proposta sulla malversazione. Si tratta però di mantenere quei reati tipici della corruzione che sono devastanti e su cui il Parlamento deve fare una scelta con il massimo rigore intervenendo in modo serio come richiesto da tutti gli organismi internazionali, dei nostri cittadini e da tante realtà sociali per poter intervenire. Altri ancora, signor Presidente, ci chiedono un altro tipo di cambiamento intorno a questi tipi di reato, cioè di legarli al carattere associativo, perché tutti i reati che fanno scattare quelle misure di prevenzione personale e patrimoniale indicate nel codice hanno questa caratteristica. Il reato di mafia è di per sé associativo, i reati di terrorismo hanno questa caratteristica; ci sono magari altri reati che non conosciamo ma che sono inseriti nel codice, come ad esempio quello inerente alle associazioni sportive che esercitano violenza negli stadi, oppure, ad esempio, è prevista misura di prevenzione personale e patrimoniale per la ricostituzione del partito fascista. Insomma tutti sono collegati da questo filo che è la caratteristica associativa. Ci si chiede altresì di valutare la possibilità di legare i reati contro la pubblica amministrazione a un presupposto associativo di tipo semplice, cioè quello richiamato dall'articolo 416 e non dal 416- bis del codice penale, in modo che il carattere di pericolosità possa reggere alla valutazione della Corte e degli organismi internazionali che hanno sempre guardato alle misure di prevenzione con molta difficoltà. Anzi, noi dobbiamo chiedere all'Europa, agli altri Paesi, di crescere su questo versante, ma lo possiamo fare se siamo in condizione di stabilire che il meccanismo della prevenzione, sia personale che patrimoniale, ha dei fondamenti e delle garanzie abbastanza solide. Per questo, signor Presidente, in conclusione, insieme al senatore Pagliari chiediamo di sospendere i lavori dell'Assemblea per un'ora, in modo da definire questa soluzione e consegnarla ai lavori parlamentari affinché possa poi essere vagliata, valutata e decisa da parte dell'Assemblea nel pieno della propria consapevolezza e della propria facoltà di incidere e di sbloccare questo provvedimento che per noi rimane una priorità, anche tenuto conto della volontà della maggioranza di mantenere sui reati di corruzione la scelta più rigorosa e ferma. Contro la corruzione, infatti, il Parlamento non può essere reticente, non può ancora una volta dare segnali sbagliati che potrebbero danneggiare il nostro Paese che su questo deve invece dimostrare di voler fare davvero un salto di qualità e di voltare pagina. PRESIDENTE. Ha facoltà di parlare il relatore, senatore Pagliari.
2017-07-05	FI	RomaniPaolo	Signora Presidente, innanzitutto desidero ringraziare il ministro Minniti per avere riconosciuto a questa Camera e, in particolare, alla Commissione difesa, il lavoro svolto con questa indagine conoscitiva che, lo voglio ricordare, è stata provocata anche da una nostra richiesta. Il sottoscritto, con i senatori Gasparri e Alicata, abbiamo chiesto al presidente Latorre la possibilità di svolgere questa indagine; ci è stato consentito e mi sembra che anche il Governo fosse d'accordo. E mi pare che l'indagine abbia portato ad alcune conclusioni, tanto che lei ci ha detto che esse sono alla base del documento con il quale abbiamo lavorato a Parigi e che, probabilmente, potrebbero essere anche la base per un lavoro comune con l'Europa.
2017-07-05	FI	RomaniPaolo	Vorrei poi dire ai colleghi che non so se si sono accorti di un'altra cosa che lei ha detto tra le righe, nel modo elegante e un po' calligrafico che la contraddistingue. Il ministro Minniti ha detto a tutti noi: attenzione, è cambiato il mondo dell'immigrazione non regolata. Fino a due anni fa, sulla rotta balcanica vi era una immigrazione di rifugiati e richiedenti asilo che venivano dalle zone di guerra; oggi, siamo di fronte a migranti economici. Il push factor che sta nascendo, che è nato nei Paesi della fascia subsahariana si è totalmente e completamente sostituito a quello dei rifugiati, delle famiglie e di coloro che scappano dalle guerre della Siria, dell'Iraq e dell'Afghanistan. Quel fenomeno non esiste più. La rotta balcanica si è prosciugata e non solamente perché la Turchia tiene tre milioni di rifugiati siriani. Peraltro, di quei tre milioni, signor Ministro, forse lei sa che 500.000 sono già tornati in Siria. Sono tre milioni di persone che non hanno voglia di venire in Europa, se non per scappare dalla guerra, ma hanno solo voglia di tornare nei loro Paesi: perché quello è il loro Paese, quella è la loro storia, quelle sono le loro tradizioni. L'Europa ha stanziato 3 miliardi e ha consentito alla Turchia di tenerli e di farli sopravvivere in campi che sono sicuramente più decorosi di quelli che ci sono in Libia. Ma quello è stato un fenomeno, mentre oggi siamo di fronte a un fenomeno totalmente diverso: c'è il Sud del mondo che vuole venire in Europa, che sta cercando di spingersi verso di noi, e c'è purtroppo - questo l'abbiamo detto con il senatore Latorre nell'indagine che abbiamo svolto - un pull factor, un fattore di attrazione. Signor Ministro, lei oggi, in esordio di intervento, ha parlato di ventiquattro navi al limite delle acque territoriali a raccogliere coloro che andavano sì salvati, ma per il fatto stesso che erano lì, quello era comunque un fattore di attrazione per coloro che fuggono dalle spiagge libiche. Signor Ministro, lei oggi nel suo intervento, proprio nella distinzione che ha voluto fare, ha anche detto che c'è un problema di ricollocazione, che però è inesatta come definizione per quanto riguarda i migranti economici. Nel 2015, il Consiglio europeo ha parlato sì di ricollocazione, ma lo ha fatto con un documento nel quale alla fine si era detto che la ricollocazione poteva avvenire, secondo certe quantità, sulla base di una soglia definita del 75 per cento, che era la media statistica dell'accoglimento delle richieste di asilo rispetto ai Paesi da cui si fuggiva; e se non si superava quella soglia, le ricollocazioni non erano consentite. Ma si parlava con esattezza solo di rifugiati, solo di richiedenti asilo. Il fenomeno con il quale oggi abbiamo a che fare è totalmente diverso: parliamo di migranti economici. E Macron cosa ci ha detto? Se si parla di richiedenti asilo, siamo disponibili anche ad ampliare le quote, ma voi avete i migranti economici; voi avete un altro fenomeno e noi non siamo disponibili ad accoglierli. Quindi, ribadisco, è cambiato il mondo e con questo drammatico cambiamento abbiamo a che fare. Qual è allora la terapia? Signor Ministro, io oggi - mi perdoni se sono stato un po' meticoloso - l'ho ascoltata anche alla Camera oltre che al Senato, e mi ha fatto piacere sentire una frase che non ha pronunciato alla Camera, ma forse era più giusto farlo qui: lei ha detto anche che potrebbero essere riportate in Libia le persone che vengono salvate. Ciò vuol dire che anche il nostro Governo comincia a pensare che ci possa essere la possibilità di intercettare coloro che salpano - mi perdoni: potremmo anche evitare che salpassero, ma ammettiamo pure che possano salpare - e, in collaborazione con le autorità locali (non meglio definite, perché tutti sappiamo che non abbiamo un'unica guardia costiera libica, bensì tre), potremmo riaccompagnare, come in diecimila casi è avvenuto, coloro che sono partiti, senza che affondino, senza che anneghino, senza che muoiano a poche centinaia di metri dalle coste libiche. Ciò vuol dire che per questo Governo - e questa è anche una domanda, ma avremo tempo per parlarne e discuterne - l'unico piano B - non c'è più il presidente Casini, ma a questo immagino alludesse - possibile e immaginabile per risolvere il problema dei migranti economici è che non partano. Non si può più partire dalle coste libiche. Se è vero quello che dice Cochetel, ossia che ci sono 295.000 persone in Libia che attendono di imbarcarsi nelle prossime settimane, non nei prossimi anni, secondo voi è mai ammissibile che nel nostro Paese possano arrivare, in un modo o nell'altro, 295.000 persone che vengono in Italia e in Europa solo per un problema di carattere economico, solo perché il Sud del mondo sta premendo sul Nord del mondo? Vuol dire che noi dobbiamo attivare un meccanismo diverso. E qui il Governo italiano deve avere il coraggio - i Governi italiani non sono abituati ad avere coraggio in politica estera e non sono abituati ad utilizzare lo strumento militare, che pur costa 30 miliardi all'anno e che forse varrebbe anche la pena di utilizzare laddove ce ne fosse la necessità - di utilizzare lo strumento militare, quella pressione militare che noi conosciamo. Non c'è bisogno di sparare, ma di collaborare, di coordinare e di - posso usare una parola mettendola tra virgolette? - "respingere" coloro che vorrebbero venire nel nostro Paese. Un'ultima notazione sui i campi dei rifugiati. In Libia, dice Cochetel, sembra che ve ne siano trentacinque - io non lo sapevo, è una notizia che ho appreso in questi giorni, ma forse il Governo lo sapeva - e ventisette di tali campi hanno consentito l'accesso all'UNHCR. Vuol dire che non vengono controllati dalle organizzazioni internazionali, bensì sono nella possibilità di ricevere le visite di organizzazioni internazionali. Allora, vuol dire che ci sono dei campi che si potrebbero rafforzare, alcuni addirittura sono sotto il controllo del Governo Serraj che, a quanto mi constava, era rifugiato nel porticciolo di Tripoli. Forse, invece, riesce ad avere anche un minimo di apertura. Forse quel MOU (Memorandum of undestanding) che lei, Ministro, ha fatto con il Governo Serraj può comprendere anche il controllo, l'accesso, l'informazione più precisa e puntuale su quello che accade. Allora, ci sono anche i campi di rifugiati. PRESIDENTE. Senatore, lei ha il doppio del tempo; sono dieci minuti. ROMANI Paolo (FI-PdL XVII). Concludo subito. Allora vuol dire che quelle 295.000 persone che rischiano di venire in Italia possono essere messe nelle condizioni di rimanere là dove si trovano adesso, in condizioni migliori grazie alle organizzazioni internazionali, grazie anche alla nostra collaborazione. Concludo davvero dicendo forse una cosa che non tutti sanno. A Mosul, come sapete, stanno conquistando la cittadella antica: sono poche centinaia di metri quadri ormai. Sapete che intorno alle mura di quella cittadella ci sono i corpi speciali francesi e inglesi? Secondo voi che cosa fanno? Intercettano i foreign fighter. Il termine «intercettare» comprende qualsiasi tipo di significato in una guerra moderna: significa che questi due grandi Paesi - come è grande il nostro - si mettono nelle condizioni di evitare che questi criminali tornino nei Paesi d'origine. Bene, Ministro, forse qualche pensiero al riguardo, per evitare che qualche criminale di troppo giri, si agiti e faccia i suoi sporchi affari sul territorio libico, varrebbe la pena.
2017-07-05	LN	ArrigoniPaolo	(ore 19,15) ( Segue ARRIGONI). A Tallin discuterete di un piano d'azione frutto di alcune conclusioni dell'indagine sulle ONG fatta in Senato, realizzata dopo che la Lega Nord a febbraio ha chiamato il procuratore Zuccaro in Comitato Schengen, da dove è partito tutto. Se non fosse stato per noi è probabile che di ONG e di aree SAR in Parlamento non se ne sarebbe parlato ancora a lungo. E anche il Movimento 5 Stelle non avrebbe virato la propria rotta di 180 gradi sulla politica dell'immigrazione. Discuterete a Tallinn di centro di coordinamento in Libia (ci vorranno mesi, se non anni), di creazione di aree di salvataggio in Tunisia e in Libia, di codici di condotta per le ONG. Porterà a casa qualche altro milioncino, dimenticando che noi spendiamo quest'anno quasi cinque miliardi di euro. Ma le domando: perché su Malta nessuna pressione per rimediare finalmente al loro mancato recepimento della direttiva IMO in materia di porto sicuro? È l'unico Paese europeo a non avervi proceduto, eppure Malta, fino a poche ore fa, aveva la Presidenza del semestre europeo. Così noi continueremo ad essere l'unico porto sicuro del Mediterraneo. Dal vertice per l'ennesima volta il Governo porterà a casa poco, come avvenuto nei Consigli europei degli ultimi tre anni; come è accaduto con i tre pilastri fissati nei Consigli europei del 2015. Ricordo ancora Alfano che, tronfio, parlava di hotspot, rimpatri e ricollocamento. Gli hotspot li abbiamo subiti; sui rimpatri c'è stato un fallimento, perché avete azzerato il Fondo rimpatri; è fallito anche il ricollocamento, ma qui le cause che voi attribuite all'egoismo di alcuni Paesi dell'Europa in realtà erano chiare da subito e la Lega vi aveva avvertito. Noi abbiamo pochi migranti che hanno effettivamente bisogno di protezione internazionale: l'80 per cento è costituito da migranti economici, dunque clandestini; e oggi lo dice anche l'Ufficio europeo per l'asilo. Eppure voi, per giustificare i vostri fallimenti, siete sempre alla ricerca di un capro espiatorio: l'Europa o la comunità internazionale. Da loro non otterrete risultati; magari da taluni Paesi per egoismo, ma soprattutto perché la gran parte non si fida dell'Italia per la sua politica permissiva, senza rigore, senza deterrenza, ammalata di buonismo e dunque di ipocrisia.
2017-07-05	LN	ArrigoniPaolo	In Italia ci sono troppi fattori di attrazione che voi, nel tempo, avete irresponsabilmente accresciuto, e che attraggono migranti economici, dunque clandestini. Ricordo ancora il sistema di accoglienza, che elargisce servizi per tutti, quando abbiamo 7,7 milioni di italiani in stato di deprivazione. Ci sono tempi lunghi per l'esame delle richieste d'asilo e pochi rimpatri; ci sono poi gli interessi economici di cooperative e private, ma anche della criminalità organizzata, che vogliono alimentarsi con l'industria dell'accoglienza. Ci sono le ONG, ma c'è soprattutto la volontà politica: una maggioranza trasversale in Parlamento pro immigrazione, che punta all'accoglienza a tutti e a tutti i costi. Ministro Minniti, vada a Tallinn e tratti di questioni con l'Europa e con la comunità internazionale ma - si ricordi - faccia subito azioni di politica interna; lavori per diminuire i fattori di attrazione del nostro Paese; attui rigore e legalità. Più rintracci; più controlli alle frontiere terrestri; più riammissioni attive, non subisca solo quelle passive; più rimpatri; più capienza nei centri di permanenza per il rimpatrio. Aumenti i tempi di trattenimento, come previsto dalla direttiva sui rimpatri; elimini la protezione umanitaria; non ammetta richieste d'asilo per manifesta infondatezza per coloro che vengono da Paesi sicuri. Signor Ministro, applichi queste proposte; diversamente proseguirà ancora di più l'invasione; diminuisca i fattori di attrazione interni per governare e ridurre l'immigrazione clandestina: questa è un'immigrazione incontrollata che non va bene, che va a scapito non solo degli italiani, ma anche degli extracomunitari regolari e dei pochi rifugiati. Signor Ministro, diminuisca i fattori di attrazione. Invece, la sua maggioranza e il suo Governo cosa fanno? Vogliono introdurre lo ius soli, pensando di fare integrazione e dunque di diminuire il rischio di terrorismo.
2017-07-05	M5S	CappellettiEnrico	Ministro Minniti, lei oggi è venuto a raccontarci un'emergenza immigrazione che gli italiani conoscono molto bene, perché ci fanno i conti tutti i giorni. Però ne parla come se lei e il suo Governo vi foste insediati oggi. Ma, Ministro, il suo tentativo non funziona perché i responsabili di questa emergenza hanno un nome e un cognome. Negli anni in cui la pressione migratoria sull'Italia si è fatta insostenibile, al Governo c'era il PD di Matteo Renzi e adesso quello di Gentiloni Silveri. Al Ministero dell'interno c'era l'ineffabile Angelino Alfano, oggi al Ministero degli affari esteri, e ora c'è lei. Per mesi lei ha fatto credere al Paese che il Governo stesse facendo fronte a questa emergenza, ma i numeri la smentiscono clamorosamente: nel 2016 sulle coste italiane è arrivato un numero record di immigrati irregolari (oltre 181.000), con un aumento del 18 per cento rispetto al 2015. In due giorni sono arrivate 12.000 persone. Il commissario dell'Unione europea Dimitris Avramopoulos ha dichiarato, come Macron, che l'80 per cento di coloro che giungono in Italia sono irregolari cioè immigrati da rimpatriare e non profughi di guerra o perseguitati che fuggono da dittature. Questi dati certificano il fallimento del Governo Renzi, del PD che l'ha sostenuto e del suo Governo, ministro Minniti, soprattutto, il fallimento di un'idea di un'Europa solidale, che si è miseramente infranta sulle barriere che hanno alzato Paesi come la Francia, la Spagna, l'Austria, i nostri vicini. Per mesi avete accusato il Movimento 5 Stelle di populismo, addirittura in taluni casi di razzismo, solo perché abbiamo osato proporre soluzioni di buonsenso, che avete tentato di ascrivere a un'ideologia, a volte di sinistra, a volte di destra, per poi dover riconoscere che le nostre proposte erano evidentemente sensate, al punto tale che oggi le avete fatte vostre e andate addirittura a presentarle in Europa. Vediamo queste proposte. Il Movimento 5 Stelle, sin dal 2014, ha chiesto di rivedere gli accordi di Dublino III e di ridistribuire le quote di migranti negli altri Paesi, sanzionando gli Stati membri che non collaborano. Oggi lo chiedete anche voi. Ma io mi chiedo: chi ha siglato, Ministro, gli accordi di Dublino III? In secondo luogo, abbiamo chiesto di rivedere Triton, l'operazione che autorizza le navi di 15 Stati europei a raccogliere e portare i migranti solo in Italia. Ora scopriamo che lei stesso, Ministro, avrebbe addirittura scritto una lettera a Frontex per chiedere la revisione di Triton. Ma, Ministro, l'accordo di cui state chiedendo la modifica lo avete firmato voi. Inoltre, nei giorni scorsi l'ex ministro Emma Bonino ha dichiarato che è stata l'Italia, con il PD al Governo, a decidere di accogliere tutti gli immigrati. Le chiediamo: in base a quali accordi, visto che una cosa del genere non è mai stata ratificata dal Parlamento italiano? Il Movimento 5 Stelle per primo ha lanciato l'allarme sulle operazioni di salvataggio dei migranti ad opera di alcune organizzazioni non governative internazionali. Lo abbiamo fatto dando voce all'allarme lanciato da un procuratore della Repubblica. Abbiamo proposto di chiudere i nostri porti a quelle ONG che non hanno bilanci trasparenti e che spesso battono bandiera di Paesi paradisi fiscali. Ci avete accusato di incompetenza e poi, a distanza di qualche mese, voi stessi avete minacciato l'Europa dicendo che avreste chiuso i porti alle ONG e alle imbarcazioni che non rispettano le regole, invocando una regolamentazione per queste organizzazioni.
2017-07-05	M5S	CappellettiEnrico	Peccato, però, che a rovinare la festa sia l'Europa che ci ha, di fatto, sbattuto la porta in faccia. Questo Governo non ha nessuna credibilità e nessuna autorevolezza in Europa.
2017-07-05	M5S	CappellettiEnrico	Siamo costretti a gioire per alcune elemosine dell'Europa, perché di questo si tratta: i 35 milioni di euro sono un obolo con cui l'Europa si lava la coscienza; 35 milioni di euro a fronte dei 4,5 miliardi di euro che costa l'accoglienza nel nostro Paese in un anno. Stiamo parlando, signor Ministro, solo dello 0,3 per cento dei 10 miliardi che l'Europa - e quindi anche l'Italia - ha dato alla Turchia per proteggere la Germania dal flusso migratorio.
2017-07-05	M5S	CappellettiEnrico	Tra l'altro, quei 10 miliardi hanno ulteriormente aggravato il carico sulla rotta mediterranea e quindi gli afflussi nel nostro Paese. Questi soldi, così come le frontiere chiuse di Francia e Spagna e la minaccia dell'esercito al confine del Brennero, sono uno schiaffo in faccia al nostro Paese, una presa in giro che un Governo serio e autorevole non dovrebbe accettare. Gentiloni Silveri, invece, "apprezza". Ma come fa ad apprezzare? Questi 35 milioni sono veramente briciole. I traffici degli esseri umani fanno gola a chi vuole alimentare il business dell'accoglienza e a tutti coloro che, grazie alla complicità di una buona parte della politica, lucrano sulle emergenze migratorie. Questa situazione è insostenibile e intollerabile e la responsabilità è sua e di questo Governo. Occorre cambiare passo, signor Ministro, in Italia e soprattutto in Europa. Altrimenti, il rischio sarà quello di far precipitare il nostro Paese in quella che sembra sempre più essere un'autentica polveriera sociale. PRESIDENTE. È iscritto a parlare il senatore Romani Paolo. Ne ha facoltà.
2017-07-05	PD	LatorreNicola	Gli ingredienti di questa prospettiva strategica - lei li ha descritti nella sua comunicazione - sono molteplici e tutti devono essere in sintonia tra di loro, a partire da un'iniziativa che assume il tema della stabilizzazione della Libia come asset centrale. In questo senso, caro collega Romani, lei sa quanta stima io abbia delle sue considerazioni, ma noi abbiamo fatto una scelta: quella di rendere il popolo libico protagonista di questo processo, dunque di evitare di ricommettere quegli errori che abbiamo commesso nel passato e che hanno prodotto la situazione con la quale stiamo facendo i conti, prevedendo, certo, anche l'impegno di energie militari a supporto di un'azione di stabilizzazione, di un'azione di training e di formazione, come sostanzialmente si sta facendo. Il tema della Libia dunque diventa centrale, attraverso una serie di passaggi, qui descritti nelle comunicazioni del ministro Minniti, quali quello di un lavoro che non rinuncia all'assoluta esigenza di salvare le vite umane, un principio irrinunciabile, quello di procedere a politiche di gestione dei flussi migratori che accolgano coloro i quali hanno diritto ad essere accolti e, garantendo il rispetto dei diritti delle persone, producano il rimpatrio di quelli che non hanno diritto all'accoglienza. Sono tutti ingredienti ed in questa cornice si colloca anche il ruolo delle organizzazioni non governative: o il loro è un ruolo che si inserisce in un'attività strategica di questa natura e dunque è funzionale a gestire complessivamente il fenomeno, altrimenti sono stupito dalle dichiarazioni di alcuni esponenti delle ONG, perché in nessuna parte del mondo in cui le ONG operano ed hanno un ruolo fondamentale possono agire in conflitto, in questo caso con il Paese che indica la prospettiva strategica entro cui si colloca. In questo quadro, il tema è rendere gestibile l'insieme delle questioni e, in questa fase, mi permetto di dire di rendere gestibile una peculiarità con la quale stiamo facendo i conti in questi giorni, che non è soltanto la dimensione quantitativa del fenomeno, ma è anche l'aspetto della sua temporalità: soltanto in un weekend sono arrivate 12.000 persone e ne arrivano ogni giorno e questo mette a dura prova non soltanto la capacità di risistemazione, di ridefinizione e di governo di queste quantità, ma persino il lavoro delle nostre Forze dell'ordine, che, come sapete, in ogni situazione di questo tipo devono certificare l'aspetto sanitario, devono identificare i singoli e devono avviare quelle procedure che poi, via via, devono essere seguite per poter gestire la situazione nei termini che sono stati sopra descritti. Questo è il tema che abbiamo di fronte e in questo quadro è chiaro che tutto si deve coniugare ad una irrinunciabile battaglia contro i trafficanti di morte. Li chiamo così perché tali sono coloro che stanno gestendo questo traffico, per le modalità in cui avviene, perché compiono delle vere e proprie esecuzioni capitali ad ogni partenza da quelle coste. Tutto dunque si deve tenere ed il tema cruciale è quello di tenere insieme tutto questo con le politiche di integrazione, facendo tesoro, peraltro, del fallimento delle politiche di integrazione che altri Paesi hanno condotto (penso alla Francia o alla Gran Bretagna), quindi dobbiamo anche definire un nuovo modello di integrazione, diventare quasi un Paese laboratorio da questo punto di vista. Tutto si deve tenere e laddove uno di questi ingredienti viene meno, salta quell'equilibrio che è l'unico modo per misurarsi con questo problema e per garantire la tenuta della democrazia, i principi di sicurezza, la tutela della dignità umana. Se uno di questi ingredienti non funziona, inevitabilmente andiamo in difficoltà. Il lavoro che stiamo facendo e che lei sta facendo, signor Ministro, e che noi ci sentiamo di poter dire che intendiamo supportare, continuando questo rapporto tra Parlamento ed Esecutivo, che diventa ingrediente anch'esso fondamentale di questo lavoro, va in questa direzione. L'Europa, come ha detto il Presidente del Consiglio, in questi anni ci ha voltato le spalle. Questa iniziativa non sta determinando ancora un cambiamento radicale dell'atteggiamento europeo, però, mentre fino a ieri le porte ci venivano sbattute in faccia, ora si cominciano ad aprire. Facciamo attenzione a non trascurare i pur piccolissimi ed insufficienti passi in avanti che da questo punto di vista si stanno facendo, perché è su di quelli che poi dobbiamo costruire la nuova fase della nostra iniziativa e quello di domani, a Tallin, è un incontro informale (vale la pena ricordarlo), cioè sarà un'occasione per approfondire questa discussione e per predisporsi anche a creare ulteriori condizioni perché dalle parole si passi ai fatti. Sarà importante, caro Ministro, se domani e anche dopodomani potrà contare sull'unità del Parlamento, perché ciò darà la forza per portare avanti questa iniziativa e raggiungere degli obiettivi. Se invece qui dovesse prevalere la tendenza a esasperare la polemica politica, con il miope obiettivo di incassare qualche consenso in più, temo che il risultato sarà negativo per il Paese. Dunque, signor Ministro, con questo spirito non solo la incoraggiamo ad andare avanti, ma sappia che domani potrà contare sul nostro supporto.
2017-07-05	PD	MinnitiMarco	Abbiamo inviato l'ambasciatore a Bruxelles presso la Commissione europea, per dire con grande chiarezza che, di fronte a quello che stava avvenendo nel Mediterraneo centrale e poi in Italia, l'Europa doveva assumersi maggiori responsabilità. Nelle ore successive, abbiamo chiesto un incontro con i principali Ministri dell'interno dell'Europa (il francese e il tedesco), al quale ha partecipato anche il commissario europeo Avramopoulos. È stato un incontro importante, molto impegnativo e - dobbiamo dirci la verità tra di noi - in alcuni momenti anche difficile. Tuttavia, era ed è molto importante che da quell'incontro sia venuta una posizione comune tra i principali Paesi europei e la Commissione, che potesse consentire di far arrivare chiaro un messaggio al vertice che domani si terrà a Tallin. Abbiamo fatto, quella domenica, un primo passo, ma comunque un passo, confermato poi dalla Commissione europea attraverso la predisposizione dell' action plan. Considero veramente importante che la Francia, la Germania e la Commissione abbiano in qualche modo avuto una convergenza su una serie di nostre proposte. La prima è quella di un codice di comportamento per le organizzazioni non governative che operano nel Mediterraneo centrale. Non si tratta di una iniziativa estemporanea del Governo. C'è stato un intenso lavoro parlamentare di varie Commissioni, tra cui la Commissione difesa del Senato, che si è pronunciata con un documento approvato all'unanimità. Ed io che conosco le dinamiche parlamentari so perfettamente quanto sia impegnativo e soprattutto quanto sia forte il messaggio di un documento approvato all'unanimità. Il Governo aveva e ha il dovere di ascoltare il Parlamento e di prendere su questi temi un'iniziativa. È evidente e chiaro che non ci sono alcun pregiudizio e alcuna generalizzazione. Tuttavia, dal lavoro parlamentare emerge con evidenza che vanno poste due grandi questioni. La prima questione è quella relativa alla necessità di avere un coordinamento tra le attività delle organizzazioni non governative, tra le numerose navi che agiscono nel Mediterraneo centrale, nelle acque costiere libiche, con la Guardia costiera libica. E quello è un punto cruciale, perché è del tutto evidente che nelle acque territoriali la Guardia costiera libica deve operare secondo il principio di piena responsabilità. Tra mille difficoltà e con tantissimi problemi, negli ultimi mesi la Guardia costiera libica ha operato 10.000 salvataggi in mare. E queste cose le dice non il Governo italiano, ma l'Organizzazione mondiale per le migrazioni, la quale proprio ieri, nel riconoscere gli sforzi e i passi in avanti fatti sul terreno dell'iniziativa di salvataggio in mare - search and rescue - ha anche detto che la Guardia costiera libica ha salvato dalla morte sicura moltissime persone. Voi comprendete che, nel momento in cui una Guardia costiera agisce, è fondamentale stabilire che ci deve essere un'azione della Guardia costiera nelle acque territoriali e tutte le altre attività, ivi comprese quelle delle navi delle organizzazioni non governative, devono svolgersi fuori dalle acque territoriali. La seconda questione che sarà posta nel codice di regolamentazione riguarda il coordinamento con l'attività di polizia giudiziaria nei confronti dei trafficanti di esseri umani. Faccio rilevare che le altre navi presenti nel Mediterraneo sono militari. Nel momento in cui operano numerose navi civili, un Paese serio prende tutte le misure per coniugare la salvezza della vita con le esigenze della propria sicurezza e l'assoluta necessità di essere inflessibili nel contrasto ai trafficanti di esseri umani. Allora, come voi comprenderete - lo capirete ancora meglio quando leggerò dei dati - ci troviamo di fronte a una questione non di piccolissimo conto. Nei primi sei mesi di quest'anno, di fronte a 85.000 persone salvate, i numeri sono i seguenti: il 34 per cento è stato salvato dalle organizzazioni non governative; il 28 per cento dalla nostra Guardia costiera; il 9 per cento nell'ambito della missione Sophia; l'11 per cento nell'ambito della missione Frontex; il 7 per cento da navi mercantili che operavano nel Mediterraneo centrale. Di fronte a questa iniziativa del Governo, che oggi è diventata della Commissione europea e dei principali Paesi europei, una volta si sarebbe parlato di una bella pagina di cooperazione tra Parlamento e Governo. Il Parlamento fa un'indagine e propone; il Governo si muove in sintonia e la presenta in Europa, diventando così quella una posizione europea. Spero che sia così anche oggi, in questo Parlamento. Se non così fosse mi taccio, un po' stupito, ma mi taccio. È importante che, accanto a questa misura, l'Unione europea abbia impegnato la Commissione e due importanti Paesi europei siano impegnati a un rafforzamento dell'attività e dell'impegno finanziario dell'Unione europea in Libia. E la Libia è un Paese chiave in questa partita; lì si gioca una partita cruciale: il 97 per cento delle persone arrivate nei primi sei mesi di quest'anno viene dalla Libia - lo sottolineo - e la cosa più singolare è che non c'è nessun libico. Comprenderete allora che è lì che si gioca una partita cruciale. La Libia non è la Turchia, con la quale l'Europa ha fatto un negoziato per chiudere di fatto o, in ogni caso, tenere fortissimamente sotto controllo la rotta balcanica. I dati del 2016 sono chiarissimi: rotta balcanica, -72 per cento; rotta balcanica occidentale, -84 per cento; rotta del Mediterraneo centrale, +18 per cento. In questi dati sta un problema gigantesco, che non ha soltanto l'Italia - sarebbe sbagliato crederlo - ma l'Europa intera. In Libia dobbiamo misurarci con la fragilità e l'instabilità del Paese, ed è tutto molto più difficile. Tuttavia, c'è un nesso evidente - vorrei non sfuggisse a nessuno - tra la stabilizzazione della Libia e la lotta senza quartiere ai trafficanti di esseri umani, perché questi, per poter fare quello che fanno, hanno bisogno di istituzioni fragili e deboli e di controllare il territorio. Combattere il traffico di esseri umani significa di fatto aiutare la stabilizzazione della Libia. Naturalmente non è solo questo il problema - ci sono altre questioni che riguardano iniziative di carattere internazionale e diplomatico - ma è uno dei punti, il cuore dell'accordo che l'Italia ha firmato con la Libia, fondato su tre capisaldi di cui più volte abbiamo e ho ampiamente parlato in Parlamento, per cui mi consentirete di non ritornarci, per ragioni di tempo. Consentitemi però di trasmettervene lo stato d'avanzamento. Il suo primo caposaldo, il controllo delle acque territoriali libiche, passa attraverso il rafforzamento, l'addestramento e l'accresciuta capacità d'iniziativa della Guardia costiera. Abbiamo formato gli equipaggi nei mesi scorsi; abbiamo consegnato quattro motovedette alla Guardia costiera libica e altre ne consegneremo nelle prossime settimane e mesi. Nei prossimi giorni, andrà a Tripoli per supporto logistico un pattugliatore della Guardia di finanza. Comprenderete, quindi, che vi sono un investimento e una cooperazione veri: i numeri dell'OIM, che vi ho dato prima, testimoniano che c'è un'attività. È molto importante che ci sia stato e ci sia l'impegno da parte della Commissione europea di finanziare e costruire - cosa che dev'essere fatta al più presto - un centro di coordinamento del soccorso marittimo a Tripoli. L'obiettivo è farlo entro la fine dell'anno, al massimo entro l'inizio dell'anno prossimo. Un centro di coordinamento per l'attività di soccorso a Tripoli costituisce un elemento importante, perché in questo momento, nel Mediterraneo centrale, agisce soltanto il centro di coordinamento e soccorso marittimo italiano. Avere un centro di soccorso marittimo a Tripoli, che quindi consenta alla Guardia costiera di poter operare nelle acque territoriali e, contemporaneamente, di riportare in Libia le persone che vengono salvate nelle acque territoriali, è un punto cruciale. Il secondo caposaldo è il seguente: poiché l'obiettivo è avere una Guardia costiera che controlli i flussi che partono dalla costa settentrionale della Libia per riportarli in Libia, è fondamentale non aprire nuovi centri di accoglienza, perché in Libia ce ne sono tantissimi, ma garantire il rispetto dei diritti umani, e su questo io penso che il Parlamento italiano non possa che essere profondamente intransigente. A tale proposito, però, facciamo fra di noi un discorso di verità: in questi mesi l'Organizzazione internazionale per le migrazioni è tornata a Tripoli e l'UNHCR, che gestisce dette questioni per le Nazioni Unite, è andata per la prima volta a Tripoli. Ora, naturalmente si tratta di implementare tutto questo lavoro. Si tratta di trovare un più forte e significativo sostegno e il fatto che l'Europa investa di più al riguardo - voi comprendete - significa affrontare un altro piccolo tassello del progetto Mediterraneo centrale. Il terzo caposaldo è relativo al tema del controllo dei confini sud della Libia. Si tratta di una questione cruciale. Il confine subsahariano è un elemento fondamentale per il controllo del traffico di esseri umani e l'attività antiterrorismo. Il confine Sud della Libia è il confine Sud del Mediterraneo centrale e, quindi, è il confine Sud dell'Europa. Non è il confine Sud dell'Italia. Se qualcuno pensa che il Sub-Sahara sia il confine Sud dell'Italia, fa un drammatico errore. Il Sub-Sahara è il confine dell'Europa. Sulla sua sicurezza si gioca una partita fondamentale per il futuro dell'intero continente europeo. Nelle settimane scorse sono venute a Roma le tribù principali, i cosiddetti guardiani del deserto - i Tebu, i Tuareg, i Suleiman - che erano in guerra tra di loro e hanno firmato la pace di fronte al Governo italiano. E l'hanno fatto al Ministero dell'interno, al Viminale, esprimendo una fiducia molto forte nei confronti del rapporto con il nostro Paese. Quelle tribù potranno costituire, domani, la spina dorsale di una moderna guardia di frontiera libica per tutelare i confini meridionali della Libia, insieme con altri due Paesi chiave con i quali abbiamo chiuso un accordo di cooperazione, il Niger e il Ciad. Voi comprendete, quindi, che incomincia a vedersi una prospettiva di intervento organico dall'altra parte del Mediterraneo. Nei prossimi giorni andrò a Tripoli per incontrare i sindaci libici e discutere con loro di progetti concreti di sviluppo e cooperazione. Nel momento in cui ci poniamo l'obiettivo di stroncare il traffico di esseri umani - cosa assolutamente indispensabile e immediata, perché si tratta di una guerra senza quartiere e poiché in questo momento il traffico di esseri umani è forse l'unica industria che funziona in Libia, forse l'unica realtà che produce, in modo criminale e nella maniera più distorta possibile, una redistribuzione del reddito - si deve costruire, insieme con le comunità, un circuito economico alternativo. Il consenso delle comunità locali è fondamentale nella lotta contro i trafficanti di esseri umani, per l'accoglienza in Libia e nella lotta contro il terrorismo. Il 24 luglio a Tunisi faremo la seconda riunione - la prima si è fatta a Roma - del gruppo di contatto tra Europa e Africa settentrionale. Sarà un momento importante per fare il bilancio di questa complessa strategia. La Commissione europea ha messo a bilancio 153 milioni per quest'anno e 200 milioni per l'anno prossimo, ma non bastano. C'è bisogno di un impegno diretto dal punto di vista finanziario dei singoli Stati membri. C'è una sproporzione evidente tra quello che si è investito sulla rotta balcanica e quello che si sta investendo nel Mediterraneo centrale. Per me non è comprensibile e accettabile. È importante che vi sia una strategia comune dell'Europa sui rimpatri. I rimpatri sono un punto cruciale e fondamentale per ogni politica di immigrazione. In questo momento l'Italia ha prodotto un più 26 per cento per quanto riguarda gli allontanati e un più 16 per cento per quanto riguarda i rimpatri. Se mi chiedeste se sono contento, risponderei di no. Ma so perfettamente che, nel momento in cui l'Europa decide di adottare una strategia comune per quanto riguarda i rimpatri, accoglie una richiesta storica che l'Italia ha sempre avanzato. Soprattutto c'è un'altra questione: accanto ai rimpatri l'Europa è disponibile - vedremo domani a Tallin - ad applicare una politica comune dei visti. È una questione cruciale, perché riguarda un problema evidentissimo che viviamo nelle ultime ore e in questi giorni. Noi abbiamo flussi notevoli e significativi da Paesi che vengono considerati assolutamente sicuri. Le persone che vengono da Paesi sicuri vanno rimpatriate. C'è bisogno di accordi di riammissione e di disponibilità nella riammissione. Se un Paese non ferma i flussi e poi non accetta i rimpatri di coloro che sono entrati illegalmente in Italia e in Europa, ciò comporta il blocco immediato dei visti legali di quei Paesi. Vi posso garantire che questa è una spinta straordinaria affinché i rimpatri si facciano. È chiara la questione? Infine, per quanto riguarda la relocation, alla fine del 2016 avevamo ricollocato 2.600 persone; adesso sono 2.500, a cui si aggiungono altre 400 che sono nella fase conclusiva della relocation. Anche a tal proposito si è fatto un passo avanti, ma è decisamente insufficiente. Il fatto che Francia e Germania, domenica scorsa, abbiano inteso comunicare la loro intenzione di aumentare le relocation verso i propri Paesi non lo considero assolutamente risolutivo, ma è un piccolo passo in avanti. Si tratta di piccoli passi, che reputo però decisamente in avanti. Dalla Commissione europea sono state fatte, poi, delle sollecitazioni e, in qualche modo, anche delle raccomandazioni, di cui terremo buon conto, di cui terrò buon conto. D'altro canto, se si dice a uno che si chiama Minniti che deve fare di più per implementare le riforme di Minniti - così c'è scritto nel documento - comprenderete che per Minniti non è una mission impossible. Tuttavia, in questi giorni si è posta un'altra questione di assoluto rilievo, che è giusto affrontare apertamente in Parlamento. Negli ultimi anni l'Italia ha dato una straordinaria prova di accoglienza: lo ha fatto, lo sta facendo e lo farà. L'accoglienza è scritta nel DNA del popolo italiano e del Paese. Tuttavia, mi chiedo e vi chiedo se si può separare la salvezza in mare dalla terra che accoglie. Se non ci sono la terra e l'approdo, la salvezza è soltanto provvisoria. Separare la salvezza e l'accoglienza rischia di apparire una gigantesca ipocrisia. È difficile pensare che ci possano essere una missione internazionale di salvataggio e un solo Paese che accoglie le persone che sono salvate: questo è il cuore della questione che abbiamo posto.
2017-07-05	PD	MinnitiMarco	L'Europa che non comprende questo è un' Europa che rischia di perdere se stessa. Per queste ragioni ho chiesto un'esplicita discussione e ho dato mandato al prefetto Pinto, che è il capo della Direzione centrale dell'immigrazione del Dipartimento di pubblica sicurezza, di inviare una lettera a Frontex, per chiedere un'immediata e urgente riunione, per ridefinire le regole della missione Triton, affrontando il tema della regionalizzazione dei soccorsi, con pazienza, con capacità di ascolto delle ragioni altrui, e con la fortissima convinzione delle nostre ragioni, così come abbiamo fatto ieri, quando a un certo punto è apparso sulle agenzie di stampa che il Ministro della difesa austriaco aveva minacciato di schierare truppe ai confini con il nostro Paese. Di fronte a quelle dichiarazioni abbiamo risposto dicendo fondamentalmente tre cose. La prima è che non c'era alcuna emergenza al Brennero. La seconda è che la cooperazione tra le forze di polizia italo-austriache era ottima. La terza è che Italia e Austria avevano una lunga tradizione di amicizia e di cooperazione.
2017-07-05	PD	MinnitiMarco	Ma per me, proprio perché dico questo, c'è un punto cruciale che è il seguente. Ho detto più volte, in varie sedi parlamentari, che ritengo sbagliata l'equazione tra terrorismo e immigrazione. Tuttavia, se guardiamo l'Europa degli attacchi terroristici, da «Charlie Hebdo» in poi, noi abbiamo squadernato di fronte ai nostri occhi un evidente rapporto tra terrorismo e mancata integrazione
2017-07-05	PD	MinnitiMarco	Mi è stato detto di stare attento, perché potrebbe essere un pool factor. Ho la sensazione che, in questo caso, una parola modernissima come questa non funzioni. Temo che si tratti di tornare a qualcosa di più antico, che è sempre stato nelle vene dell'Europa tutta, ma soprattutto nelle vene dell'Europa mitteleuropea. La parola è questa: etica della responsabilità.
2017-07-06	PD	AlbanoDonatella	Onorevole vice ministro Bubbico, la ringrazio per la risposta a queste interrogazioni, che esprimono la grande preoccupazione dei territori in vista di possibili rimodulazioni della presenza della Polizia postale. Come lei ha ricordato, tali rimodulazioni, previste nel piano di riordino in discussione dal 2014, prevedono la concentrazione delle competenze proprie della specialità della Polizia postale nei capoluoghi regionali e nelle sezioni provinciali ove operano procure distrettuali che hanno particolari competenze nel perseguire i reati informatici. Anche a nome degli altri colleghi firmatari, mi dichiaro moderatamente e parzialmente soddisfatta per la risposta ricevuta. Aggiungo che vorrei che il Ministero dell'interno tenesse ben presente la necessità di avere presidi diffusi sul territorio, proprio per agevolare le attività di indagine, permettendo una capillare conoscenza del tessuto socioeconomico locale, poiché da detti accorpamento e razionalizzazione non risultano grandi economie per il Ministero, dal momento che i locali in cui è ospitata la Polizia postale sono a carico di Poste italiane SpA, così come gli strumenti di lavoro, inclusi i veicoli. Prevenzione del terrorismo e del cybercrimine, come truffe online, furti di identità, cyberbullismo, prevenzione e indagine dei reati di pedofilia e stalking sono solo alcune delle attività che la Polizia postale manda avanti con accuratezza e grande dedizione, grazie alla specifica esperienza raggiunta negli anni di attività. Il modus operandi elaborato dalla Polizia postale rappresenta una delle buone pratiche che merita di essere valorizzata all'interno della pubblica amministrazione. Per questo motivo, si chiede di non sacrificare un'eccellenza delle Forze dell'ordine italiane, le cui capacità di indagine e prevenzione si stanno dimostrando ai massimi livelli in questi anni in cui il terrorismo sta colpendo gravemente l'Europa, per effettuare pochi e trascurabili risparmi per le casse pubbliche, assolutamente inopportuni se si tratta di limitare la qualità dei servizi per la sicurezza dei cittadini.
2017-07-11	LN	ConsiglioNunziante	Signora Presidente, mi scuso per non essere stato presente, ma all'esterno del Senato c'è una manifestazione sui vaccini e quindi ho avuto modo di interfacciarmi con qualche soggetto che era lì a perorare la causa. Stasera parlerò di qualcos'altro. Faccio riferimento ad alcuni articoli di stampa di qualche giorno fa in cui il presidente dell'INPS, Tito Boeri, ha dichiarato in alcune interviste che non abbiamo bisogno di chiudere le frontiere e che, al contrario, proprio chiudendo le frontiere rischiamo di distruggere il nostro sistema di protezione sociale. In questa intervista ha insistito dicendo che gli immigrati offrono un contributo molto importante al finanziamento del nostro sistema di protezione sociale. Ha anche sfoggiato dati e schemi. Senza di loro, il deficit per le casse dell'istituto sarebbe di 38 miliardi di euro. Presidente Boeri, lei deve stare al suo posto. Ognuno faccia il suo mestiere: lei faccia i conti e cerchi di mandare in pensione la gente ad un'età dignitosa e non a cento anni. Alcuni conteggi li doveva fare quando c'è stata la legge Fornero, che non è stata ancora risolta come problematica a livello di pensioni. I suoi conti fanno acqua da tutte le parti e soprattutto i suoi ragionamenti. Ci sono 1,8 milioni di stranieri attivi in questo Paese, ma ce ne sono anche 2,1 milioni a carico del sistema che non fanno nulla. Ricordo al presidente Boeri che l'ISTAT in questi giorni ha segnalato la perdita di 51.000 posti di lavoro, una disoccupazione all'11,3 per cento (un dato, secondo me, molto ottimista) e una disoccupazione giovanile al 37 per cento. Basterebbe far rientrare in Italia la metà dei giovani emigrati all'estero negli ultimi cinque anni per motivi molto spesso legati al lavoro. Basterebbero loro per risolvere i problemi. Quindi, presidente Boeri, non si sostituisca al Parlamento in certe scelte politiche, soprattutto in un momento in cui l'approvazione e il dibattito che c'è sullo ius soli sta creando parecchie frizioni sia nelle Aule parlamentari che in tutto il Paese. Già che ci siamo, approfitto per dirle che forse sarebbe meglio analizzare il perché le coppie italiane non fanno figli; forse bisognerebbe capire perché gli asili non funzionano come dovrebbero. Non si può demandare tutto alla scuola, ma anche questa forse non ha la possibilità di offrire ai ragazzi il massimo di ciò che potrebbe dare. Bisognerebbe preoccuparsi del fatto che il 29 per cento degli italiani, pari a circa 17,5 milioni di persone, sono a rischio povertà ed esclusione sociale e al Sud si arriva a circa il 47 per cento. Presidente Boeri, non abbiamo bisogno di nessuno; basterebbe mettere a regime tutti i disoccupati del Paese, richiamare i giovani che hanno rappresentato un costo sociale perché si sono formati in Italia e metteremmo a posto i conti. Se lei è così bravo da riuscire a dare lavoro a 100.000 soggetti che arrivano nel nostro Paese e che costituiscono delle risorse, noi siamo contenti, ma non faccia affermazioni che non le competono, soprattutto in un momento particolare per questo Paese. Abbiamo visto cos'è successo con gli enfant prodige della politica europea. Mi riferisco a Macron. Qualcuno diceva che un Macron al giorno toglie l'immigrato di torno, però questo ha risolto i problemi della Francia in una settimana circa di suo operato e li ha scaricati, come hanno fatto la Germania e l'Austria, sul nostro Paese. Se sono risorse, dovrebbero esserlo per tutta l'Europa; invece, lo diventano solo per noi. Ben venga se il lavoro lo troviamo a tutti questi ragazzi. Io credo, piuttosto, che sarebbe il caso di mettere in condizione i nostri disoccupati di trovare un lavoro. Presidente Boeri, ognuno faccia il suo mestiere.
2017-07-11	M5S	FattoriElena	(ore 18,29) ( Segue FATTORI).Ma veniamo al percorso del decreto-legge. Il decreto-legge Lorenzin è stato pubblicato nella sua versione definitiva ben diciotto giorni dopo il comunicato stampa iniziale (19 maggio), che è stato seguito da un profluvio di comunicati stampa; un gap temporale inusuale, che ha esasperato gli animi di genitori e operatori scolastici e sanitari, che non sapevano cosa aspettarsi e come prepararsi. Alla sua apparizione nella versione iniziale, con dodici vaccini obbligatori (unico caso in Europa) e misure coercitive esagerate (multe elevatissime e addirittura la sottrazione della patria potestà), ha avuto l'effetto di esacerbare ancora di più gli animi. Nel suo percorso in Commissione il numero di vaccini obbligatori è sceso da dodici a dieci, di cui tre in modalità temporanea; le sanzioni si sono ridotte e l'odiosa questione della revoca della patria potestà è stata eliminata. Insomma, la montagna ha prima minacciato di partorire un elefante e ha creato caos e destabilizzazione, per poi generare un minuscolo topolino. Veniamo ora al contenuto del decreto-legge in esame. Per fronteggiare l'unica epidemia in Italia, il morbillo - effettivamente ha finora fatto registrare più di 3.000 casi nel 2017, mettendo in pericolo la salute dei bambini immunodepressi - sarebbe stato sufficiente fin da subito introdurre misure obbligatorie temporanee, di tre o cinque anni, solo per questa particolare vaccinazione. Riguardo al tipo di obbligo, faccio notare che la Germania ha recentemente scelto per il morbillo un obbligo limitato all'informazione sulla vaccinazione e non già sulla vaccinazione effettiva, per concedere l'accesso alla scuola materna e all'asilo. D'altronde, la scelta di obbligare alla vaccinazione con misure punitive non è in linea con le pratiche predominanti nelle strategie di vaccinazione nei Paesi sviluppati e non segue il gruppo strategico di esperti in immunizzazione. Tuttavia, la cosa che ci preoccupa di più è che la forte enfasi del cosiddetto decreto Lorenzin sull'allargamento e l'approfondimento dell'obbligatorietà vaccinale in Italia non include alcun piano soddisfacente per migliorare le misure di persuasione o raccomandazione, come proposto dal Movimento 5 Stelle nel disegno di legge a prima firma della senatrice Taverna, depositato in Senato. Si tratta di misure di raccomandazione ampiamente ritenute dagli esperti internazionali la modalità migliore per raggiungere elevati tassi di copertura vaccinale, cui tendiamo tutti, più efficaci di qualsiasi misura obbligatoria. Non ci sono, infatti, risorse adeguate dedicate all'obiettivo di migliorare e ampliare la rete di centri vaccinali e il relativo personale, il cui non rinnovo grava purtroppo sull'efficienza. Non sono previsti poi percorsi di esenzione, più che legittima, in caso di esitazione vaccinale, comprese - per esempio - le esitazioni di tipo religioso o filosofico, che meritano attenzione. Non sono nemmeno previsti programmi per superare l'esitazione e non vengono descritte nel dettaglio le misure che verranno messe in atto per eliminare ostacoli pratici alla vaccinazione, che affliggono le famiglie italiane con lunghissime liste di attesa. Faccio presente che dove abito i primi appuntamenti per vaccinarsi per la meningite sono nel 2019. Insomma, riteniamo che, prima di obbligare a vaccinarsi chi non vuole, sarebbe saggio facilitare la vaccinazione di chi la desidera. Non è nemmeno chiaro quali misure saranno messe in atto per aggiornare, ampliare e armonizzare i registri di vaccinazione a livello regionale e nazionale, consentendo così una valutazione in tempo reale del livello di copertura vaccinale e soprattutto la frequenza delle informazioni sugli eventi avversi correlati al vaccino, che tanto preoccupano i cittadini. La trasparenza in questo campo sarebbe stata importante. Infine, il provvedimento non contiene misure per aumentare il livello complessivo della fiducia nelle vaccinazioni raccomandate, perché alcune vengono obbligate e altre no. Alcune vaccinazioni importanti, come quelle per il meningococco e l'HPV, rimarranno quindi raccomandate, senza che sia chiaro come le raccomanderete. Il cosiddetto decreto Lorenzin non prevede l'istituzione di un organismo indipendente di consultazione, modellato sui gruppi di consulenza tecnica dell'immunizzazione raccomandati dall'OMS - i famosi NITAG - sui quali ho presentato un ordine del giorno, bocciato in Commissione, che spero venga ripreso in considerazione in Assemblea. Questo organismo di consulenza dovrebbe includere nel suo elenco esclusivamente esperti non governativi e non industriali provenienti dai campi della scienza di base, nonché i rappresentanti di associazioni di fornitori di servizi sanitari e gruppi di difesa. Ricordo che il Piano nazionale di prevenzione vaccinale per il triennio 2014-2016 ha visto un intervento di oltre 600 milioni di euro l'anno, pari al 3,5 per cento della spesa farmaceutica italiana, così raddoppiando i precedenti costi. Tale Piano è stato redatto con la partecipazione al panel di esperti di enti pubblici del settore sanitario e rappresentanti di società scientifiche. Tuttavia, le società scientifiche, non essendo tenute alla pubblicazione dei bilanci, possono dare adito a perplessità riguardo alla trasparenza e a eventuali conflitti di interesse con le case farmaceutiche. Ricordiamo anche il caso Pecorelli, presidente dell'AIFA, allontanato proprio per conflitto di interesse con le case farmaceutiche nella redazione del Piano nazionale vaccini. Un organo di controllo indipendente e privo di conflitti di interessi avrebbe di sicuro un potente effetto sulla fiducia dei cittadini nei confronti di istituzioni che da tempo - proprio per i conflitti di interessi, oltre che per tante altre motivazioni - non sono credibili. Vi chiedo pertanto di rivedere la decisione di bocciare il nostro ordine del giorno. In conclusione, l'obbligo vaccinale rappresenta per noi la rinuncia a un servizio di qualità. Il decreto-legge Lorenzin rappresenta un'occasione persa per un dialogo costruttivo che, come Movimento 5 Stelle, avevamo sperato di instaurare con il deposito di un disegno di legge dettagliato, basato sulla modalità più civile della raccomandazione/persuasione. Crediamo che questo sia il fallimento di uno Stato che rinuncia, ancora una volta, a essere autorevole e diventa autoritario.
2017-07-12	LN	DivinaSergio	Come Lega Nord siamo sicuri che i vaccini siano una cosa buona e abbiano salvato milioni e milioni di vite. Quello che però sta facendo il Governo con il provvedimento in esame vanifica l' iter che si era ormai instaurato, quello per cui le famiglie portavano spontaneamente a vaccinare i propri figli. Prima domanda: serviva un decreto-legge? C'è un'urgenza epidemiologica nel nostro questo Paese tale da portare il Governo a usare in questo caso proprio la mannaia, non dando modo alle famiglie di capire, ma calando una scure e dicendo unicamente che si dovrà fare così? Continueremo a chiedercelo, perché la materia è questa. L'Europa si è divisa sull'obbligatorietà e non obbligatorietà dei vaccini. La maggioranza dei Paesi europei non impone, ma convince. In Italia invece abbiamo deciso di imporre con forza i vaccini. Il risultato probabilmente sarà contrario all'interesse generale e anche alla volontà di chi ha proposto il provvedimento. Inizialmente si imponevano dodici vaccini, in una fascia di età, dalla nascita ai due anni, nella quale non vengono ancora prescritte analisi prevaccinali finalizzate a stabilire quali bambini potrebbero rischiare più o meno. La dialettica in Commissione ha portato alla diminuzione delle vaccinazioni obbligatorie da dodici a dieci, con la cancellazione delle vaccinazioni antimeningococco B e antimeningococco C, del resto poco comprensibile, stante il fatto che le evidenze scientifiche consiglierebbero esattamente il contrario, trattandosi di malattie così preoccupanti e devastanti che sarebbe stato probabilmente utile renderne obbligatorie le vaccinazioni. Il Governo su questo provvedimento si sta muovendo come un dilettante allo sbaraglio. Impone una pratica e lo fa con severità, introducendo forti sanzioni. Se i genitori non vaccinano i figli, questi non potranno neanche più frequentare gli asili, le scuole materne e altri istituti scolastici. Ma le sanzioni non finiscono qui. Chi non vaccinerà i propri figli sarà sanzionato anche monetariamente. Inizialmente era prevista una sanzione di 7.500 euro: pensate a cosa accadrebbe a una famiglia, con tutte le difficoltà che attraversano oggi tutti, se fosse toccata da un provvedimento simile. Dopo la discussione in Commissione queste sanzioni pecuniarie, sempre gravissime, sono state dimezzate. Che cosa non si è fatto? Non si è pensato a quello che sarebbe accaduto successivamente. Oggi, se una famiglia si rivolge alle ASL per fissare un appuntamento vaccinale, presso tante ASL ottiene quell'appuntamento dopo molti mesi. Dovendo iscrivere i propri figli e rischiando il respingimento degli stessi dalle scuole materne o dagli asili, tutte le famiglie correranno alle ASL, che naturalmente non saranno in grado di svolgere il proprio lavoro. Vi sarà un sovraffollamento. Che cosa accadrà? Su questo il Ministro non sa darci alcuna risposta. E il Governo fa finta che questi problemi non esistano. Ci sono ASL che funzionano - il Paese è lungo e diversificato - e in alcune di esse si riesce a ottenere un appuntamento in tempi anche ragionevoli. Ma le persone o le famiglie dovranno fare un ragionamento. Fino a che il provvedimento non andrà a regime e non vi saranno le circolari ministeriali che applicheranno tutto il nuovo sistema, probabilmente fino a settembre le ASL faranno pagare dei ticket. Le famiglie, allora, poiché è stato loro detto, sebbene l'informazione sia ancora un po' vaga, che da settembre in poi le vaccinazioni non saranno a pagamento, non si recheranno subito ma aspetteranno settembre. Peccato, però, che le iscrizioni avranno già avuto corso. Confusione. Serviva creare confusione? Non si potevano lasciare andare le cose come stavano? In Commissione si è chiesto di dilazionare l'entrata in vigore, perché non avevano senso tempistiche così rigide. Altre richieste che abbiamo fatto al Governo sono state bocciate, come la seguente. Se avete imposto l'obbligatorietà, perché la richiesta della certificazione per poter iscrivere un ragazzo a scuola o un bambino alle scuole materne deve essere a pagamento? Emendamenti delle opposizioni presentati a tal proposito sono stati respinti. Ma a parte il pagamento, che è un'assurdità, se c'è una obbligatorietà, e devo chiedere quella certificazione alla ASL o all'istituto ospedaliero che l'ha effettuata per portarla in una scuola, perché devo anche pagarla? In secondo luogo: ma non siamo nella stagione delle semplificazioni? Essendo questi dei documenti di cui dispongono le pubbliche amministrazioni, non si poteva fare tutta questa trafila in modo automatico? Le ASL trasmettono alle scuole i dati relativi ai ragazzi, con tutti i contenuti che avete deciso di chiedere. Era così difficile far funzionare il sistema senza creare altri oneri alle famiglie? Dite di voler fare una cosa e, probabilmente, arriverete a fare il contrario. Tocco il tasto dei bambini che non possono essere vaccinati perché affetti da patologie particolari, immunodepressi o sottoposti a cure di diverso tipo, come quelle chemioterapiche. Questi bambini non possono essere vaccinati, perché rischierebbero troppo. Cosa si scrive in legge? Si scrive che questi bambini dovranno essere inseriti al massimo uno per classe. E abbiamo capito il motivo di una tale prescrizione. Voi dite che, siccome sono bambini non vaccinati, e tendenzialmente meno protetti, è bene che siano inseriti in una classe complessivamente protetta. Peccato, però, che l'effetto che sortite sarà esattamente l'opposto. Se a quel bambino non si garantisce il totale anonimato, rischierà di essere visto come un piccolo appestato e sarà ghettizzato. Ma quante leggi abbiamo dovuto approvare contro il bullismo nelle scuole? E ora offriamo il destro perché questi bimbi, che si dice di voler proteggere, diventino ancora più vulnerabili. Di fatto, poi, si protegge il bambino non vaccinato in una classe dove tutti sono vaccinati, ma non si dice che devono essere vaccinati anche gli insegnanti: e già questo cozza contro quanto scritto. Di più: i bambini vivono forse più a casa che a scuola durante quelle cinque ore. Ma a casa non vi è l'obbligo che anche i genitori siano vaccinati. Tutte queste previsioni, dunque, non funzionano. Quanto alla protezione della privacy delle persone, penso qui alla forma di contagio più diffusa che abbiamo visto negli ultimi anni, quando si è parlato di HIV. Bene, se una persona affetta da questa gravissima patologia dovesse assentarsi dal lavoro per le cure e dovesse poi rientrare sul posto di lavoro, per garantire la sua privacy è impedito anche al datore di lavoro di conoscere la sua patologia, proprio per proteggerla. E si tenga conto che un malato di HIV è estremamente pericoloso e può contagiare. Bene, se un ammalato di HIV ha la protezione, l'anonimato garantito per legge, non si capisce perché dobbiamo mettere un bambino, che non è un appestato ma semplicemente un non vaccinato, in una posizione tale che rischia di farlo sentire un emarginato. Per quanto riguarda la scuola, noi vorremmo che funzionasse. Conosciamo tutte le difficoltà e, a parte i decreti sulla buona scuola, che non so se abbiano veramente migliorato la funzionalità e la bontà dei nostri istituti, i dirigenti scolastici si troveranno ora a dovere verificare prima il calendario delle incombenze derivanti dal provvedimento in esame. Dovranno informare le famiglie, chiedere e ottenere la documentazione, fare le liste, provvedere: probabilmente accantoneranno i problemi della funzionalità scolastica, della copertura degli insegnanti, delle ore dell'insegnamento perché troppo rigida è l'imposizione che gli si dà e troppi sono gli oneri che deriverebbero ai soggetti scolastici con questo disegno di legge. PRESIDENTE. Senatore, deve avviarsi alla conclusione. DIVINA (LN-Aut). Pensiamo, per esempio, che un insegnante per istituto dovrà essere distolto dall'insegnamento, perché dovrà curare tutte le incombenze relativo a questo provvedimento. Abbiamo dovuto prevedere 10 milioni di euro per indennizzare le scuole che dovranno affrontare le sovrafunzioni. Il Ministero dovrà dotarsi di 20 persone in più per le controversie delle somministrazioni. Concludo, Presidente. Senza voler fare propaganda alle Regioni del Nord amministrate dalla Lega, abbiamo visto che in quelle dove si è fatta solo comunicazione scientifica, rendendo consapevole la popolazione, otteniamo risultati migliori che si avvicinano agli standard ottimali richiesti dall'Organizzazione mondiale della sanità, senza frizioni, senza sanzioni, senza esclusioni né ghettizzazioni dei ragazzi che sono non infetti ma soltanto - forse - un pericolo perché non vaccinati. Avete creato panico, le famiglie sono preoccupatissime e anche quelle che avrebbero portato naturalmente i figli a vaccinarsi adesso sono restie. Se leggono i bugiardini dei sieri vaccinali - così come ciascuno di noi legge le controindicazioni riportate sul bugiardino di un qualsiasi farmaco - l'irrigidimento è tale che probabilmente non soltanto non si faranno i vaccini, ma non si prenderanno neanche più i farmaci. Se poi si considera che il pediatra chiede anche la manleva, la famiglia capisce che qualcosa non funziona. Dovete recuperare la fiducia, dovete rassicurare le famiglie. I vaccini - lo ripetiamo - sono una cosa buona, ma bisogna farlo capire e non imporlo con la mannaia e con i vostri metodi.
2017-07-12	M5S	EndrizziGiovanni	Con quali esiti poi è da vedersi perché, se con gli obblighi si ottenesse la compliance, allora tutti pagherebbero le tasse. Ma sappiamo che non è così, perché è importante far capire i cittadini. I cittadini pagarono volentieri una tassa, e la pagarono volentieri perché fu spiegata. Parlo della tassa per entrare nell'euro, anche se poi quell'euro ci ha traditi. I cittadini pagarono volentieri quella tassa. E oggi, se venisse spiegata in termini scientifici e in un rapporto diretto tra il medico e la famiglia l'importanza del vaccino, non avrebbe paura di essere indimostrabile. Anzi, sarebbe questo il requisito principale. Allora, un buon padre di famiglia non adotta lo strumento del decreto-legge, peraltro incostituzionale perché non ci sono un'emergenza, una necessità o un fatto eclatante comparso immediatamente e improvvisamente; un fatto, peraltro, che va in contrasto con l'articolo 32 della Costituzione disponendo un trattamento obbligatorio. Non è possibile. Quando anche si tratti di contemperare il diritto alla salute della collettività e del singolo, è comunque necessario mettere in campo degli accorgimenti, come - ad esempio - verificare le possibili complicanze e informare i cittadini sulle possibili conseguenze, lasciando comunque una responsabilità e un margine di arbitrio. È quello che definiamo il consenso informato, che è un principio cardine della medicina che trova le sue radici negli articoli 2, 13 e 32 della Costituzione, ripreso poi dalla Convenzione di Oviedo, ratificata dall'Italia, e dalla Carta dei diritti fondamentali dell'Unione europea. Il Governo ci ha sbandierato non meglio precisati impegni europei. È una falsità. Un padre di famiglia si informa e verifica dove, in Europa, abbiamo i migliori tassi vaccinali e le migliori pratiche. E si scopre che queste coincidono con i Paesi in cui non vige l'obbligatorietà: Francia, Germania e Inghilterra. In Francia - come ho già detto - sono tre i vaccini obbligatori, mentre in Inghilterra e Germania zero. Come arrivano allora a questi risultati? Attraverso l'educazione, ha detto prima la collega Rizzotti, parlando dell'importanza di coinvolgere le persone.
2017-07-12	PD	BiancoAmedeo	Cito la sentenza: «Salvo che entrino in gioco altri diritti o doveri costituzionali» - è un inciso che nella fattispecie riguarda i trattamenti sanitari obbligatori - «non é, di norma, il legislatore a poter stabilire direttamente e specificamente quali siano le pratiche terapeutiche ammesse, con quali limiti e a quali condizioni. Poiché la pratica dell'arte medica si fonda sulle acquisizioni scientifiche e sperimentali, che sono in continua evoluzione». Si tratta di una sentenza, che, peraltro, contrastava con una legge regionale che intendeva abolire una pratica - diciamo così - incivile nel trattamento di alcuni disturbi psichiatrici, oltre che inappropriata. Dunque, i fondamenti tecnico-scientifici su cui poggiano le proposte vaccinali hanno una loro autonomia dall'azione del legislatore. Il razionale della loro indicazione, somministrazione e valutazione degli esiti è tutto all'interno del metodo scientifico, quello che dagli inizi del 1800 ha profondamente trasformato le scienze naturali, compresa la medicina, che così è diventata scientifica. Il metodo scientifico applicato alla medicina ci consegna in questa fase storica della sua evoluzione le evidenze di varia forza; indirizza la ricerca e la sperimentazione sui principi di ripetibilità delle prove - cito in questo senso la falsificazione di Popper - che valuta gli esiti dei trattamenti sulla base del rigore dei trial, delle meta analisi e così via. Nel concreto del nostro provvedimento, la rimodulazione degli obblighi vaccinali proposti dalla Commissione rispetta quel limite tra scienza e politica, perché non incide sulla struttura tecnico-scientifica del provvedimento, ma, nel riconfermare la rilevante necessità di proteggere e prevenire da malattie con vaccini sicuri ed efficaci - quelli presenti nel Piano nazionale di prevenzione vaccinale - prefigura solo una diversa strategia operativa, peraltro condizionata nel tempo, per conseguire quegli obiettivi e non altri. Al riguardo, ho molto apprezzato il taglio di alcuni interventi, prevalentemente strutturati sull'architettura tecnico-scientifica del provvedimento; uno sforzo che giudico prezioso e utile. Ricordo gli interventi dei senatori Lucio Romano, Aiello, Fucksia, Maurizio Romani, Silvestro e di altri ancora che - mi perdonino - non ricordo in questo momento. Al di là delle conclusioni assunte, alcune delle quali non sono da me condivise - ricordo che, anche nel maneggiare dati della letteratura scientifica, valgono alcune regole, quelle proprie del metodo scientifico - in ogni caso sappiamo tutti e dobbiamo esserne consapevoli che le evidenze non sono verità assolute. La misura degli esiti non ha indicatori assoluti. La complessità e la variabilità biologica di ogni forma vivente, compreso l'uomo, rendono mutevoli o meglio evolutive le risposte ai trattamenti. Innanzitutto, non sono l'affollamento di pubblicazioni su «PubMed» o la citazione di singoli lavori che possono fondare affermazioni scientifiche impegnative. In tanto disordine si corre il rischio che ciascuno possa prendere dagli scaffali quello che ritiene più utile. Lo abbiamo già visto: il metodo Stamina era fondato su due pubblicazioni - credo - della Bielorussia. Ma soprattutto bandirei da questa discussione l'espressione «sperimentazione di massa», per due ragioni. La prima è assolutamente tecnica: non c'è nulla da sperimentare, atteso che, negli ultimi dieci anni, credo siano oltre 5 milioni i minori di età da zero a sei anni che sono stati sottoposti alle vaccinazioni, alla gran parte delle vaccinazioni oggi ricompresa nella fascia obbligatoria. La seconda ragione è che questa è un'espressione retorica - diciamo così - che non aiuta il dialogo, che lo radicalizza e che, soprattutto, ricorda pratiche e culture totalmente estranee al nostro Paese e ai valori costituzionali di rispetto della libertà e della dignità dell'essere umano, dal codice di Norimberga, passando per la Dichiarazione universale dei diritti dell'uomo, fino alla Convenzione di Oviedo e alle regole assolutamente trasparenti che governano la sperimentazione sull'uomo, e non solo sull'uomo, nel nostro Paese. Altri profili, invece, sono di stretta competenza del legislatore. Mi riferisco a quella domanda forte e corale di informazione, di trasparenza, di rassicurazione sul controllo dei rischi connessi alle pratiche vaccinali. Dalle audizioni, dai dialoghi, dai confronti sono emersi ritardi delle organizzazioni sanitarie a dotarsi di strumenti di governo delle politiche vaccinali. Sono poche le Regioni che possono vantare anagrafi vaccinali adeguate e soprattutto interagenti. È con questo provvedimento che viene finalmente prevista un'anagrafe vaccinale nazionale. Dobbiamo dire - e da questo punto di vista inviterei il Governo a metterlo in agenda - che il duro contenimento del finanziamento della sanità in questi anni è passato anche per i centri vaccinali. È passato anche di lì: non erano vaccinati da questo. E ciò ha lasciato molti segni di sé: blocchi del turnover, precariato, scomposizione dei team multiprofessionali, che sono l'anima e l'essenza di un servizio di prossimità alle famiglie nella tutela della salute pubblica. Anche io - come già hanno fatto altri colleghi - ripeto volentieri un ringraziamento a quegli operatori che stanno reggendo con grande dignità e grande forza, consentendo la tenuta del sistema. Il confronto in Assemblea ci ha consegnato, altresì, l'evidenza che le posizioni no vax, ancorché aggressive sul piano mediatico e verso cui va tenuta alta la guardia, sono comunque l'epifenomeno estremo, radicale e minoritario di un fenomeno più vasto e carsico, che attraversa la medicina moderna e la moderna sanità. Può sembrare paradossale, ma anche la medicina delle evidenze può non essere autosufficiente quando deve calarsi nell'universo di ogni persona a cui si rivolge; quando deve confrontarsi con i valori di riferimento a cui ogni persona ispira il proprio vissuto; quando deve colmare la distanza con le paure; quando deve negare le false speranze che la disperazione sempre produce; quando deve indicare e rendere pubblici i propri limiti. Anche i vaccini, che tutta la comunità scientifica internazionale colloca tra i presidi di sanità pubblica dall'elevato indice costo-efficacia e sicurezza-efficacia, hanno bisogno di essere spiegati alle famiglie, perché anche in sanità pubblica, dietro i numeri che indicano le copertura vaccinali, ci sono persone e famiglie, con le proprie culture, i propri bisogni, le proprie incertezze e le proprie paure, a cui corrispondere. E badate bene che l'informazione e la trasparenza sono un problema non solo di lotta ai no vax, ma anche di tutela della dignità delle persone, sancito dall'articolo 32 della Costituzione. Avrei voluto leggervi qualche pezzo della lettera che ci ha inviato il direttore generale della regione europea dell'Organizzazione mondiale della sanità (OMS), mentre i lavori erano in corso, solo per dirvi che ho usato tante parole per dire le stesse cose che in Europa ci raccomanda non la Commissione Juncker, ma il direttore generale dell'OMS per la regione europea. Guardate che, non a caso, lo sforzo comune in sede di Commissione è stato anche quello di traslare in una norma di rango primario, cioè in una legge, tutte quelle raccomandazioni assolutamente necessarie e urgenti e soprattutto funzionali a riorganizzare un moderno sistema nazionale di prevenzione vaccinale. È vero che esse erano presenti in un documento splendido e meraviglioso, come il Piano nazionale di prevenzione vaccinale, ma qui le abbiamo trasferite in una norma di rango primario, che comporta le anagrafi vaccinali regionali, l'anagrafe vaccinale nazionale, il sistema di sorveglianza sugli effetti avversi dei vaccini in capo all'Agenzia italiana del farmaco (AIFA), la trasparenza di questo sistema, la negoziazione pubblica dei vaccini con l'AIFA, gli obblighi delle Regioni e delle Province autonome di corrispondere alle vaccinazioni, perché sono nei livelli essenziali di assistenza (LEA) e, quindi, le misure sanzionatorie per le Regioni e le Province autonome che non ottemperano agli obblighi dei LEA. L'ultima annotazione riguarda il sistema degli obblighi e delle sanzioni. Sulle sanzioni avete già sentito che il lavoro è stato molto attento e sobrio: siamo stati davvero molto accorti e vedrete che lo saremo ancora in questa sede sul tema delle sanzioni. Rimane il problema dell'obbligo, che ho sentito essere contrario ai principi costituzionali e, in particolare, all'articolo 32 della Costituzione. Non voglio fare il sapientone e non sono un costituzionalista, ma ho rintracciato una sentenza della Corte costituzionale che può considerarsi pilota in questo campo. Nella sentenza si respinge, con delle motivazioni, l'istanza mossa da un pretore di Bassano del Grappa riguardante l'obbligo della vaccinazione anti-tetanica, anti-epatite B, anti-difterite e anti-polio. Cito questa sentenza perché cerco di capire - e vorrei farlo insieme a voi - se il provvedimento in esame sta dentro il sentiero della ragionevolezza costituzionale, pur toccando un tema delicatissimo. La Corte costituzionale era allora presieduta dal professor Casavola e il collegio giudicante era costituito - ricordo alcuni membri, perché sono poi diventati Presidenti della Consulta - da Spagnoli, Baldassarre, Caianello, Vassalli, Mirabelli e Santosuosso. D'ANNA (ALA-SCCLP). Ogni sei mesi girano! BIANCO (PD). Con riferimento alle vaccinazioni, la Corte costituzionale sostiene che non c'è incostituzionalità di un obbligo a tre condizioni. La prima condizione è che il trattamento sia diretto non solo a migliorare e preservare lo stato di salute di chi vi è assoggettato, ma anche a preservare la salute degli altri, perché è proprio tale ulteriore scopo, attinente alla salute come interesse della collettività, a giustificare la compressione di quell'autodeterminazione dell'uomo che inerisce al diritto alla salute di ciascuno, in quanto diritto fondamentale. La seconda condizione è che il trattamento sanitario non incida negativamente sullo stato di salute di colui che vi è assoggettato, salvo per le sole conseguenze che, per la loro temporaneità e scarsa entità, appaiono normali. Ricordo che nella norma sono previste esenzioni connesse allo stato di salute e ricettività del soggetto, in modo che non determini danno. La terza condizione è che, nell'ipotesi di danno ulteriore alla salute del soggetto sottoposto a trattamento obbligatorio, sia comunque prevista la corresponsione di un'equa indennità in favore del danneggiato. A ciò potrebbe aggiungersi anche un risarcimento, qualora la condotta dei professionisti dei centri vaccinali non abbia rispettato le regole per colpa (articolo 2043 del codice civile). Nel provvedimento abbiamo chiaramente stabilito che sono previsti gli indennizzi ai sensi e per gli effetti della legge sugli indennizzi per danni da vaccinazioni. Credo che in questo difficile compito che ci troviamo ad assolvere - me ne rendo assolutamente conto - abbiamo seguito una strada di ragionevolezza, che non è solo costituzionale, perché i temi sono oggettivamente difficili e di confine, ma anche civile e sociale. L'obbligo della vaccinazione non ha coperto altri obblighi e non ha esentato da tanti e tanti altri obblighi che comunque abbiamo in carico. Mi auguro e credo che queste considerazioni possano aiutare tutti voi, o comunque risultarvi utili per decidere oggi e assumere le libere determinazioni su questo tema, che - lo ricordo - è difficilissimo, perché attiene alla tutela della salute dell'individuo anche in ragione dell'interesse collettivo. E questo aspetto è davvero molto complicato.
2017-07-18	LN	CalderoliRoberto	Signora Presidente, intervengo a sostegno della richiesta avanzata dal vice presidente Gasparri e le spiego anche il perché. Signora Presidente, qui dovremmo essere nel Parlamento, cioè il punto in cui c'è la massima chiarezza, da parte del Governo e da parte dei parlamentari, rispetto al popolo italiano. Recentemente, rispetto all'operazione Triton, abbiamo assistito a una scoperta, fatta da poche settimane o da pochi mesi, per cui si vedevano tutti i cosiddetti rifugiati e richiedenti asilo essere portati in Italia come fosse una imposizione dell'Europa; è emerso, invece, che questo discendeva dalla richiesta dell'Italia che tutte le navi, qualunque bandiera battessero, portassero i rifugiati o gli immigrati irregolari in Italia. Credo che questa sia una responsabilità enorme del Governo italiano, nelle persone del presidente del Consiglio Renzi, dell'allora ministro degli affari esteri Gentiloni e del ministro dell'interno Alfano. Accanto a questa verità, che ci è stata tenuta nascosta, ve ne è un'altra: l'operazione Sophia. Come ricordava il vice presidente Gasparri, l'operazione Sophia scade il 27 luglio ma essa è la più grande balla che si potesse dire al mondo: è un'operazione che avrebbe dovuto operare per contrastare il trasporto degli emigrati clandestini dalla Libia in Italia, al punto che, sotto l'egida dell'ONU, si sarebbe potuti andare ad affondare le barche anche sul suolo libico, ed è diventata, di fatto, l'ennesima ambulanza, taxi o come diavolo volete chiamarla, per portare gli emigranti in Italia. A questo punto, il Governo abbia un mandato parlamentare: l'operazione Sophia, per come era stata impostata, si fondava su presupposti di difesa e non di continuo soccorso: riportiamo l'operazione al suo intento originario, per far sì che, con l'accordo dell'ONU e finalmente anche della Libia, non si continui a trasformare questo Stretto in un ponte, per cui andiamo ad accogliere tutti meno che i profughi, perché i veri profughi, alla fine, sono solo il 5 per cento. Il resto sono non immigrati economici, ma clandestini irregolari.
2017-07-18	LN	DivinaSergio	Circolano dei dubbi sull'affievolimento dell'interesse degli Stati Uniti alla sicurezza globale europea. Bene, questa ventilata ipotesi sta già provocando, sia in Germania che in altre Nazioni, un dibattito sull'opportunità di dotarsi di un proprio deterrente nucleare nazionale. Il rischio, pertanto, di un potenziale ritiro di armi nucleari americane in Europa non sarebbe una cosa buona, perché provocherebbe un riarmo nucleare nazionale e saremmo costretti tutti quanti, Italia compresa, a entrare nel circuito e a chiederci quale futuro dovrebbe avere il continente europeo sul fronte della difesa comune.
2017-07-18	LN	DivinaSergio	Signora Presidente, vorrei ribadire alcuni concetti. Continuiamo a parlare di mettere al bando l'arsenale militare e nucleare e noi siamo certo convinti che questa non debba essere una strada da incentivare. Va detto, però, che il suo utilizzo come deterrente, realizzato negli ultimi settanta o ottant'anni, ha consentito di mantenere un certo equilibrio. Possiamo perciò dire che le Nazioni che lo hanno utilizzato come deterrente hanno garantito una certa tranquillità e pace a livello internazionale. Quello che più preoccupa sono i Paesi che hanno una cultura militare e nucleare diversa dalla nostra, Paesi che sono arrivati recentemente al nucleare, come il Pakistan, l'India o la Corea del Nord. E proprio la Corea del Nord spingerà probabilmente il Giappone a pensare di dotarsi di armi di pari portata o di pari deterrenza. Utilizziamo la presenza in Aula dei Sottosegretari alla difesa e agli affari esteri per capire la posizione del nostro Paese nel momento in cui gli americani, sponte loro, decidessero di disinteressarsi completamente dell'area mediterranea ed europea e di ritirare le proprie postazioni. L'Europa tutta dovrebbe prendere una posizione, meditare e pensare alla sicurezza comune in modo diverso. La Germania sta pensando per conto proprio e la Francia vorrebbe imporre un suo modello a livello europeo. Vorrei sapere se dovremo accodarci al fai da te, per cui ognuno deve arrangiarsi, e se l'Europa dovrà seguire un po' il modello francese. Al di là di questo, chiediamo che venga approvata anche la nostra mozione, perché essa va proprio nelle direzioni suggerite da altri: uno scoraggiamento della proliferazione, senza però criminalizzare questo sistema in quanto, fino a prova contraria, non ne abbiamo altri che possano garantire una tranquillità e uno scoraggiamento di azioni belliche. E questo proprio perché, utilizzato da deterrente, il sistema nucleare dal 1945 ad oggi ha dato buoni frutti.
2017-07-19	M5S	BlundoRosettaEnza	Signora Presidente, colleghi, lo scorso 14 luglio, all'età di 99 anni, è venuto a mancare l'ex senatore Giovanni Pieraccini. Era nato a Viareggio il 25 novembre 1918. Giornalista, politico, appassionato di arte e musica, fu Ministro dei lavori pubblici per il Partito Socialista nel primo Governo Moro e anche Ministro della marina e Ministro della ricerca scientifica. Fondamentale per la sua crescita formativa e umana fu il liceo ginnasio «Carducci» di Viareggio, che lui frequentò. Una scuola che, nonostante la dittatura fascista, si distingueva per libertà, modernità e lungimiranza. Valori, questi, che hanno accompagnato la sua esistenza, tutta dedicata alla politica e alla cultura. Si avvicinò al socialismo durante la Resistenza, diventando direttore del quotidiano socialista «L'Avanti» dal 1958 al 1963. La sua carriera politica fu costantemente animata da una connessione sentimentale con il Paese ed i cittadini. Un episodio su tutti: nei giorni della straordinaria alluvione che colpì Firenze nel 1966, fu il primo esponente del Governo a recarsi sui luoghi della tragedia e a dare una testimonianza di vicinanza e conforto da parte delle istituzioni. Lasciò la politica attiva nel 1974, da fermo oppositore di quel graduale avvicinamento PCI-DC che secondo Moro e Berlinguer avrebbe dovuto condurre al compromesso storico. Da quel momento, dedicò tutto il suo tempo alla cultura. Nel 1986 fondò «Romaeuropa», dando vita al Romaeuropa Festival, ancora oggi uno dei primi dieci festival europei di cultura con partecipanti provenienti da molte nazioni. Grande cultore e promotore dell'arte, ha creato una vastissima rete di artisti, musicisti, letterati, anche stranieri, con i quali ha condotto molte battaglie culturali. Ha avuto rapporti stretti con grandi personalità: De Chirico e Calder fra gli artisti, Petrassi e Boulez fra i musicisti, Octavio Paz fra i letterati e poi col grande Federico Fellini. Ho avuto la fortuna di conoscerlo anch'io personalmente e di apprezzare il suo impegno per la musica, il suo amore per l'arte ed il suo guardare con curiosità e interesse a qualsiasi tipo di innovazione. Ho condiviso ed ho promosso uno dei suoi ultimi progetti, il tentativo di unificare i cinque festival musicali dedicati ai nostri grandi autori lirici: Verdi, Donizetti, Bellini, Puccini e Rossini, sia dal punto di vista organizzativo che promozionale, prevedendo la creazione di un unico brand, quello che lui sognava, perché l'Italia potesse riavere un grande punto di riferimento della cultura. Io ho il piacere di commemorarlo in quest'Aula e chiedo che almeno domani venga osservato un minuto di silenzio in suo ricordo.
2017-07-20	LN	ArrigoniPaolo	Eppure, ci sono dei danneggiati, anche gravi: sono diverse centinaia, riconosciuti nel tempo anche da lei, ministro Lorenzin. Il 15 luglio 2015, rispondendo a una nostra interrogazione parlamentare (l'interrogazione 4-03638 ). E poi ci sono dei morti che hanno delle sentenze: come Paola, deceduta nell'ottobre 2009 a trentasette anni; come Giovanni Matteo, deceduto nel giugno 2016. Ho con me le lettere del Ministero della salute che lo certificano. Oppure come il piccolo Emiliano, deceduto a soli quindici mesi nel febbraio 2003. Quelli nominati sono solo alcuni dei morti documentati e riconosciuti con benefici e indennizzi dal Ministero della salute o dai tribunali italiani. Ma degli effetti collaterali e dei danni irreversibili da vaccini è vietato parlare, perché deve prevalere il pensiero dominante, che è arrivato persino a imporre la radiazione dal proprio ordine dei medici critici verso i vaccini. Tale punizione ha fatto persino esultare gli ipervaccinisti alla Burioni. Per voi non si deve parlare di quei vaccini che, attraverso il ricorso alle nanotecnologie, si scoprono inquinanti, con nanopolveri tossiche non biodegradabili, non biocompatibili; e non parlo solo degli adiuvanti. Questa, Ministro, non è antiscienza. È la vostra assenza di dubbi che preoccupa, come - ad esempio - sulle superficiali sperimentazioni dei vaccini, che dimostrano un'arroganza allarmante. Altro che spacciare l'obbligatorietà dei vaccini per il bene dei nostri figli e per la salute pubblica. La realtà è che la vicenda dei vaccini obbligatori è una scelta non fatta nell'interesse nazionale, ma parte da lontano. È stato deciso al Global Health Security Agenda, nel settembre 2014, a Washington, alla Casa Bianca dove, alla presenza di Obama, del ministro Lorenzin e del Presidente dell'Aifa è stato deciso che per cinque anni l'Italia avrebbe guidato le strategie e le campagne vaccinali nel mondo (è scritto sul sito del suo Ministero), assecondando così - lo sottolineo - l'interesse di qualche multinazionale del farmaco, ma sulla pelle dei cittadini, anzi dei bambini, magari con la complicità di qualche dirigente del suo Ministero in palese conflitto d'interesse. Irresponsabile da parte del Governo avere prestato l'Italia come paese cavia. Questo è grave, tenuto conto che non esiste alcun Paese in Europa con 12 vaccini obbligatori, ora ridotti a 10, e non si capisce secondo quali evidenze scientifiche; numero che resta comunque alto, soprattutto se somministrati nei primi mesi di vita del bambino! In questo senso sono irresponsabili le dichiarazioni rese in televisione dal sottosegretario Faraone - che non vedo - che ha affermato: «Non credo che il fatto che l'Italia sperimenti l'obbligatorietà anche su quel numero di vaccini debba essere considerato un fatto negativo». Ma siamo matti? Siamo matti? La sperimentazione è una cosa seria e deve essere fatta su base volontaria, attraverso un consenso informato, che deve seguire un'informazione seria, completa, che faccia accrescere la credibilità delle istituzioni. Così voi state violando le norme convenzionali di medicina. Così voi le istituzioni le state affossando! Con la fase emendativa il provvedimento è stato migliorato, ma mantiene tutta la sua gravità: permangono le misure coercitive con l'obbligo di 10 vaccini e, dunque, un piano di profilassi massiva, e rimane - e questo è grave - l'esclusione dal nido e dalla scuola dell'infanzia dei bambini da zero a sei anni se non sono stati vaccinati. Per le scuole dell'obbligo, invece, cara senatrice Puglisi, elementari e medie, c'è invece un altro regime: qui basta pagare la sanzione, per chi può permetterselo ovviamente, creando una disparità di censo e di classe.
2017-07-20	M5S	EndrizziGiovanni	Ma anche la Lega ha le sue responsabilità. Cosa ha fatto? Governava Treviso, la Regione e aveva il ministro della giustizia Castelli. I responsabili della devastazione economica del Nord-Est resteranno impuniti se non verranno date risorse aggiuntive. Serve un pool straordinario: questa è una misura urgente. Abbiamo a che fare non con un terremoto improvviso, ma con un'agonia che dura da quasi dieci anni. La crisi bancaria mondiale è nota dal 2008. Altri Governi, di economie ben più solide, sono intervenuti massicciamente: 400 miliardi di dollari di interventi diretti e indiretti ai crediti considerati a rischio del sistema bancario furono disposti immediatamente da George W. Bush. Nel Regno Unito furono stanziati 50 miliardi di sterline di investimento di Stato e 41 miliardi chiese la Spagna al Fondo salva-Stati, finanziato anche da noi italiani, peraltro a debito. La Germania è intervenuta con la bellezza di 197 miliardi tra aumenti di capitale e titoli tossici rilevati dallo Stato federale e dai Länder : una cifra - sono dati della Commissione europea - che vale il 7 per cento del PIL tedesco. Mentre il disastro era sotto gli occhi di tutti e tutti gli Stati riconoscevano il pericolo, in Italia si parlava come segue. Il 10 ottobre 2008, Berlusconi diceva: «l'Italia ha il sistema bancario più solido di Europa». Pochi giorni dopo, Bersani spiegava che l'Italia aveva il sistema bancario più solido, perché c'era stata una buona vigilanza da parte della Banca d'Italia e aggiungeva anche che, per quanto potesse risultare amaro, ciò era merito pure di Fazio, così come adesso è merito di Draghi. Il 7 ottobre 2011, Fabrizio Saccomanni, direttore generale di Banca d'Italia, dichiarava: «Gli istituti di credito hanno un grado di solidità e di capitalizzazione assolutamente adeguato in relazione agli standard europei». Nel gennaio 2012, Mario Monti, Presidente del Consiglio, diceva: «Il sistema bancario italiano è tra quelli più stabili sulla comparazione internazionale». Il 5 agosto 2013 Enrico letta, Presidente del Consiglio, affermava: «La ripresa è vicina e il sistema bancario italiano è solido». Nell'aprile 2014, Luca Zaia, Presidente della Regione Veneto, davanti all'assemblea dei soci di Veneto Banca, interveniva sui controlli già scarsi e tardivi di Bankitalia: «Quello della Banca d'Italia a Veneto Banca è stato un attacco senza precedenti alla nostra identità e alla nostra autonomia che fa parte di un disegno contro tutte le banche territoriali, popolari e Bcc che siano. Da oggi la battaglia si fa sempre più dura ed è un bene che Consoli sia rimasto». Il 29 dicembre 2015 non poteva mancare "il bomba", Matteo Renzi, il quale ha dichiarato che «il sistema bancario italiano è solido» e «non lo cambierei con quello tedesco». Tutto l'arco parlamentare, ma potrei dire del partito unico, che possiamo riconoscere nelle sciagurate parole di Piero Fassino - «Abbiamo una banca» - ha tenuto il prosciutto sugli occhi e levato il pane di bocca ai veneti. Intervenire solamente qualche anno fa avrebbe consentito di limitare i danni. Mentre la politica ballava sul Titanic, le banche hanno visto invece la fuga dei correntisti, peggiorando le condizioni. E il tessuto economico veneto ha subìto conseguenze drammatiche che, a livello macro, richiederanno sacrifici enormi, mentre a livello dei singoli, delle singole aziende e delle famiglie, sono saltati progetti di vita e la vita stessa è finita per sempre. Appare dunque evidente che i requisiti di necessità e urgenza, anche ove sussistenti, sono conseguenza di inerzia, omertà e incompetenza, se non di cinico calcolo, giacché oggi assistiamo a un'accelerazione improvvisa che consente un patto diretto con un soggetto privato, senza le dovute garanzie di trasparenza, e uno spreco di risorse pubbliche. Si tratta di un decreto-legge che regala a Banca Intesa oltre 5 miliardi di euro per tenere invariati i propri livelli di patrimonio e altri 12 miliardi di euro di garanzie, che la coprono anche da rischi, obblighi e impegni che coinvolgessero Intesa-Sanpaolo per fatti antecedenti alla cessione. Signor Presidente, la Corte costituzionale ha sancito che per un decreto-legge l'urgenza non può essere meramente enunciata in modo apodittico, ma deve ravvisarsi nel contenuto del provvedimento. Se da un lato si può considerare doveroso intervenire, dall'altro dobbiamo denunciare che questa situazione si è venuta a creare non già per un terremoto, ma per colpa del Governo e degli organi di controllo, che la soluzione proposta lascia totalmente scoperte le principali priorità, i diritti dei risparmiatori - ciò a beffa dell'articolo 47 della Costituzione - e i diritti dei cittadini di avere giustizia e di vedere ben utilizzate le risorse pubbliche. Il decreto-legge arriva blindato e verrà posta la fiducia su un testo inaccettabile e offensivo. Non abbiamo alcuna possibilità che le necessità e le urgenze vere del Paese siano alla fine rispettate. Il Movimento 5 Stelle, dunque, ritiene non sussistano i presupposti di cui all'articolo 77 della Costituzione.
2017-07-20	M5S	TavernaPaola	È la strada della raccomandazione quella adottata in tutti gli altri Paesi d'Europa. Guardi, Ministro, le mostro questo schema. (Mostra uno schema raffigurante il tipo di vaccinazioni previste in Europa). Questo era il suo progetto: la prima colonna è l'Italia. Lei voleva imporre, a differenza di tutta Europa, dodici vaccini. Saremmo stati l'unico Paese al mondo. Gli altri riportati nella tabella sono Paesi europei, dove non è prevista l'obbligatorietà, ma è prevista la raccomandazione e le loro coperture vaccinali sono migliori delle nostre.
2017-07-25	LN	CandianiStefano	Ricordo qualche numero: nella campagna 2015-2016 in Europa sono state importate 1.335.702 tonnellate di riso lavorato (con un aumento del 65 per cento rispetto alla campagna 2008-2009 e del 14 per cento rispetto a quella 2014-2015), delle quali 369.678 tonnellate dai Paesi meno avanzati (PMA), di cui il 20 per cento proveniente unicamente dalla Cambogia, primo fornitore di riso dell'Unione europea. La produzione europea di riso ammonta a 1,8 milioni di tonnellate annue per un fatturato annuo di circa 3 miliardi di euro. L'Italia, primo produttore di riso in Europa, ha un territorio di 234.300 ettari, con 140 varietà di riso e circa 1.500.000 tonnellate di prodotto.
2017-07-25	LN	CandianiStefano	Signora Presidente, la mozione che abbiamo presentato per primi in questa sessione di attività dei lavori del Senato riguarda la tutela del riso prodotto in Italia. Il settore risicolo è particolarmente sensibile alle difficoltà di mercato dovute all'importazione senza dazio, nel nostro Paese e in Europa, di riso prodotto nei Paesi meno avanzati che hanno ovviamente un vantaggio nell'esportazione.
2017-07-25	LN	CandianiStefano	Vado subito al sodo per essere sintetico. La gestione del Ministero delle politiche agricole alimentari e forestali, e del ministro Martina in particolare, dei rapporti con l'Unione europea ci ha molto deluso. In tal senso l'Italia non deve fare solamente all'ultimo istante i compiti a casa, ma deve far valere le proprie ragioni fin dal primo momento. La difficoltà che sta vivendo il nostro settore risicolo nei confronti dei Paesi meno avanzati che esportano riso in Europa e per il fatto che la Commissione europea non pone dazi è notevolmente e drammaticamente nota. E lo è tanto che l'Ente nazionale risi, a più riprese e l'ultima volta qualche mese fa, ha scritto che già da diversi anni l'Ente nazionale risi sta chiedendo alla Commissione europea di applicare la clausola di salvaguardia, che nella regolamentazione attuale ha lo scopo di ripristinare i normali dazi di importazione; e non perché dobbiamo essere cattivi nei confronti dei Paesi meno avanzati, ma perché è evidente che lo svantaggio che stiamo subendo è solo italiano e non di altri Paesi europei. La collaborazione e la partecipazione dell'Unione europea nei confronti dello sviluppo economico di tali Paesi corrisponde a un prezzo pagato dall'agricoltura italiana, e non dagli altri Paesi europei. Per queste ragioni, ancora una volta, il 4 aprile 2017 l'Ente nazionale risi ha concluso che è necessario intervenire rapidamente e in modo deciso sulla Commissione affinché venga reintrodotto il dazio.
2017-07-25	PD	FerraraElena	Con riferimento alle importazioni, da tempo abbiamo chiesto al Governo l'attivazione della clausola di salvaguardia prevista dalla normativa comunitaria. L'impegno del Governo è stato conseguente e ha portato a predisporre un dossier presso la Commissione dell'Unione europea che descrive le problematiche del settore. È seguito, poi, lo scorso febbraio, un importante incontro tra tutti i Paesi produttori di riso, grazie a un'iniziativa presa dal nostro Paese, che ha avuto lo scopo di raggruppare e rafforzare il ruolo e la posizione dei produttori interessati, con il coinvolgimento delle autorità politiche e dei rappresentanti degli operatori di tutta la filiera dell'Unione, e ha dato vita all'istituzione della European rice platform, ove è stata condivisa la necessità di rendere quanto più trasparente possibile l'intero processo di produzione che riguarda il riso italiano, sperimentando l'indicazione dell'origine in etichetta. Su questo punto, l'intervento del Governo, teso ad anticipare le decisioni della Commissione europea - ancora prende tempo sull'attuazione della normativa in materia di etichette trasparenti - con il decreto sull'etichettatura del riso della settimana scorsa dà conto (rispetto anche ai contenuti della mozione) della piena condivisione delle linee d'indirizzo che, nel corso del tempo, sono maturate all'interno della maggioranza. E per questo rivolgo un ringraziamento al Vice Ministro, che è qui presente, e al Governo. L'Italia ha deciso di intervenire per garantire massima trasparenza in etichetta sulla provenienza del riso. Dalla scorsa settimana, infatti, l'indicazione del Paese d'origine in etichetta diventa obbligatoria anche per la pasta e il riso, dopo le norme analoghe in materia di latte e formaggi. Sarà una sperimentazione che durerà due anni, nel corso dei quali il nostro Paese sarà comunque chiamato a impegnarsi affinché questa volta sia la normativa europea a equipararsi a quella italiana. Dobbiamo essere fieri del coraggio che la maggioranza di questo Parlamento ha avuto nell'affrontare con forza e determinazione il problema che negli ultimi anni ha investito la filiera risicola, in particolare durante la fase di approvazione del collegato agricoltura, con cui si chiedeva al Governo di attivarsi in tal senso. Oggi è l'Italia a rappresentare un esempio da seguire per l'Europa intera, nella convinzione che la sfida per garantire trasparenza ai cittadini-consumatori sia una delle chiavi fondamentali dello sviluppo agricolo e agroalimentare italiano. Chiediamo, quindi, un ultimo sforzo al Governo: continuare, nelle sedi europee competenti, l'azione intrapresa a tutela delle imprese risicole italiane e del mercato nazionale in senso più generale. Questa discussione oggi non fa altro che rafforzare con fermezza la posizione dell'Italia sulla riforma del settore: applicare finalmente in modo completo e definitivo il regolamento n. 1169 del 2011 in materia di indicazioni dell'origine delle materie prime in etichetta. C'è inoltre la necessità di attivare la clausola di salvaguardia prevista dal regolamento dell'Unione europea n. 978 del 2012, sostenendo un impegno maggiore nella promozione della filiera risicola.
2017-07-25	LN	ConsiglioNunziante	Forse è urgente che il Governo avvii un piano straordinario per il lavoro che viene invocato da tempo da più parti, indispensabile per far ripartire l'intero sistema economico in maniera strutturale e duratura. In Calabria vi è circa il 59 per cento di disoccupazione giovanile, in Sicilia il 57 per cento e la Sardegna è solo un punto dietro. A ciò si aggiunge un quadro in cui il Mezzogiorno è sempre più pericolosamente lontano dal resto del Paese e soprattutto dall'Europa. A tal proposito le politiche sino ad oggi adottate dal Governo non hanno certamente aiutato a migliorare la situazione del Sud, portando a un suo serio riscatto, e a garantire un futuro alle nuove generazioni.
2017-07-25	LN	ConsiglioNunziante	Signor Presidente, qualche domanda su questo provvedimento ce la siamo posta. Ci siamo posti una domanda molto semplice, cioè se tutto va bene. La risposta è stata forse sì e forse no. Ci siamo chiesti se si poteva fare di più, se si poteva dare di più. Probabilmente sì. Se poi si pensa che i problemi si possano risolvere con questo decreto-legge, personalmente credo di no. Credo, però, che sia stato un tentativo di rimettere in moto una parte di questo Paese che arranca faticosamente e che ha visto in questi ultimi anni di crisi il divario, non solamente con il Nord ma con la restante parte dell'Europa, aumentare sempre più. L'aumento di questo divario è stato anche dettato, forse, dall'incapacità di mettere in condizioni una parte di questo Paese di avere quelle peculiarità che ha sempre avuto, vale a dire la possibilità di contendere agevolmente produzioni di eccellenza ed esportazioni di qualità ad altri Paesi europei.
2017-07-25	PD	TomaselliSalvatore	E poi ancora, accanto a una finalizzazione organica di queste risorse, in questi anni finalmente è stata messa in campo una governance unitaria e al tempo stesso integrata tra Governo nazionale, Regioni e comunità locali. Del resto, a questa filosofia ha corrisposto il cosiddetto masterplan, che venne accompagnato all'inizio, quando venne presentato, da non poche diffidenze e ostilità, ma che poi ha dato vita, in questo ultimo anno e mezzo, ai cosiddetti patti per il Sud, firmati da tutte le otto Regioni meridionali e da tutte le sette Città metropolitane del Mezzogiorno, cui si è aggiunta Taranto, con il contratto istituzionale di sviluppo. Si è trattato di un lavoro per nulla semplice, che ha coinvolto Regioni e comunità locali nell'individuazione delle priorità nel campo degli interventi infrastrutturali, nonché di carattere industriale e sociale, che attiverà a regime circa 90 miliardi di risorse nei prossimi sei anni e che già ad oggi ha attivato - sicuramente il ministro De Vincenti potrà essere più preciso - circa 700 cantieri, per circa 7 miliardi di euro di investimenti. Si tratta di un lavoro impegnativo, che proprio il ministro Claudio De Vincenti ha coordinato con straordinaria generosità e con grande impegno. Lo voglio quindi ringraziare per questo lavoro, oltre che per il lavoro comune che abbiamo fatto insieme in questi giorni e in queste settimane, come richiamava la collega Vicari, trovando anche una sintesi più avanzata rispetto al testo con cui il decreto-legge è giunto alle Camere. Una disponibilità grazie alla quale abbiamo potuto lavorare, collaborare, condividere; uno sforzo verso l'ulteriore rafforzamento delle misure che qualificano il provvedimento al nostro esame. Un altro pezzo di questa rinnovata politica che fa dell'attenzione verso quella parte del Paese una questione prioritaria per l'intero Governo e per l'intero Paese. Il lavoro svolto in Commissione - ai ringraziamenti alla collega Simona Vicari e al ministro De Vincenti voglio aggiungere anche i ringraziamenti al presidente Tonini e a tutti i colleghi della Commissione bilancio e agli Uffici - ci ha portato ad esaminare oltre 800 emendamenti e ad approvarne oltre 100 provenienti da tutti i Gruppi, sia di maggioranza che di opposizione. Vi è in questo numero anche il senso di un lavoro faticoso certo, ma - se posso dire - anche concreto, appassionato, di merito, senza pregiudiziali, che ha arricchito davvero questo provvedimento, con il contributo di tutti. È in questo contesto, quindi, che va collocato un provvedimento come quello che stiamo esaminando, che ha affrontato alcune mirate emergenze e priorità, ma soprattutto ha previsto una serie di misure finalizzate a favorire la crescita economica ed occupazionale del Mezzogiorno, a cominciare dalla misura «Resto al Sud» - ne ha parlato la senatrice Vicari - di cui ricorderò solo un aspetto. C'è tanta voglia da parte dei giovani del Mezzogiorno di mettersi in gioco, non solo per rimanere in quella parte del Paese, ma per dimostrare che nel Mezzogiorno, da cui tanti di noi provengono, vi sono passione, intraprendenza, cultura, spirito di iniziativa e di intrapresa, che hanno bisogno sicuramente di un ambiente più favorevole. Penso non solo a un ambiente infrastrutturale, culturale e sociale, ad un clima, ma anche ad un tema antico e moderno nel contempo, che è quello della serenità con cui si fa impresa nel Mezzogiorno d'Italia (e purtroppo non solo lì), ossia il tema della lotta all'illegalità e alla criminalità diffusa. Credo che in questa misura vi sia la scommessa di tutto ciò e non solo 1,3 miliardi per sostenere 100.000 nuove imprese nel Mezzogiorno; finanziamenti destinati ai giovani dai diciotto ai trentacinque anni, nei settori strategici per il Mezzogiorno che la collega Vicari ha richiamato e che abbiamo ampliato nel lavoro di Commissione. Non solo quindi l'artigianato e l'industria, il manifatturiero, ma anche la pesca, l'acquacoltura, il turismo e i servizi. Vi è questa scommessa, se posso dirla così: dimostrare che in quella parte del Paese ci sono tante buone e sane energie che si vogliono mettere in gioco con questa misura, ma certamente accanto ad altri interventi. Abbiamo rafforzato i contenuti e lo spettro d'azione di questo provvedimento. Abbiamo finanche previsto - credo che fosse un emendamento del collega Lai, - la possibilità per le Regioni di cofinanziare queste misure e questi interventi ove le risorse nazionali non dovessero bastare. Ci abbiamo creduto talmente tanto che impegniamo anche le Regioni a dare il loro contributo. È una misura che poi si allarga al mondo dell'agricoltura e delle pesca, come abbiamo richiamato, in un mix di sperimentazioni di forme nuove di utilizzo delle opportunità che vengono da questo mondo straordinario che è l'agricoltura, l'agroalimentare. Vi è un nesso forte con un'altra scommessa, quella del recupero dei terreni incolti e degli immobili in disuso e abbandonati che, con una regia in capo agli enti locali, potranno costituire una sorta di banca cui attingere per sperimentare nuove modalità di fare impresa. La seconda misura che voglio richiamare - ne ha già parlato la collega Vicari - che a me sembra la seconda scommessa tra le più significative di questo provvedimento, è l'istituzione delle cosiddette Zone economiche speciali: una delle misure più importanti di questo provvedimento. Si tratta dell'istituzione di aree geograficamente delimitate, all'interno delle quali sono riconosciute alle imprese che vi si insediano condizioni favorevoli in termini economici, di fiscalità, di snellimento di procedure e di facilitazioni amministrative. Secondo quanto abbiamo previsto nell'articolato, le ZES si concentreranno nelle aree portuali e nelle aree ad esse economicamente collegate, alle quali verranno riservate agevolazioni fiscali aggiuntive rispetto al regime ordinario del credito d'imposta per il Mezzogiorno, oltre alla semplificazione di adempimenti e all'accelerazione dei termini procedimentali e per l'accesso alle infrastrutture esistenti. Delle Zone economiche speciali noi, in questo provvedimento, diamo finalmente una definizione giuridica, un contorno di regole che probabilmente potranno anche evolversi negli anni a venire; forniamo un quadro normativo cui attingere insieme alle Regioni, quindi di concerto con i territori, per delimitarne l'entità. Lo scopo è quello di sperimentare nel nostro Paese modalità di attrattività di alcune aree collegate alla portualità che ben hanno funzionato in altri Paesi in Europa e nel mondo, con un mix di crediti fiscali, di agevolazioni fiscali e di snellimenti procedurali. Abbiamo fatto anche un'altra scelta nel confronto con i Gruppi parlamentari e con il Governo, in particolare con lo stesso ministro De Vincenti. Da diversi anni, il tema delle Zone economiche speciali ha appassionato la politica e anche l'accademia, i centri studi, a cominciare dallo Svimez, che si sono molto cimentati sulla utilità di questa strumentazione per consolidare le potenzialità e metterle a regime nel Mezzogiorno d'Italia. In quegli studi, in quelle ricerche e anche in alcune posizioni politiche c'era l'idea che potessero bastare due, tre aree disseminate nel Mezzogiorno, ben concentrate. Si sono fatti anche nomi: Napoli, Gioia Tauro, Taranto. Ecco, credo di poter dire che noi abbiamo fatto una riflessione diversa: forse è il caso di scommettere su una rete di Zone economiche speciali che accanto a questi tre grandi poli - le modifiche accolte in Commissione vanno in questa direzione - possa costituire, appunto, una rete, non diffusissima, ma diffusa al punto giusto per poter essere quel reticolo che metta tutti i territori, tutte le Regioni del Mezzogiorno nelle condizioni di poter cogliere questa opportunità e concorrere così a questa nuova fase di attrattività per quanto riguarda sia nuovi investimenti sia la valorizzazione del patrimonio industriale, manifatturiero e della filiera logistica già esistente. Ciò consentirà ad alcune Regioni, quelle più grandi, di poter contare fino a due Zone economiche speciali - penso alla Puglia o alla Sicilia - e ad altre Regioni, dove non vi sono porti classificati nella rete europea cosiddetta TEN-T, di poter concorrere a questa opportunità. Penso alla possibilità di mettere insieme Abruzzo e Molise. Insomma, un'altra significativa scommessa che credo sia assolutamente da vincere e che sono certo il Mezzogiorno potrà cogliere al meglio. Altro tema è quello delle semplificazioni e ve ne sono diverse in questo provvedimento: semplificazioni amministrative, procedurali, che attengono certamente al processo e al rapporto tra imprese e pubblica amministrazione, ma anche al rapporto nella filiera istituzionale. Spesso, tra i vari livelli istituzionali si inseriscono elementi di frizione che non aiutano i processi decisionali o il migliore e più efficace utilizzo delle stesse risorse pubbliche. Penso, in particolare, ad una misura che va nella direzione dello snellimento delle procedure per spendere le risorse dei cosiddetti patti per il Sud, di cui ho parlato all'inizio. Con questa norma di semplificazione, Regioni ed enti locali che adotteranno questi strumenti e che presenteranno progetti, con un semplice strumento di autocertificazione, potranno ottenere già prime anticipazioni. Altre semplificazioni intervengono nel settore dell'ambiente e dei rifiuti e degli standard finanziari tra Regioni ed enti locali. Sempre in tema di enti locali, voglio ricordare un intervento che guarda sì al Mezzogiorno, ma anche all'intero Paese: un intervento forse ancora insufficiente, ma che ha visto l'unanimità della Commissione nel salutare la bontà di questa misura. Mi riferisco ai 100 ulteriori milioni di euro, per quanto insufficienti, destinati ad alleviare la sofferenza, la criticità finanziaria in cui vivono le Province e le Città metropolitane del nostro Paese, da assegnare alle funzioni fondamentali. Abbiamo ben chiaro come questi enti locali abbiano vissuto e stiano vivendo momenti di straordinaria difficoltà, che mettono in crisi la stessa capacità di erogare le funzioni fondamentali. In alcuni di questi enti si preannunciano addirittura rischi di dissesto finanziario e sono a rischio non solo le funzioni fondamentali, ma anche la stessa capacità di mantenere forza lavoro e funzioni. Credo che con la previsione di ulteriori 100 milioni di euro, che si aggiungono agli interventi contenuti nell'ultima legge di stabilità e nella cosiddetta manovrina della primavera scorsa, andiamo nella direzione di alleviare una criticità particolarmente grave. Prima di avviarmi alla conclusione, desidero richiamare altri due elementi. Con il provvedimento in esame si interviene ancora sul tema della più grande crisi industriale del Paese e, credo, dell'intera Europa. Mi riferisco al tema dell'ILVA, che viene affrontato ricorrendo a tre misure, la prima delle quali volta a dare stabilità e certezza all'amministrazione straordinaria. La seconda misura è invece volta a consolidare il quadro normativo e giuridico che vincola le risorse rivenienti dalla confisca dei beni sequestrati ai Riva alla destinazione che era già stata individuata in precedenti norme di legge. Oltre un miliardo di euro saranno destinati alla bonifica e al risanamento ambientale del sito di Taranto e, in più, con il decreto-legge in esame si realizzano le condizioni per utilizzare le nuove risorse che sono state acquisite nelle ultime settimane e mesi dalla magistratura. Mi riferisco alla somma di 90 milioni di euro, anch'essa vincolata al tema del risanamento ambientale, ma guardando a tutto il gruppo ILVA e, quindi, a tutti gli stabilimenti. Credo che l'idea della gestione commissariale e dello stesso Governo sia quella di destinare queste risorse agli altri stabilimenti del gruppo ILVA oltre quello di Taranto. L'altro tema che voglio richiamare è lo strumento, introdotto con questo decreto-legge e che in Commissione abbiamo ulteriormente rafforzato, dei cosiddetti costi standard per le università. Si tratta di un'operazione complessa, il cui saldo credo sarà positivo perché non potrebbe essere diversamente. Al riguardo, vanno ringraziati tutti i Gruppi e lo stesso Governo per l'attenzione che hanno posto sul tema: il saldo sarà sicuramente positivo, in termini di ulteriori risorse e di attenzione a favore di questo nuovo meccanismo verso le università del Mezzogiorno d'Italia. La collega Vicari ha già parlato del tema del libero ammortamento, su cui quindi non mi soffermo. Si tratta di una misura straordinaria che, se posso dire, sta funzionando benissimo e trova l'interesse e l'entusiasmo di tante aziende, tanto che dal sistema delle imprese viene la sollecitazione al Governo e al Parlamento ad allungarne i tempi di utilizzo e a incrementare le risorse messe a disposizione per la cosiddetta Industria 4.0. Abbiamo prorogato i tempi di ulteriori tre mesi e ciò significa necessità di ulteriori risorse finanziarie a sostegno della misura. L'ultimo tema su cui desidero soffermarmi è quello del terremoto, che abbiamo voluto richiamare nel provvedimento e che è stato oggetto di attenzione da parte di tutti i Gruppi, nessuno escluso, presenti in Senato. Basta il tema per richiamare l'importanza e l'urgenza di avvicendare le norme, migliorarle sempre di più e renderle quanto più efficienti. Abbiamo raccolto le indicazioni venute da tutti i Gruppi, sintetizzandole in una riformulazione degli emendamenti che sono stati proposti, assieme al Governo. Sono stati previsti 100 milioni di euro in più per quanto riguarda gli interventi urgenti di smaltimento delle macerie che ancora insistono nell'area del cratere. Il provvedimento contiene inoltre norme di semplificazione e prevede il prolungamento dello stato di emergenza, l'allungamento dei tempi per la presentazione delle domande di indennizzo e l'eliminazione - sembrerà un paradosso, ma c'è voluta una norma - della tassa di successione sulle case purtroppo distrutte dal sisma. Mi pare che anche in questo senso abbiamo fatto un buon lavoro, raccogliendo le indicazioni provenienti da tutti i Gruppi. Si tratta di interventi concreti e mirati che, come ho detto all'inizio dell'intervento, si collocano all'interno di una politica e una visione. Stiamo parlando di ulteriori passi verso una politica organica di rilancio e valorizzazione delle potenzialità straordinarie del Mezzogiorno. Tutti noi, nessuno escluso, abbiamo ben chiaro come rimangano ancora debolezze e limiti irrisolti: pensiamo alle grandi infrastrutture, a cominciare dalle interconnessioni ferroviarie, alla necessità di consolidare il sostegno al sistema produttivo, alla ricerca e alla formazione del capitale umano, ai temi del turismo e della cultura. Oggi però, anche nel convertire il decreto-legge di cui qui ci stiamo occupando e le misure che abbiamo ricordato, credo che possiamo rivendicare con assoluta fermezza che in questi anni abbiamo invertito la tendenza, una tendenza che per troppo tempo ha visto un'attenzione verso il Mezzogiorno piena di parole e di impegni ma povera di atti e di politiche. Ora, lo possiamo ben dire, abbiamo una politica e finalmente atti e misure che vanno nella direzione di rilanciare e valorizzare per davvero le potenzialità del Mezzogiorno e siamo consapevoli che anche da qui passa la strada del consolidamento di quella ripresa che comincia ad affacciarsi nel nostro Paese, che con il Mezzogiorno sarà ancora più forte e più solida.
2017-07-26	FI	AzzolliniAntonio	AZZOLLINI (FI-PdL XVII). Signor Presidente, il nostro voto contrario su questo provvedimento non è dovuto soltanto ad alcune delle misure che ivi sono contenute. A noi pare che ciò che manca sia l'analisi dell'attuale situazione economica e produttiva del Mezzogiorno e, quindi, un coerente quadro di misure che servano ad incentivare i settori nei quali il Mezzogiorno ha le migliori potenzialità di sviluppo. È del tutto evidente che se non si considera che oggi l'agricoltura del Mezzogiorno è un imponente settore produttivo che ogni giorno occupa decine di migliaia di lavoratori, peraltro molti immigrati con tutto ciò che ne consegue, e non ci si pone il problema di uno sviluppo di quella grande agricoltura con un vero e proprio raccordo con la grande distribuzione, con i grandi mercati e quindi con un miglioramento strategico di quel comparto, non si fanno i conti con la situazione economico-produttiva del Mezzogiorno. Se, cioè, a quelle enormi produzioni agricole non si propone una qualche idea seria per metterle in contatto con i grandi mercati di sbocco mondiali, ebbene, non si ha un'idea di che cosa si può fare per il Mezzogiorno. Vale lo stesso per la pesca. Si tratta davvero di enormi concentrazioni anche di occupazione. Talvolta sento parlare di problemi che poi, per l'impatto che hanno sul Mezzogiorno soprattutto in termini occupazionali, non costituiscono i fattori davvero trainanti per quelle terre. Si tenga conto che oggi quando parliamo di agricoltura - dico una cosa che naturalmente non sfugge a nessuno - si parla di interessanti processi tecnologici che certamente interessano anche gran parte di quei giovani che invece continuano ad emigrare. Questa è un'altra delle piaghe vere del Mezzogiorno e non c'è niente in questo provvedimento che almeno si ponga il problema e cerchi di trovare una soluzione. Non c'è traccia di questo che secondo me è il vero flagello attuale del Mezzogiorno d'Italia: l'enorme migrazione di giovani cervelli che produce un disastro evidente. Li formiamo e poi vanno all'estero a dare quanto di meglio le loro giovani e grandi energie riescono a dare. Non c'è niente nel provvedimento che si ponga in maniera strutturale questi grandi problemi. È evidente che c'è una connessione tra di loro, perché se si vuole sviluppare in modo serio l'agricoltura e la pesca, si ha bisogno di strutture di formazione adeguate; se si vuole trasformare questi settori in un comparto economico florido si ha bisogno di una politica che apra ai mercati e si ponga il problema di come e dove collocare, in termini economicamente profittevoli, i nostri prodotti. La Cina apre in continuazione delle vie e tutte sfociano esattamente nel Mezzogiorno d'Italia. La storia dei porti, quelli che chiamano le nuove vie della seta, arriva al Pireo. Chi sa che il porto del Pireo ha contatti continui e immediati con l'intero Adriatico, sa che lì si pone una questione strategica che - a mio avviso - deve essere sfruttata dall'Italia proprio per le nuove e grandi opportunità che offre lo sviluppo di queste nuove terre del mondo. Invece che cosa troviamo all'interno di questo provvedimento? Troviamo la misura «Resto al Sud» che consta nell'elargizione di un finanziamento di 40.000 euro per l'avvio di nuove imprese nel Mezzogiorno. Di questi 40.000 euro il 35 per cento, cioè 13.500 euro, sono a fondo perduto, mentre i restanti 26.500 euro sono un prestito da restituire e per il quale ci sono delle garanzie. Ma mi chiedo: che cosa fa un giovane con 40.000 euro? Signori, non nutriamo l'illusione di avere davanti a noi la genialità di chi fa andare avanti il mondo, come è avvenuto, per fare un esempio ben noto, nel caso di molte iniziative imprenditoriali maturate nella Silicon Valley, in California. Per quelle iniziative non c'è bisogno nemmeno di una lira, perché sono il frutto di energie intellettuali, ma quando quelle energie intellettuali diventano processo produttivo e impresa in senso stretto, certamente 40.000 euro di capitale non possono fungere da incentivazione. Trasferendo questo ragionamento in qualsiasi altro settore, come in agricoltura, nella pesca o in un'azienda meccanica, che cosa si può fare con 40.000 euro? Credo che queste misure non siano destinate al successo. Se ci fosse stata un'analisi sottostante probabilmente i finanziamenti sarebbero stati inferiori nel numero e maggiori nella misura, oppure differenziati a seconda del comparto produttivo di destinazione. Così il disegno mi pare assolutamente disorganico. Lo stesso vale per le incentivazioni in materia di agricoltura che soffrono esattamente dello stesso problema. La stessa questione delle Zone economiche speciali è una novità introdotta dal Governo e sulla quale sono storicamente d'accordo. È bene averla introdotta, ma anche qui le dimensioni non sono tali da consentire a tali zone di diventare veri e propri poli di attrazione di investimenti. Questa è la riflessione che vi sottopongo e che oggi non ci consente di dare una valutazione positiva nemmeno a questa misura, che pure condividiamo nella sua ispirazione. O questo diventa un modello di sviluppo e quindi si impegnano le migliori forze economiche della Nazione - e allora ciò ha un senso - altrimenti abbiamo delle situazioni nelle quali non riusciamo a competere con lo sviluppo che altre Zone economiche speciali hanno in questo momento, anche in territori molto vicini all'Italia. Signor Ministro, l'entità delle misure non ci pare tale da essere sufficiente per la costruzione di veri e propri piccoli hub di ingresso e di esportazione delle merci, con le relative conseguenze lavorative, che potrebbero costituire un volano di sviluppo per il Mezzogiorno d'Italia, proprio per la sua ubicazione geografica e geopolitica. Per il resto ci sono le solite misure. Per l'ILVA è un bene che ci sia stato l'incameramento di un miliardo e 200 milioni, da parte dello Stato, che viene destinato alla bonifica ambientale: in Commissione se ne è discusso e il Ministro è stato puntuale a questo proposito. Mi chiedo però quale progetto ci sia dietro, per quella che era l'industria siderurgica. Come è noto, le questioni sono ancora tutte in piedi e niente si dice in questo decreto-legge che non sia sull'utilizzo di risorse per la bonifica ambientale. Ciò è giusto e va bene, ma in un decreto-legge sul Mezzogiorno occorre dire cosa il Governo impegna per il futuro di quello che era il più grande stabilimento produttivo siderurgico d'Europa. Nel decreto-legge in esame non c'è alcuna parola su coloro che hanno partecipato e vinto il bando e sulle questioni che sono tutte in piedi. Penso però che questa sarebbe dovuta essere la sede opportuna per affrontare questi temi. Insomma, analizzando l'insieme del decreto-legge, a me pare che stia tutta qui la natura della nostra considerazione negativa e del nostro voto negativo, ovvero nell'idea che il Mezzogiorno d'Italia ricompare da qualche parte - e ho la sensazione che nel Governo ci fosse l'idea che dovesse ricomparire - e ciò è un bene, ma è un male il modo in cui è ricomparso, che ci pare profondamente insufficiente. O un provvedimento sul Mezzogiorno si nutre di un dibattito, che il Governo traduce poi in misure e fonti di finanziamento per quelle misure, in maniera cospicua, moderna, che prenda a base le vocazioni imprenditoriali vere del Mezzogiorno d'Italia, oppure continueremo ad arrancare. Concludendo, è vero che l'Italia sta crescendo, ma i due problemi che ci caratterizzano continuano a sussistere per intero. L'Italia cresce meno degli altri Paesi e il Mezzogiorno d'Italia cresce meno dell'Italia. Ho visto molte analisi prendere in considerazione un piccolo settore o qualcuno che è andato meglio, ma chi vive lì tutti i giorni sa che le cose stanno esattamente così e che i giovani cervelli che emigrano spopolano il Mezzogiorno d'Italia e lo spogliano del meglio che c'è e, d'altra parte, ciò che c'è non viene valorizzato per riattrarre nel mercato quelle energie e per consentire a quei servizi e a quei prodotti di esprimere il meglio di sé, nel nuovo contesto internazionale nel quale viviamo.
2017-07-26	FI	BoccardiMichele	Registriamo con soddisfazione che anche un governo di centrosinistra abbia alla fine capito il valore della semplificazione legislativa, perché di procedure e regolamenti in questo Paese troppo spesso la libera impresa muore, mentre, come abbiamo sempre sostenuto, snellire l' iter burocratico e amministrativo rappresenta appunto il primo fondamentale passo per favorire gli investimenti, sia pubblici che privati, non solo al Sud. Tuttavia la scelta del Governo di mettere a sistema alcune misure per favorire lo sviluppo delle Regioni del Mezzogiorno manca ancora di una visione strategica, perché quando parliamo di sistema imprenditoriale al Sud non possiamo limitarci ad alcune aree e ad alcuni settori. Le imprese artigianali, turistiche, commerciali, in Regioni che vivono anche e soprattutto di turismo - penso ad esempio alla Puglia - sono infatti vitali quanto quelle dei trasporti e della logistica. Sarebbe stato quindi auspicabile, oltre che opportuno, introdurre nel decreto-legge sul Mezzogiorno correttivi per potenziare tutta la filiera dei servizi, soprattutto quelli alle persone. Il provvedimento invece si indirizza solo a tre settori: agricoltura, artigianato e industria. Sicuramente le misure in questi tre settori sono positive, ma altrettanto sicuramente sono insufficienti. Come dicevo, spiace quindi constatare, da parte del Governo e della maggioranza che lo sostiene, la mancanza di una visione strategica, unita alla totale assenza di coraggio politico. Mi riferisco, per esempio, parlando di agricoltura, al caso dei voucher, aboliti alla prima fronda dei sindacati e delle sinistre radicali. Tale abolizione è costata - cito la stima di Coldiretti - la perdita di almeno 50.000 opportunità di lavoro per attività stagionali proprio in quel settore agricolo che oggi ci venite a dire di voler difendere e rilanciare con il provvedimento in esame. Parliamo non solo di singole aziende agricole, ma di interi settori produttivi, che hanno utilizzato i voucher non solo nel rispetto delle regole e delle leggi, ma anche e soprattutto nel rispetto della dignità dei lavoratori, facendone un uso parsimonioso e soltanto per far fronte ad inaspettati aumenti della produzione. Ebbene, in agricoltura come in altri settori, venendo meno i voucher, sono stati penalizzati i lavoratori occasionali e quelle aziende serie che a quest'ultimi facevano ricorso solo in situazioni eccezionali, col risultato che, invece di sopprimere solo gli abusi, attraverso un intervento normativo più mirato, il Governo ha battuto in ritirata, lasciando che fossero soppresse migliaia di occasioni di lavoro. Perché allora non usare l'opportunità di questo impianto normativo per reintrodurre questo istituto, con le dovute correzioni che ne prevengano ogni forma di abuso? Eppure non avete ritenuto necessario farlo. Ecco, allora, che anche sotto questo aspetto il decreto-legge sul Mezzogiorno si presenta come l'ennesima, clamorosa occasione mancata. Parlando ancora di agricoltura, vi è un altro fronte che questo decreto-legge lascia completamente scoperto. Mi riferisco al sostanziale mutamento climatico, che colpisce in particolare proprio il settore agricolo e che è ormai fuorviante definire eccezionale, trattandolo alla stregua di fenomeno occasionale ed emergenziale. Il caldo record degli ultimi giorni infatti, con temperature percepite che al Sud superano addirittura i 40 gradi, circa 8-9 gradi sopra la media stagionale, rappresenta un durissimo colpo per l'agricoltura italiana, già messa alla prova quest'anno dall'alternarsi di caldo, gelate, grandinate e bombe d'acqua e da una primavera fra le meno piovose degli ultimi duecento anni, con danni stimati per oltre un miliardo di euro. Non si può ricorrere sempre a interventi emergenziali oppure con risarcimenti che, molto spesso, sono insufficienti e tardivi e arrivano quando le imprese sono già fallite. Serve piuttosto un piano strutturale per l'agricoltura italiana, che punti sulla prevenzione dei danni e su un uso razionale e più efficiente del suolo e delle risorse idriche, con opportuni incentivi. A fronte dei danni notevoli già registrati e dei colpi inferti al settore agricolo, non possiamo farci trovare ogni volta impreparati all'arrivo di nuove gelate o nuove ondate di caldo africano. Spostandoci sul capitolo occupazione giovanile e iniziativa d'impresa nel Mezzogiorno, anche la prevista misura denominata «Resto al Sud» tradisce la mancanza di visione strategica. Si mira a creare nuova imprenditorialità, anche giovanile, con la previsione avanzata dal Governo di circa 100.000 nuove imprese potenziali, grazie alle agevolazioni previste, laddove si legge che i giovani meridionali che non dispongano di mezzi propri per avviare un'attività propria possono accedere a una dotazione di 40.000 euro, di cui il 35 per cento a fondo perduto, a copertura dell'intero investimento e del capitale circolante. Ma il provvedimento di fatto esclude dai destinatari di questi incentivi proprio alcuni dei settori più importanti e trainanti dell'economia di quelle aree, come il turismo, il commercio e i liberi professionisti, con il rischio di compromettere il conseguimento di un obiettivo così ambizioso. Sarebbe proprio questa la direzione da intraprendere per poter parlare di un vero impegno da parte del Governo per il rilancio del Sud. Oggi, invece, quella parte della nostra penisola, che pure è posizionata al centro del Mediterraneo, resta la meno intensamente valorizzata a scopo turistico. Un capitolo a parte riguarda le imprese private che lavorano per lo Stato offrendo prodotti e servizi di qualità e che non vengono dallo stesso pagate nei tempi previsti. Il fatto che la pubblica amministrazione nei loro confronti si renda colpevole di tardivi o mancati pagamenti rappresenta una vera e propria trappola per le imprese. La Ragioneria generale dello Stato ci informa che, a oggi, ci sarebbero almeno 10 milioni di fatture inevase dall'amministrazione pubblica, per un valore finanziario che si aggira addirittura sui 42 miliardi di euro. Parlare di incentivi e sostegno alle imprese quando poi si toglie loro la linfa vitale è un corto circuito non più tollerabile. Non lo è soprattutto dopo che il nostro Paese è stato oggetto, qualche anno fa, di una procedura d'infrazione da parte dell'Europa per la violazione delle norme comunitarie sui pagamenti. Senza considerare poi che, se si toglie liquidità alle imprese, allora calano anche gli investimenti e ne risentono inevitabilmente i livelli occupazionali e il tutto non fa che acuire la crisi delle aziende e del lavoro. Serve coerenza, quindi, oltre che un piano d'insieme. Abbiamo cercato fra le pagine del provvedimento misure a supporto dello sviluppo e dell'ammodernamento delle imprese del Mezzogiorno attive nei diversi comparti che compongono quella filiera, dalla ristorazione alla ricettività, all'intrattenimento, fino alla intermediazione dei servizi turistici e alla nautica da diporto. Inutile dire che non ve ne è traccia. Alla luce di questo, parlare del provvedimento come di un sostegno al Sud e in particolare, al sistema turistico dell'area meridionale, settore volano per la crescita del tessuto produttivo, si riduce a un puro esercizio di arte retorica. Per quanto concerne, infine, le misure per l'occupazione, come ha giustamente sottolineato Rete Imprese Italia qualche giorno fa nel corso della sua audizione nella Commissione competente, è necessario che vengano chiarite le modalità di coinvolgimento dei fondi interprofessionali per la destinazione delle risorse per il finanziamento di programmi di riqualificazione e di ricollocamento per i disoccupati, evitando solidarietà improprie, in quanto tali fondi sono destinati esclusivamente al finanziamento di programmi di formazione per i lavoratori dipendenti. È inutile, infatti, escludere dai bandi del fondo «Resto al Sud» le spese per la progettazione e quelle per il personale, al fine di evitare di alimentare i mercati delle consulenze e altri comportamenti opportunistici, se poi, al tempo stesso, si lascia nell'indeterminatezza questo capitolo di spesa, con tutti i rischi che questo comporta in termini di impieghi impropri o vero e proprio spreco di risorse. In compenso il decreto-legge in esame è diventato il solito provvedimento omnibus nel quale rientra di tutto, con materie del tutto estranee all'oggetto del provvedimento stesso. Insomma, se il Mezzogiorno fosse un esame, il Governo sarebbe certamente rimandato a settembre; tuttavia, onorevoli colleghi, non c'è più tempo da perdere, perché al Sud non solo si sta rischiando la desertificazione economica, ma anche quella sociale. Da alcuni studi è emerso che nell'ultimo triennio gli emigranti italiani sono tanti quanti erano all'incirca nell'immediato dopoguerra e sul finire dell'Ottocento, cioè oltre 250.000 l'anno, diretti soprattutto in Germania e nel Regno Unito. Quello che preoccupa maggiormente è la qualità dell'emigrazione, con un numero crescente di italiani giovani, laureati o altamente istruiti che lasciano il nostro Paese, e in gran parte il Sud, perché qui non trovano la possibilità di vedere riconosciute e premiate le proprie competenze e capacità. Era necessario che il Governo si desse da fare per contenere questa emorragia di giovani cervelli e la perdita conseguente di competitività per il Paese: la maggioranza ha avuto quattro anni di tempo per occuparsene, ma ha fatto ben poco e il provvedimento in esame non è affatto risolutivo. Inoltre, l'apposizione della questione di fiducia lo rende ancor più indigesto e questo è un motivo in più per votare contro un Governo che ha cambiato il timoniere, ma non ha ritrovato comunque la rotta giusta verso la crescita economica e dell'occupazione, specialmente al Sud.
2017-07-26	M5S	CioffiAndrea	Quando continuiamo a leggere un decreto-legge come questo per il Mezzogiorno si vede che non c'è coraggio, non c'è afflato, non c'è voglia di cambiare il Paese nelle fondamenta e di iniziare a colpire chi in esso per troppi anni ha asciugato risorse a danno della collettività. Non andiamo da nessuna parte. Ci vuole un progetto che riguardi il Sud, perché è questione antica, e il Nord ci permetta di "riconquistare" il Nord, dove ormai le imprese sono "invase" dalle esportazioni e dalle importazioni di merci, ma soprattutto dalle importazioni di merci che arrivano dai porti del Nord Europa. E poi parliamo dei porti; parliamo del fatto che l'Italia è in grado di fare la piattaforma logistica del Mediterraneo, quando importiamo i beni dai porti di Rotterdam e di Amburgo? Ma di che cosa stiamo parlando? Questo Paese non ha più una visione, ma il problema è soprattutto che siete voi a non avere la visione. Ad ogni modo, ne riparleremo dopo le elezioni, quando vi faremo vedere come si fa.
2017-07-26	M5S	CioffiAndrea	Vengono previste le Zone economiche speciali (ZES). A Gioia Tauro se ne parla forse da vent'anni, ma da quando si è iniziato a farlo ad oggi sono successe delle cose; nel mondo ci sono 4.800 ZES, in Europa ci sono in Polonia. Forse siamo arrivati un po' tardi, anche perché, così strutturate, le ZES non presentano un quadro chiaro. Chi ricorda la storia del Mezzogiorno ricorderà anche che, quando si insediavano le imprese che godevano dei famosi crediti d'imposta e di agevolazioni di vario tipo e dopo cinque anni potevano andarsene, lo hanno quasi sempre fatto: si danno loro delle agevolazioni, le imprese si stanziano lì, prendono i soldi, ci campicchiano e se ne vanno via.
2017-07-26	PD	LaiBachisioSilvio	Il precedente provvedimento per la crescita del Sud è intervenuto su alcune urgenze immediate, dalla CIGS dell'ILVA, al tema del commissario unico per la depurazione, al rafforzamento del credito di imposta, estendendolo anche a territori che la legge di stabilità non aveva ricompreso, semplicemente per un calcolo differente del reddito medio, all'intervento importante a supporto della crisi internazionale dei porti dedicati al transhipment, con l'intervento sull'agenzia di ricollocamento e formazione dei lavoratori portuali. Ho ricordato il decreto-legge convertito quattro mesi fa per dire che il provvedimento oggi in esame non è l'unico intervento a favore del Sud. Infatti, nel corso di questa legislatura si è tentato di lavorare molto affinché la crisi del Sud, che è stata quella più avvertita dal Paese, potesse essere intanto attenuata. La scelta di intervenire sull'ILVA e il modo in cui il Governo precedente lo ha fatto - riconfermato da quello attuale - non è banale: significa mantenere in piedi le infrastrutture di base perché il sistema industriale e manifatturiero del Sud possa resistere. Rispetto al provvedimento del febbraio scorso, questo nuovo decreto-legge presenta interventi molto più importanti, in parte anche strutturali, che hanno rilevanza o ricadute essenziali per il Sud, anche a fronte di interventi che valgono su tutto il territorio nazionale (cito fra questi, ad esempio, l'intervento sull'università). Il decreto-legge coincide poi con dei dati pubblicati proprio ieri, già citati anche dal collega che mi ha preceduto, che giustificano e rafforzano l'esigenza di un riequilibrio delle politiche finanziarie verso il Mezzogiorno e di ulteriori investimenti sulle risorse umane presenti nel Sud. Noi possiamo guardare il Sud con i dati degli ultimi sette anni, con i dati degli ultimi quindici anni, ma in realtà possiamo anche guardarli con i dati degli ultimi due anni, che sono molto diversi e che segnano una ripresa che faremmo male a non guardare e a non coltivare con interventi specifici come quelli che sono presenti in questo decreto-legge, che forse non sono sufficienti, ma che sicuramente vanno nella direzione giusta. Se i dati pubblicati ieri sono reali - ed io penso che lo siano, altrimenti andrebbero confutati - le Regioni del Mezzogiorno nel 2016 sono cresciute più della media nazionale e niente ci fa pensare che nel 2017 questo non continui ad avvenire. Certo, il PIL cresce poco nel Paese, ma il fatto che cresca di più nelle Regioni del Mezzogiorno non è un segnale banale. Sale l' export nei primi tre mesi del 2017, che viaggia al 12,7 per cento contro il 9,7 nazionale, ma non tutti i dati sono ai livelli pre-crisi, quindi non abbiamo ancora recuperato i dati del 2007-2008. Questo fatto e la lentezza del recupero rendono certamente meno percepibile la fase positiva tra i cittadini, che comprensibilmente faticano a vedere che qualcosa sta ripartendo, soprattutto nel Mezzogiorno, che faticano ad acquisire la certezza nella propria prospettiva. Crescita del PIL e dell'industria sono però segnali importanti sui quali investire e continuare a lavorare. Guardiamo però il dato anche con le sue luci ed ombre. Crescono le imprese per numero e come capitale impegnato, quindi si rafforza il tessuto imprenditoriale del Mezzogiorno, ma a questa crescita non corrisponde proporzionalmente un aumento degli occupati, soprattutto non si mantiene il ritmo avuto nel 2015. Nei primi sei mesi del 2017, sono 55.000 i nuovi occupati nel Mezzogiorno, ma mancano ancora 400.000 occupati rispetto al 2007. È in crescita il numero di persone che cercano lavoro, ma il buco nero e profondo, che dobbiamo colmare, è soprattutto in quei giovani che non studiano né lavorano, né soprattutto cercano lavoro: per metà sono giovani senza titolo di studio, sono figli del disagio, dello smottamento del sistema formativo dopo la riforma del 1978, quando il sistema formativo professionale è passato alle Regioni e solo le Regioni del Nord sono riuscite a tenerlo in piedi come opportunità integrata alla scuola. Sono figli della rigidità dei sistemi scolastici di fronte alle periferie e alle piccole comunità dove la distanza mal si concilia con un reale ed acquisibile diritto allo studio. Numeri che diminuiscono certamente in questi anni, grazie al terreno recuperato dalla scuola e dalla università ma ancora siamo ad 1,8 milioni di persone sotto i trentacinque anni in questa condizione nel Mezzogiorno. In sintesi, come effetto di un processo di selezione violenta, dalla crisi nel Mezzogiorno esce un tessuto economico con meno imprese, piccole ma più strutturate. Una selezione violenta che ha ridotto il numero delle imprese e ha ridotto in proporzione gli occupati, ha lasciato in piedi le aziende più solide, più forti ed efficienti, che ora sono patrimonializzate, meno indebitate e più bancabili. Imprese manifatturiere, come mostrano i dati sul valore aggiunto, ma anche imprese che crescono con la crescita di cultura e turismo, nonostante le amministrazioni pubbliche del Sud sulla cultura spendano - o possano spendere - solo quattro euro pro capite contro i 13 del Nord; nonostante questo, le aziende e le imprese nel Mezzogiorno in questi campi crescono grazie ad un risorgimento del capitale archeologico e culturale del Mezzogiorno. E sempre per il Mezzogiorno c'è ancora una piccola luce che voglio segnalare: sono il 30 per cento le start-up innovative contro il 26 per cento del Centro-Nord. Certo, sono piccoli segnali che, tra l'altro, si inseriscono in un Mezzogiorno che non è tutto uguale. Sbaglieremmo a pensarlo come un unico grande territorio. In realtà, l'elemento costante in tale territorio è che le Regioni sono agli ultimi posti in Italia e in Europa per indice di competitività. Un indice, però, che non dipende soltanto da fattori endogeni, cioè dalla qualità delle amministrazioni locali, ma anche dal fatto che dal 2001 al 2015 - la prima grande eccezione - è costantemente aumentata la differenza tra la spesa pubblica per il Nord e quella per il Sud, con un divario crescente. Tra l'altro, nel Mezzogiorno, quella che dovrebbe essere una spesa aggiuntiva e non sostitutiva, cioè quella che deriva dai fondi strutturali, in realtà rappresenta più del 60 per cento della spesa in conto capitale. E non aiuta il fatto che negli anni di transizione, come il 2014 e il 2015, vi sia stato un rallentamento impressionante anche delle risorse europee. Bene. Se nonostante questi limiti, nonostante la lentezza della spesa, nonostante questi vincoli infrastrutturali che esistono e sono certi, un aumento minimo dell'attenzione, come quello di questi ultimi due o tre anni, ha portato ad un miglioramento delle condizioni di crescita del Mezzogiorno, ciò significa che il potenziale del Mezzogiorno ha ampi margini di miglioramento e di correzione dei punti deboli. Ora dobbiamo ragionare sul fatto che sono veri quei dati che dicono che il Mezzogiorno ha degli elementi che sono lontanissimi dalla media italiana. I colleghi che mi hanno preceduto citavano il tasso di occupazione. Per il progetto Europa 2020, l'Italia ha un obiettivo tra il 67 e il 69 per cento a fronte di Regioni del Mezzogiorno che viaggiano con numeri decisamente più bassi, dal 58 per cento dell'Abruzzo fino al 43 della Sicilia. Cito, inoltre i dati dell'abbandono scolastico e dei laureati secondo i quali quasi tutte le Regioni del Mezzogiorno sono sotto la media nazionale. Questi, però, sono dati obbiettivi che vanno riconfigurati rispetto al fatto che, a causa della crisi che lo ha colpito, il Mezzogiorno ha bisogno di più tempo per ripartire. Non sono obiettivi irraggiungibili e lo dimostrano i miglioramenti di questi anni. Tutto questo, il fatto che vi siano punti precisi sui quali intervenire e il fatto che si possa lavorare diversificando i territori pur avendo un quadro comune di riferimento, motiva le scelte principali presenti in questo decreto-legge. Certo, noi avremo bisogno, per il Mezzogiorno, di un vero New Deal. Sappiamo che l'Italia riesce ad essere competitiva quando sa essere innovativa, versatile, creativa. Quando punta sulla forza dei territori, quando sa diversificare, quando sa valorizzare i suoi talenti e quando punta sulla bellezza della sua storia, della sua cultura, dei suoi paesaggi, delle sue produzioni. Nel Mezzogiorno tutto questo c'è, nel profondo, e c'è un embrione di consapevolezza che può permettere di far ripartire il territorio. Lo dimostrano i dati sul turismo, lo dimostrano quelle aziende che hanno sfidato la crisi sulle eccellenze, sulla cura del territorio, sui prodotti di qualità, su brand innovativi. Si tratta di far emergere il Sud che già c'è, restituendo fiducia, valorizzando la legalità, sostenendone l'azione. Questo decreto-legge non è forse quello che fa partire un New Deal per il Mezzogiorno, ma di certo contribuisce all'idea che si può investire sul Mezzogiorno e che le risorse europee che, negli anni, non sempre siamo stati coerenti e capaci di investire in maniera visibile, e anzi facendolo spesso in maniera troppo dispersiva, tornano ad avere obiettivi chiari, condivisi, visibili e percepibili dalla popolazione. Cito solo tre tra i tanti interventi contenuti nel decreto-legge al nostro esame, perché penso che meritino di essere segnalati. «Resto al Sud» non è una cosa inutile. È uno sforzo a coltivare una sensibilità manifatturiera che esiste e che emerge per microimprese personali. Sì, anche le imprese piccole possono diventare grandi, ma se non sono piccole almeno quando partono è difficile che possano crescere. Ma c'è lo spazio anche perché si possano costruire società che moltiplichino potenzialità e capitali. Resto al Sud è anche uno sforzo per mantenere nel Mezzogiorno giovani, intelligenze o talenti o per richiamarli se stanno facendo i camerieri all'estero, perché trovino lo spazio per provare o riprovare nella loro terra. Alcune migliaia di euro a testa, 40.000 fino a un massimo di 200.000, un terzo a fondo perduto e due terzi da restituire senza interessi in otto anni; non sono pochi, non sono molti, mi rendo conto, ma sono quello che serve per far partire piccole iniziative innovative e manifatturiere. Se posso suggerire una cosa al Governo, penso che questa sia una misura nazionale importante, che necessita di essere sperimentata e, se positiva, non deve essere occasionale e finire dopo tre anni. Occorre stabilizzare infatti norme come queste perché possano avervi accesso non solo chi oggi è pronto, magari per motivi familiari, perché in famiglia si fa impresa, piuttosto che per capacità personale. Non deve essere una misura spot, ma una misura che nel tempo deve trovare una stabilizzazione, se condivisa, anche con le correzioni necessarie ed oltre l'obiettivo delle 100.000 nuove imprese. Occorre farlo per una generazione intera che in questi dieci anni di crisi è stata esclusa e ha fame di un'opportunità. È in questa direzione che va anche la misura, che ho molto condiviso, di estensione alle Regioni per finanziare le imprese secondo una graduatoria regionale. Anche lì per evitare che ogni Regione faccia un suo percorso per aiutare l'impresa giovanile; meglio che sia un percorso visibile, di tenuta nazionale, di visibilità e strutturazione nazionale, trasparente, a cui accedere attraverso le risorse che ogni Regione mette a disposizione per quelle aziende che, pur selezionate e approvate nel piano di impresa, non trovino copertura economica. Non so se è un'attenzione eccessiva ai giovani, ma se noi non recuperiamo i ragazzi fino ai trentacinque anni, quella generazione perduta non ritroverà il senso di stare nella sua terra. In questa direzione è giusto l'intervento denominato "Banca della terra"; un intervento che considero simbolico, ma che può essere determinante. È una buona prassi già fatta da alcune Regioni che viene estesa sul piano nazionale. È un intervento simbolico, ma non possiamo negare che l'agricoltura oggi rappresenta non soltanto una moda per il Paese, ma una necessità e una frontiera professionale, una frontiera della produzione innovativa e della ricerca perché tutto il mondo ha fame e ha bisogno della nostra capacità di produrre agricoltura avanzata per noi e per il resto del mondo. Occorrerà vigilare, Ministro, affinché questa iniziativa non resti inattuata da parte dei Comuni soltanto per l'assenza di risorse o per l'assenza di spinta o di controllo. Ci sono molte terre non utilizzate e bisogna fare in fretta perché i tempi di questa iniziativa si concilino con le attese. Vorrei soffermarmi infine sulle Zone economiche speciali (ZES), che sono regolamentate con questa normativa e da tempo attese. Come ha detto il relatore, si è partiti con un'ipotesi iniziale di tre Zone economiche speciali, corrispondenti ai tre principali porti del Mezzogiorno. Il Governo ha invece avanzato la proposta, che è stata poi estesa dalla Commissione, di dare almeno un'opportunità per Regione con l'idea di una rete. Certo, fare rete è più difficile che avere solo un grande porto come nei sistemi del Nord, è più complesso e complicato, ma noi abbiamo bisogno, proprio per la diversità e l'articolazione delle varie zone, che ogni territorio non si senta abbandonato, che non ci siano scelte escludenti, ma scelte includenti. Con il tempo si vedrà se quelle iniziative si trasformeranno in struttura fattiva. È stato altresì giusto estendere l'opportunità anche al Molise e all'Abruzzo. Le ZES non sono rivoluzionarie, ma misure concrete e chiare se le prendiamo con la nettezza che la norma rappresenta. Si tratta di territori con corridoi doganali semplificati, con protocolli che rendono veloci le transazioni amministrative e, quindi, di fatto, a burocrazia zero. Sono luoghi dove la cosiddetta Visco Sud, il credito d'imposta, può essere estesa per durata ed entità con processi più importanti per dimensioni, anche fino ai 50 milioni; sono guidati dalle nuove autorità portuali e si possono estendere nell'ambito delle stesse anche comprendendo più porti, se queste li contengono. Sono una panacea delle difficoltà del tessuto imprenditoriale del Mezzogiorno? No, perché si tratta di una misura selettiva, destinata però esattamente a due punti deboli del sistema imprenditoriale del Mezzogiorno. È una misura selettiva destinata alle aziende che hanno interesse ad esportare o importare e che vedono nella semplificazione e nell'accelerazione dei processi doganali un forte vantaggio competitivo. Insomma, è una misura che stimola esportazioni e importazioni e cerca di ridurre i costi e la complessità delle relative transazioni. È certamente positivo lo sforzo di rafforzare le opportunità di Regioni deboli e fragili senza escludere nessuna delle vocazioni possibili. Altrettanto utile è il tentativo (penso anch'io che si potesse arrivare a dieci anni, ma sette anni sono importanti) di limitare l'azzardo morale di chi cerca, nel breve tempo, di ottenere finanziamenti e poi andare via, anche se in realtà qui stiamo parlando non di finanziamenti, ma della possibilità di avvalersi di crediti di imposta. Pertanto si tratta di un dato limitato. Infine, vi sono le norme sull'università, che riguardano tutto il sistema universitario italiano. Introdotte dal Governo per rispondere a una sentenza della Corte Costituzionale, è stata l'occasione per il Parlamento anche per correggere i quattro anni precedenti, nei quali il Fondo universitario nazionale ha generato ingiuste o profonde differenze tra le università del Nord e quelle del Sud, che vengono in parte recuperate sia nel testo iniziale del provvedimento, ma ancor di più con gli emendamenti approvati in Commissione ed elaborati in collaborazione con l'8ᵃ Commissione. Si tratta di differenze che negli ultimi quattro anni si sono generate per l'applicazione di parametri uguali tra università del Sud e università del Nord che non possono competere tra loro per vari fattori: per dimensione e localizzazione, isolamento, tempi di connessione, densità di popolazione e opportunità lavorative post laurea. Insomma, il rischio è che a pagare questo costo fossero i giovani del Sud piuttosto che chi dirige queste università. In questo caso i correttivi inseriti in Commissione aprono una nuova stagione che restituisce proporzionalità all'applicazione del costo standard, attenuando alcune rigidità e inserendo alcune flessibilità. Non viene restituito ciò che è stato tolto, ma si riporta il finanziamento nazionale in un quadro di maggiore giustizia e solidarietà, attendendo in un tempo breve che il processo virtuoso, che si è in parte già attivato e che ha visto molte università del Mezzogiorno avviare un processo di innovazione, crescita e rafforzamento, possa arrivare a risultati migliori e con livelli di graduatoria molto più elevati. Sono molti altri gli interventi contenuti in questo decreto-legge. Certo, non siamo ancora a un vero quadro globale di interventi, ma certamente il provvedimento al nostro esame, con misure strutturali e sperimentazioni importanti e con risposte alla parte più giovane della popolazione e ai segmenti innovativi delle imprese, dà una prima risposta ed è un primo passo verso il New Deal di cui il Mezzogiorno d'Italia ha bisogno.
2017-07-26	PD	SantiniGiorgio	Tutti sapevano che il 26 giugno sarebbe stato un altro giorno ben più triste e più ben più rovinoso per il sistema. Pertanto, da questo punto di vista, credo si tratti adesso, da un lato, di portare a compimento questo percorso con la conversione in legge del decreto e, dall'altro, di non dimenticare le radici di questa grave crisi e anche il percorso che il Governo ha fatto. Si è detto che è differente da altri; lo è perché, purtroppo, non c'è stata la possibilità, dopo la prima fase del fallimento delle due banche e dopo che le SpA hanno rivelato l'inconsistenza patrimoniale grave delle stesse - a tal proposito ricordo anche il fondo Atlante e i tentativi in Europa - di trovare altre soluzioni.
2017-07-26	PD	ToniniGiorgio	(ore 16,11) ( Segue TONINI). Beh, adesso stiamo lavorando proprio perché invece ci sia questo tessuto imprenditoriale, una cultura imprenditoriale che, a partire dal mondo giovanile, possa affermarsi e diventare un elemento di solidità dello sviluppo del Mezzogiorno. Tutto ciò senza però trascurare il nocciolo duro, l'elemento più forte dello sviluppo, che è quello di attirare grandi investimenti. Proprio a questo mira il secondo caposaldo del provvedimento, vale a dire l'istituzione delle Zone economiche speciali chiamate ad attrarre notevoli investimenti attorno ai porti. Questo è un dato di straordinaria importanza perché dà il senso dell'apertura. Prima il senatore Azzollini parlava della via della seta. Cos'è questa scelta del Governo di provare a costruire grandi investimenti attorno ai porti se non l'idea di fare del Mezzogiorno una delle porte fondamentali per l'Europa? Il terzo punto prevede meno burocrazia, più semplificazione. Mi riferisco cioè a tutto il pacchetto di norme che devono aiutare chi opera nel settore economico e sappiamo quanto al Sud il tema della burocrazia ancor più che al Nord (anche al Nord, ma al Sud in misura maggiore) si intrecci con la corruzione e con il malaffare. Pertanto, più la vita diventa semplice dal punto di vista amministrativo, più diventa lineare, più si attirano investimenti e si combatte in maniera significativa la corruzione e la criminalità. Il quarto punto riguarda il capitale umano, cui è dedicato un capitolo intero, con l'obiettivo di riequilibrare gli investimenti nel campo del sapere e della conoscenza a favore del Mezzogiorno. Il quinto punto riguarda invece le risorse ambientali, che devono essere valorizzate perché l'ambiente è senz'altro una delle grandi e straordinarie risorse del Mezzogiorno. Si tratta, quindi, di una strategia a tutto campo, di respiro, fatta con umiltà. Non c'è la presunzione di dire che abbiamo trovato la soluzione con la S maiuscola ai grandi e drammatici problemi del Mezzogiorno, ma l'umiltà di dire che abbiamo individuato alcune vie concrete sulle quali avanzare con serietà, pazienza e tenacia: gli ingredienti che ci hanno portato a far compiere a questo Paese significativi passi avanti nel corso di questa legislatura, con l'aspettativa e la legittima ambizione di poterne fare altri nei prossimi mesi.
2017-07-27	M5S	MartelliCarlo	Come dicevo, rispetto alla faccenda di assicurare il credito, questa cosa era già stata dibattuta "solo" una decina d'anni fa dalla Riserva federale americana quando c'era il problema di iniettare soldi nell'economia, e allora vai con il Troubled assets relief program (TARP) e altri interventi per dare soldi alle banche, decotte grazie a questo sistema di non separazione. La conclusione che c'era stata era la barzelletta che il signor Ben Bernanke, che ai tempi era presidente della Federal Reserve, l'unica cosa che poteva fare era caricare gli elicotteri con i soldi e distribuirli alle persone perché era l'unico modo per far sì che le persone li spendessero. Ebbene, ancora una volta, "della storia chissenefrega": l'abbiamo dimenticata e siamo ancora tornati a dire l'idiozia maxima che per far arrivare denaro alle imprese e ai cittadini si passa attraverso le banche. Ma è logico il motivo. In questo modo, le banche possono arbitrare e, quindi, farti pagare il denaro quanto vogliono. Tu ti senti dire che il tasso nominale di rifinanziamento della Banca centrale europea è quello, ma poi viene applicato lo spread. A me lo devi applicare? Il rischio Paese me lo prendo io? Non ci siamo capiti. Le banche, però, dicono questo. Anche questa è un'altra cosa che noi lasciamo fare (o meglio, che lasciate fare voi, perché noi non lasciamo fare proprio niente). Signora Presidente, ho un po' di appunti e proseguo parlando a braccio. Parlavamo del salvataggio dei sistemi bancari. A un certo punto qual è il problema? Cos'è il risparmiatore? È la raccolta: quanto il risparmiatore dà alla banca perché costretto, in quanto non può pagare in contanti. Ricordo, infatti, che molte operazioni devono essere fatte in modalità elettronica. Quindi, la raccolta è obbligatoria. Già il fatto che tu dai soldi alla banca, ma giuridicamente non sono tuoi fa venire un po' di prurito e irritazione come quella di prima, ma va bene. Questo però è un risparmiatore diverso, che sta semplicemente utilizzando la banca come tesaurizzazione del proprio. Questo risparmiatore è diverso da colui che compra un'azione. Chi vuole un'azione ha un'aspettativa di rendimento superiore e, quindi, va incontro a un grado di rischiosità diverso. Idem chi vuole un'obbligazione. Quindi, separiamo le tutele di questi due individui. Esiste il Fondo interbancario di tutela dei depositi. Evidentemente, non è abbastanza. Il sistema bancario deve mettere sul piatto più denaro, magari facendolo gestire a un ente terzo, ma deve metterne di più. Altrimenti, in questo modo avremo sempre il cappio al collo, che giustamente è stato sollevato dal Presidente della Commissione finanze e tesoro che dice: «Uno lo salvi, l'altro no: fai pace con il cervello». Fai pace con il cervello con questa terza via: rafforza il Fondo interbancario di tutela dei depositi. Quanto al Fondo interbancario di tutela della Commissione europea, si tratta di una cosa sbagliata. Ogni territorio ha un sistema bancario che è figlio del territorio stesso e, quindi, non tutto può essere gestito nello stesso modo. Il concetto di Unione europea non deve essere quello di massificazione di tutte le cose, perché la fortuna dell'Europa è stata la diversità. Ciò non lo dico io che sono arrivato adesso, ma risulta da tonnellate di studi storici: se l'Europa ha fatto così, è perché era divisa in tanti piccoli pezzi. Certo, ciò è stato rischioso dal punto di vista geopolitico, perché abbiamo rischiato le invasioni, ma fondamentalmente la diversità è sempre stata una virtù. Noi, invece, perseguiamo la massificazione. Quindi, dobbiamo dire no al Fondo unificato europeo di tutela dei depositi, anche perché in questo momento siamo la parte debole. Infatti, la cara Germania viene a dirci che c'è la "corruzzzzione", con quattro zeta, ma non guarda dentro casa propria. Il cartello unificato per truccare le missioni è stato inventato dai tedeschi, che fanno le cose in grande. Prima hanno salvato le loro banche e, poi, hanno detto agli altri che non potevano farlo con le loro. Tutto questo è avvenuto nel silenzio dei nostri Governi, che non hanno detto niente. Adesso i tedeschi ci dicono che dobbiamo agire nel rispetto di determinate regole. Hanno massacrato Cipro, con un bail-in devastante. Questa è un'altra cosa cui dobbiamo dire di no: dobbiamo dire di no anche alla nuova Basilea 4. Un'altra cosa cui dobbiamo mettere mano è l'effetto leva con cui operano le banche. Nessuno lo ricorderà, ma il Long term capital management (LTCL) è un fondo speculativo costituito nel 1994, che è andato a ramengo nel 1998 perché con 4 miliardi di capitale aveva un effetto leva che lo portava a 1.200 miliardi di dollari di attivi. C'è stata una riunione di emergenza della Federal reserve e si è deciso di iniettare capitale e chiudere le posizioni. Ciò non ha insegnato niente. È l'effetto leva quello che in questo momento crea queste posizioni. Un altro tema da sottolineare attiene alla trasparenza dei bilanci bancari. Ho provato a leggere il bilancio del Monte dei Paschi di Siena quando ancora lo faceva, ma non serve a niente: è un pacco così di bella carta patinata, dove però non sono specificate le cose importanti. Ad esempio, le posizioni sui derivati non sono specificate e non si capisce con che leva operino. Anche su questo non vedo mettere mano e non sento il Governo parlarmi di queste cose. Il Governo viene invece in Parlamento a dire che Banca Intesa ha accettato, non di salvare le banche, ma di rilevarne una parte. Infatti, che le banche sono state salvate è una palla grossa come un dirigibile: le banche sono state private di licenza bancaria, dichiarate insolventi, ma non in bancarotta, e smembrate. Questo è ciò che è stato fatto. Anche in questo caso, siete andati a traino della Banca centrale europea, piegati sul pavimento (quando si sta sul pavimento si vede solo la terra e nient'altro). La Banca centrale europea prima ha detto che non c'era problema - o quasi - poi che le banche erano fallite e, infine, ha trovato la via di mezzo (ma questa volta nel mezzo si trovava non la virtù, ma il vizio), dicendo che le banche erano probabilmente insolventi: quindi arrangiatevi. Vi pare questo il modo di comportarsi di uno Stato sovrano nei confronti del proprio sistema bancario? Non è un buon modo. Avendo ancora tempo a disposizione, insisto nel dire che la storia dei salvataggi bancari ci dice invariabilmente qual è la strada migliore, se proprio si vuole mettere denaro nelle banche: si mette il denaro e la banca diventa propria, oppure la si lascia andare. Si vedano i casi Dexia in Belgio, ABN Amro in Olanda, Banco Santander Central Hispano o quelli delle banche svedesi, islandesi e americane o delle banche-assicurazioni come American International o Citygroup. Lo Stato ha messo i soldi e a quel punto ha assunto il comando e poi ho incassato eventuali plusvalenze. Dico "eventuali" perché negli Stati Uniti ci sono state (una quarantina di miliardi); Royal Bank of Scotland è ancora un bubbone, ma aveva 200 miliardi di problemi e, quindi, ci vorrà ovviamente del tempo per recuperare. Lo Stato però deve chiarire quello che vuole fare e soprattutto deve chiarire davanti a tutti i cittadini, una volta per tutte, che il credito non deve essere intermediato, non deve essere un tabù avere una banca dello Stato e uno Stato che gestisce direttamente il credito.
2017-07-27	M5S	SerraManuela	, esattamente come l'Italia è diventata lo zerbino d'Europa, quando Renzi ci ha svenduto, piegandosi ad accettare di rendere l'Italia il porto d'Europa per tutti i migranti in cambio di qualche mancetta elettorale.
2017-07-27	PD	MarinoMauroMaria	Voglio ricordare un ultimo elemento: ci possono essere dati che non si condividono e ci possono essere letture diverse degli elementi, che sono parte di un dibattito. Ad esempio, ho apprezzato alcuni passaggi dell'intervento della senatrice Bottici, perché rappresentavano un modo diverso di vedere le cose da un punto di vista politico, rispetto a quello della maggioranza e di coloro che hanno sostenuto il decreto-legge in esame: mi riferisco, ad esempio a quando la senatrice si è chiesta perché siano tre anni che stiamo cercando di stabilizzare un sistema o al fatto di aver dato una lettura diversa della banking communication. Si tratta di dati reali, che vengono interpretati in un determinato modo. Innanzitutto voglio ricordare che, fino ad ora, siamo intervenuti su tre fattispecie diverse: lo abbiamo fatto una volta applicando il burden sharing, a proposito delle quattro banche, una volta con due tipi di intervento diverso sulle due banche venete e una volta, sul Monte dei paschi di Siena (MPS), con una ricapitalizzazione precauzionale, a fronte di uno stress test negativo. Non abbiamo però mai applicato il bail-in e ciò per cercare di difendere il cittadino risparmiatore. Ci può essere dunque una diversa interpretazione dei fatti, ma non si può arrivare ad affermare cose che sono completamente scollegate dalla realtà. Sono ad esempio rimasto colpito da un passaggio dell'intervento del senatore Barani, che è riuscito a dire che, in questo caso, avremmo dovuto fare quello che abbiamo fatto per il Monte dei Paschi di Siena. Ricordavo, però, che in quell'occasione egli aveva detto una cosa diversa e pertanto sono andato a riprendere il Resoconto stenografico del suo intervento a proposito del provvedimento su Monte dei Paschi: in tale occasione aveva detto delle cose completamente diverse e dunque mi fa piacere che ci sia stato un momento di resipiscenza rispetto al passato. Dunque, o abbiamo l'onestà intellettuale di affrontare questi argomenti con un taglio diverso, o ciò che facciamo arreca soltanto un danno al Paese. Ritengo che la maggioranza abbia invece agito in modo importante e significativo, bypassando le indicazioni negative del Single resolution board e applicando la normativa di recepimento italiana, che ha permesso di riconsiderare sistemiche quelle due banche per il territorio e che ci permette di stare con la schiena dritta nei confronti dell'Europa, andando a salvaguardare 200.000 risparmiatori, 120.000 imprenditori e i posti di lavoro di coloro che operavano nelle due banche. Dico questo perché ritengo che noi senatori abbiamo anche il grande privilegio di parlare per il Resoconto stenografico. Visto che non ci si ascolta molto all'interno di questo consesso, almeno abbiamo la possibilità di lasciare qualcosa per iscritto, affinché coloro che verranno dopo, come ho appena ricordato in precedenza, potranno giudicare se abbiamo agito per il bene del Paese oppure no.
2017-07-27	PD	RossiGianluca	Ma cosa dite? ROSSI Gianluca (PD). Cosa sarebbe accaduto, infatti, se il decreto-legge non fosse stato emanato? Quali alternative reali avremmo avuto? Sono queste le domande da porsi se si vuole seriamente affrontare la questione. Inoltre, attenzione al senno del poi. Le cause della crisi sono riconducibili, certo, alla governance malata che vogliamo sottolineare e stigmatizzare delle due banche, ma anche agli effetti della grave crisi economica che hanno danneggiato famiglie e imprese, impattando sulle banche con insolvenze crescenti. Oggi come ieri, c'è chi critica il Governo per avere perso tempo con l'ipotesi della ricapitalizzazione precauzionale e c'è chi lo critica per la ragione opposta, ovvero per non avere insistito su di essa. Ancora, si poteva rinunciare prima all'ipotesi in modo da fare le cose con tempi più adeguati: ci sarebbe stato - sostengono alcuni - il tempo per fare un'asta pubblica? Si sarebbero ottenute condizioni migliori per il contribuente? La risposta è, ancora una volta, negativa se la si guarda con le lenti giuste. Un'altra critica che viene mossa è quella secondo cui avremmo frettolosamente cambiato la procedura di liquidazione. Come tutti sanno, le regole europee sul bail-in e sulla gestione delle crisi bancarie sono nuove e la caratteristica comune a tutte le crisi bancarie verificatesi in Europa fino a oggi è che non è mai stato applicato il bail-in. Tutti, tutti hanno dovuto trovare strade diverse. Da qui deriva una critica ancora più dura: ogni crisi è stata trattata in modo diverso, il che avrebbe dato luogo a disparità di trattamento. Personalmente concordo con chi sostiene che a segnare il passo è il tentativo dell'Unione europea di scrivere regole rigide e applicabili nello stesso modo a tutte le situazioni, non solo per il sistema bancario. Vedete, neanche gli Stati Uniti fanno eccezione. Lehman Brothers fu lasciata fallire, ma il giorno dopo la FED salvò l'American International Group, la più grande assicurazione americana, con un intervento pari a 85 miliardi di dollari. Nei giorni successivi alcune banche furono salvate con la nazionalizzazione temporanea, come per Monte dei Paschi di Siena, altre con accorpamenti in banche più grandi e con l'aiuto di risorse pubbliche, come per le due banche venete. Lo stesso ragionamento vale per gli interventi fatti in Germania, Olanda e Regno Unito. A parere mio, ciò dimostra che vige la regola più semplice: quando la crisi si verifica, lo Stato deve intervenire, almeno nei casi in cui rischia l'intero sistema e gli interventi devono essere decisi di volta in volta, con margini di discrezionalità, a seconda delle caratteristiche e della profondità della crisi.
2017-08-01	LN	CentinaioGianMarco	Tralascio la direttiva Bolkestein perché sono mesi, se non anni, che parliamo di una problematica imposta dall'Europa. Questo Governo e i due precedenti non hanno fatto praticamente nulla per tutelare gli ambulanti e i balneari. E tutte le volte che si parla di Bolkestein sento i colleghi del Partito Democratico dirmi che voglio tutelare la lobby degli ambulanti e dei balneari. Non sono lobby, ma famiglie, imprese e persone che lavorano
2017-08-01	LN	CrosioJonny	Avete varato delle misure per quanto riguarda - ad esempio - gli impianti fotovoltaici che sono sui tetti delle nostre case e che tanti cittadini con sacrifici hanno installato, non solo con spirito ecologista ma in piena sintonia con tutto quello che sta succedendo in Europa. Ebbene, si verificherà una cosa molto spiacevole: molti cittadini, quelli che hanno ricevuto gli incentivi sugli impianti fotovoltaici, si ritroveranno ad avere un grosso problema, perché avranno installato dei pannelli che - ahimè - non hanno la certificazione che dovrebbero avere - ma lo avranno fatto a loro insaputa - e vedranno decurtato il contributo che veniva dallo Stato del 30 per cento. Qualcuno dice che potranno ricorrere, ma il cittadino che ha fatto un impianto di tre kilowatt ben difficilmente potrà ricorrere o ricorrerà per risolvere questo problema. A nostro giudizio, bisognava salvaguardare di più, in modo particolare in questo caso, il cittadino.
2017-08-01	LN	CrosioJonny	Concludo dicendo una cosa che sull'energia noi riteniamo fondamentale. Questo è un Governo che, tra i Governi che si sono succeduti negli ultimi anni, sicuramente è quello che ha fatto meno e che ha le idee più confuse sulla questione dell'energia. Non ha ancora capito che l'aria in Europa è cambiata e non ha un piano industriale serio. Voi continuate a pensare che dobbiamo reperire energia a minor costo per poterla vendere a minor costo quando invece, tendenzialmente, nei Paesi più evoluti, che negli ultimi mesi hanno tralasciato - ad esempio - il nucleare, la filosofia è un'altra: utilizzare meno energia. Noi continuiamo a ripeterlo, ma questo Governo non lo ha ancora capito.
2017-08-01	LN	CrosioJonny	Noi dobbiamo fare una politica che, come in tutta Europa o nei Paesi seri, prevede che si utilizzi meno energia, la si utilizzi meglio e non che se ne produca di più e a minor costo. Questo è tendenzialmente sbagliato. Anche questo atteggiamento è alla base del provvedimento in esame che, per quanto riguarda l'energia, è frutto di una politica che guarda di più alle lobby e agli interessi personali e non guarda assolutamente agli interessi del cittadino.
2017-08-01	M5S	BotticiLaura	Il Senato, dopo due anni di esperienza con altre realtà europee e internazionali, ma soprattutto dopo due anni molto intensi di preparazione del proprio personale, è arrivato a un livello di competenza nel campo della valutazione delle politiche pubbliche molto alto. Infatti a breve sarà online il sito con alcuni dossier in cui si spazia dalla questione carceraria all'analisi fiscale ad altre tematiche (vi lascio la sorpresa). È chiaro che la strada da percorrere è ancora lunga per riuscire a coprire tutti i campi e tutti i settori necessari per il Parlamento, affinché l'azione del Governo sia efficacemente controllata da parte di chi è stato eletto dai cittadini. Il Senato, tuttavia, è già oggi in grado di percorrere, insieme ad altre istituzioni prestigiose in Europa e nel mondo, delle strade finora inedite per il nostro Paese. Va quindi dato atto che, grazie al Presidente e al supporto del Collegio dei senatori Questori, l'Amministrazione è riuscita, con umiltà ma anche con grande determinazione e - lo vorrei ribadire - a costo zero, a centrare l'obiettivo. Un ringraziamento va a tutto il personale, che si è prodigato con entusiasmo su questo progetto innovativo e in certi momenti anche faticoso. L'obiettivo riguarda tutti noi: valutare se i soldi dei cittadini sono stati ben spesi, rendere più efficaci le nostre leggi e non ripetere gli errori del passato.
2017-08-01	M5S	LucidiStefano	Vede, caro senatore Zanda, per capire quale sia il bisogno reale del Paese e le necessità dei cittadini non c'è bisogno di far spendere allo Stato quasi 800 milioni di euro per un referendum costituzionale totalmente inutile; non c'è bisogno di far spendere centinaia di milioni di euro ai palazzi di Senato e Camera per fare una legge elettorale che, secondo voi, ci avrebbe copiato tutta Europa e che invece non abbiamo mai applicato. Per fare le cose in maniera equa e onesta verso i cittadini, basta semplicemente applicare... MIRABELLI (PD). Ma cosa c'entra? LUCIDI (M5S). Mirabelli, c'entra; se mi ascoltassi, capiresti. MIRABELLI (PD). Ti sto ascoltando. LUCIDI (M5S). Il senatore Mirabelli da quando ha smesso di scrivere su «L'Unità» è abbastanza irrequieto.
2017-08-01	M5S	MoroneseVilma	Signor Presidente, sono quattro anni che in quest'Aula sui provvedimenti importanti, quelli che potrebbero essere veramente di aiuto ai cittadini, ci sentiamo rispondere che non c'è la disponibilità economica per poterli approvare: c'è la spending review, ci sono le spese da armonizzare, c'è da rispettare quello che ci chiede l'Europa. Così dite solitamente quando non avete motivazioni adeguate. Secondo voi, nel nostro Paese non ci sono sufficienti risorse per offrire un sostegno concreto alle Forze dell'ordine. Penso - ad esempio - ai Vigili del fuoco e abbiamo visto in queste settimane, anzi negli ultimi mesi, come lottano contro incendi continui e contemporanei su tutto il territorio nazionale senza mezzi e risorse umane adeguate. Non ci sono sufficienti risorse economiche per mettere in sicurezza gli edifici scolastici che crollano e sono costretti a chiudere perché non a norma, come dimostra quello che sta accadendo nella Provincia di Caserta, in dissesto finanziario anche grazie alla scellerata legge Delrio, e che ha visto chiudere già diversi istituti scolastici. Dobbiamo comunque ringraziare Dio che non ci sono state vittime, visti i crolli frequenti dei tetti delle scuole. Non ci sono risorse economiche adeguate per le bonifiche delle aree inquinate che mettono a rischio la salute dei cittadini; peraltro, tale inquinamento è spesso causato da aziende a cui sono state - per così dire - rilasciate con troppa facilità le relative autorizzazioni, grazie anche ad alcuni dei vostri referenti politici locali e a enti troppo compiacenti. Non ci sono risorse per la manutenzione dei beni artistici e archeologici che ci invidiano in tutto il mondo e che qui noi lasciamo marcire come se fossero beni di scarto senza alcun valore. Sempre secondo voi, non ci sono risorse - guarda caso - per il nostro reddito di cittadinanza, unica manovra economica possibile per fare uscire milioni di italiani dalla condizione di povertà assoluta in cui versano. Eppure, chissà come mai, i soldi per le banche li avete trovati. La settimana scorsa avete semplicemente regalato alle banche 17 miliardi di euro, ovviamente a discapito dei risparmiatori italiani. Ma, certamente, cosa vuoi che importi al Parlamento che cittadini disperati abbiano perso i risparmi di una vita? L'importante è aiutare le banche, perché poi vi ritornerà utile e sappiamo come. E per la casta? Oh, per la casta i soldi ci sono e ci devono essere sempre. In questi anni avete costruito un mondo a parte, fatto di privilegi che i comuni cittadini neanche immaginano e neanche conoscono tutti. Ma in questa XVII legislatura qualcosa è cambiato: siamo entrati noi in Parlamento, noi, quelli che voi chiamate populisti, antipolitica e una serie infinita di altri appellativi. Ci additate con fare sprezzante per cercare di fare presa sull'opinione pubblica e nascondere così il vergognoso piccolo regno che vi siete creati qui. Siamo riusciti in questa legislatura, nonostante fossimo e siamo all'opposizione, a mettervi nella condizione, anzi a obbligarvi a parlare e a effettuare azioni concrete per un taglio reale dei costi della politica. E abbiamo iniziato a smussare alcuni dei privilegi che vi stanno tanto a cuore. La scorsa settimana, dopo quasi un'intera legislatura - quattro anni e quattro mesi, per l'esattezza - e grazie alle pressioni del Movimento 5 Stelle, è stata approvata in prima lettura dalla Camera una legge che abolisce i vitalizi e prevede il ricalcolo pensionistico per i parlamentari su base contributiva. Il provvedimento adesso è arrivato qui in Senato e abbiamo visto proprio oggi come la cosa vi abbia reso felici e come avete reagito, visto che avete bocciato la richiesta di dichiarazione di urgenza del provvedimento, preferendo rinviare a settembre per cercare di allontanare quanto più possibile da voi questo fausto evento. Ma, in merito a questo, vorrei specificare che quanto detto stamani dal presidente Zanda ha davvero del tragicomico. Egli infatti ha chiesto perché avessimo presentato proprio ora, a poche ore dalla sospensione dei nostri lavori, una richiesta di dichiarazione di urgenza. La risposta è semplice: ora è stato incardinato il provvedimento in Commissione. Vorrei ricordare al senatore Zanda che sono loro gli esperti di queste furbate, non noi.
2017-08-01	M5S	PugliaSergio	E addirittura sono venuti a dire a noi che dovevamo abrogare la norma che avevamo inserito, che equiparava tutti gli automobilisti da Nord a Sud, altrimenti sarebbero stati costretti ad andare in Europa. Ma vacci in Europa, cara mia compagnia. Unipol e ANIA, che siete venute in Commissione, andate in Europa; andate a parlare in Europa e dite che in pratica in Italia una stessa persona, con la stessa età, se cambia Comune, deve pagare di più o, magari, di meno (dipende da dove va a risiedere). Ma è normale? È sempre la stessa persona, che ha solo cambiato residenza. A questo punto, se parliamo di concorrenza, allora parliamo di aziende. Un'azienda che ha la sua attività in una zona, se sposta la stessa identica attività in un'altra zona, paga il premio RC auto in maniera diversa. È in questo caso che c'è invece una falsatura della concorrenza e del mercato.
2017-08-01	M5S	PugliaSergio	Torniamo all'RC auto, per cui avevamo proposto una misura ragionevole: a tutti gli automobilisti che negli ultimi cinque anni non dichiarano sinistri - e ciò vuol dire che sono automobilisti virtuosi - va applicato il premio più basso del territorio nazionale. In tal modo si avrebbe un identico trattamento per un'identica situazione. Invece no, avete innanzitutto voluto modificare la norma e poi l'avete addirittura voluta cancellare. Guarda caso avete deciso di cancellare questa norma, quando i rappresentanti dell'Unipol e dell'ANIA sono venuti in Commissione a dire: «O cancellate questa norma o altrimenti andiamo in Europa». È mai possibile che vengano qui in Senato a dirci queste cose? E noi cosa facciamo? Anzi, non noi, ma voi cosa fate? Fate quello che vi hanno chiesto! È ovvio che poi vengono dei dubbi, che diventano legittimi quando andiamo a vedere che davvero avete modificato e abrogato quella norma, che attribuiva il medesimo diritto a situazioni identiche.
2017-08-02	FI	FlorisEmilio	FLORIS (FI-PdL XVII). Signor Presidente, chiedo anzitutto l'autorizzazione a consegnare il testo scritto del mio intervento affinché sia allegato al Resoconto della seduta odierna. PRESIDENTE. La Presidenza l'autorizza in tal senso. FLORIS (FI-PdL XVII). Vorrei svolgere solamente una considerazione. Abbiamo passato tutta la mattina a discutere di Europa e di relazioni dell'Italia con l'Europa, di quell'Europa che noi vorremmo, nonché di quel ruolo preminente che noi vorremmo l'Italia esercitasse in Europa, come ha detto bene il senatore Romani. Si tratta di esercitare un ruolo importante nel Mediterraneo per essere poi importanti nell'Europa. È chiaro che questo è il nostro auspicio per il nostro Paese. Per questo motivo, daremo un voto di benevola astensione al provvedimento in esame. Naturalmente, se si dovesse parlare della Relazione consuntiva sulla partecipazione dell'Italia all'Unione europea, relativa all'anno 2016, il voto sarebbe sicuramente contrario. C'è troppa enfasi nei risultati ottenuti da questo Governo, mentre pochi sono i risultati tangibili che si possono portare all'esame dell'attività politica. Avere un'Italia che conta di più in Europa, così come detto dal senatore Romani e da altri stamattina, è quanto ci auguriamo ed è per questo che esprimeremo un voto di benevola astensione. Nel testo che ho chiesto di allegare sono esaminati, caso per caso, tutti gli aspetti che non ci piacciono della legge di delegazione europea.
2017-08-02	LN	CandianiStefano	Senatore Russo, se se ne vuole già andare in ferie, può farlo, non è un problema. I voti della giornata li ha già espressi. PRESIDENTE. Senatore Candiani, si rivolga alla Presidenza. CANDIANI (LN-Aut). Comunque anticipo che il nostro voto sul disegno di legge di delegazione europea non sarà positivo, non tanto per come si è svolto il dibattito, che non c'è stato, o per come si sono svolte le votazioni sugli emendamenti, che era ampiamente previsto, ma essenzialmente per come si è arrivati per l'ennesima volta alla votazione di un provvedimento che dovrebbe avere importanza all'interno della sede parlamentare, ma che purtroppo, per l'incapacità della politica di maggioranza di declinare i problemi europei, non ha consentito di consegnarci una relazione consuntiva sulla partecipazione dell'Italia all'Unione europea che abbia un senso. Signor Presidente, non sarà sfuggito quanto nelle scorse settimana l'ex presidente Renzi dichiarò in merito alla sua partecipazione attiva allo sviluppo della politica europea. Egli ebbe a dichiarare a un'agenzia: «Democrazia contro burocrazia. Se vincerà la segreteria, il PD proporrà di mettere il veto all'inserimento del fiscal compact nei trattati istitutivi dell'Unione europea». L'ha detto Matteo Renzi nel suo intervento davanti alla platea della convenzione nazionale del PD. Mi sembra che abbia vinto, nonostante avesse dichiarato di volersi ritirare dalla politica, ma non mi sembra di aver visto azioni in questa direzione da parte del Partito Democratico, né in Aula in Senato, né in Aula alla Camera, né al Parlamento europeo, tranne dichiarazioni ovviamente fatte a favore di stampa. Quello che è vero è purtroppo la debolezza dell'Unione europea nel dare un senso alla politica europea stessa, perché si è capito ormai da parecchi anni - voi non l'avete capito, ma noi l'abbiamo capito da lungo tempo - che l'Unione europea non è costituita dalla pluralità dei popoli che la compongono, ma è costituita da una singolarità di interessi, accozzaglie messe assieme, che fanno semplicemente il proprio interesse, non quello dei popoli che dovrebbero governare. Tant'è che ci saremmo aspettati, in sede di 14ª Commissione, un dibattito sul dopo Brexit, che portasse a riflettere sul perché uno dei Paesi principali dell'Unione europea si è tolto dall'Unione stessa. Tale dibattito non si è mai svolto, perché c'è una malcelata incapacità, da parte della politica italiana di maggioranza, a rapportarsi con la crisi dell'istituzione europea. Un'istituzione europea che non ha i vertici eletti, un'istituzione europea che non rappresenta i cittadini che stanno sotto. Anche nei confronti di altre questioni, penso alla difficoltà a rapportarsi con la crisi della Turchia, che ci ha regalato l'indegno spettacolo di un pogrom e di una repressione nei confronti della democrazia, non si è visto, se non in maniera sfumata e molto timida, l'Unione europea prendere posizione. E adesso venite a dirci: bene, partecipiamo all'Unione europea in maniera compiuta, approvando le regolamentazioni, le indicazioni e gli obblighi di legge che ci vengono imposti. Noi siamo stufi di partecipare in maniera burocratica, semplicemente perché ce lo dice qualcun altro. Noi vogliamo invece una partecipazione all'Unione europea che sia fondata sulla democrazia e che sia basata sul rispetto dei popoli, che tenga anche conto del nostro interesse e che non lo subordini semplicemente a un interesse politico. Quando, negli scorsi giorni, è emerso che gli accordi su Triton sono stati tenuti segreti e nascosti per tre anni e che, a fronte della flessibilità sugli 80 euro, l'allora Governo Renzi concordò degli accordi che portarono e hanno portato in questi anni l'Italia essere l' hub degli scafisti, io mi sono vergognato della partecipazione dell'Italia all'Unione europea, perché francamente queste cose non le avete tenute nascoste al Parlamento, ma le avete tenute nascoste ai cittadini, a quegli stessi cittadini cui cavate ogni anno 5 miliardi di euro, mentre per la presenza degli stranieri in Italia l'Unione europea partecipa con 90 milioni di euro. Il sottosegretario Gozi verifichi i numeri, perché lo scorso anno, nei dodici mesi passati, l'Unione europea ha avuto due differenti trattamenti nei confronti dei clandestini non aventi diritto: 50.000 sono stati riaccompagnati al confine, ovvero rimpatriati, in Germania, mentre solo 500 lo sono stati in Italia. Questo significa, in maniera molto semplice, che non c'è una visione politica comune e che i problemi, quando sono nostri, ce li dobbiamo risolvere da noi, perché l'Unione europea non esiste per risolvere i problemi che stiamo affrontando. Lo abbiamo visto in questi giorni cosa è accaduto con i cantieri Saint-Nazaire. E chi tra di voi applaudiva l'elezione di Macron contro Le Pen, che doveva essere la sciagura dell'Europa, avrà avuto modo di pentirsi, come con le primavere arabe, che a suo tempo applaudivate e di cui oggi, con quello che è avvenuto successivamente, ne pagate la sciagura. E allora cosa accade oggi con Macron? Vi siete accorti che la Francia partecipa all'Unione europea come ha sempre fatto: prima facendo il proprio interesse e subordinando al proprio interesse quello europeo. E così avviene per la Germania e così, rispetto a loro, è avvenuto per il Regno Unito. Noi siamo gli unici coglioni che facciamo prima l'interesse europeo e che lo subordiniamo a quello italiano. Il risultato qual è? Da questo mese si fermano i pescatori italiani e nelle rivendite di pesce italiane arriverà il pesce pescato nel resto del Mediterraneo, perché le leggi dell'Unione europea ce lo impongono. E allora noi diciamo di no. Siamo stufi di partecipare a un'Unione europea in cui ci vengono propinati regolamenti in maniera ossessiva, che hanno una burocratizzazione assurda; un'Europa che è quella dei clandestini; un'Europa che uccide il mercato italiano del riso e dell'agricoltura e non dà uno spazio vitale nemmeno alla nostra esportazione del made in Italy; un'Europa che si dimentica i valori fondanti, che erano quelli di tenere insieme i popoli, non quelli di fondarsi sulle banche e su una moneta che purtroppo ha creato ulteriori disuguaglianze. Voi ve lo siete dimenticato, ma i Greci non si sono ancora dimenticati che cosa ha fatto la troika. Noi non ci siamo dimenticati quello che l'Italia ha dovuto versare per tenere calme le banche tedesche e quelle francesi che avevano assorbito il debito greco. Noi siamo stufi che ci sia chi fa la faccia feroce, modello Junker, nei confronti della Gran Bretagna, scegliendo l'atteggiamento di chi è convinto di bastare a se stesso. Questa non è l'Unione europea, questa è un'unione di bancari e di altri interessi. Siamo stufi di partecipare a un'Unione europea in cui vengono importate 70.000 tonnellate di olio all'anno, escludendo dal mercato di qualità quello italiano, facendo passare questo come un aiuto a Paesi come la Tunisia. Perché non fate partecipare finanziariamente il resto dell'Unione europea all'aiuto di quei Paesi e invece accettate regole che fanno pagare il prezzo alla nostra agricoltura? Ve lo dico io: perché non siete credibili. Non si può sempre prendere l'alibi dell'Unione europea. Avete fatto di tutto, in maniera ossessiva, per dire, quando c'era da fare il jobs act, che bisognava farlo perché ce lo impone l'Unione europea; le riforme costituzionali perché ce lo dice l'Unione europea; gli svuotacarceri e la riforma Fornero perché altrimenti ci sanziona l'Unione europea. Noi diciamo basta, perché se non è nell'interesse dei nostri cittadini il Governo italiano deve andare in sede europea e dire no. Ha voglia poi - e mi avvio a concludere, signor Presidente - Renzi a dire: «Non possiamo continuare con il "Ce lo chiede l'Europa". Passiamo al "Ve lo chiede l'Italia". Europa sì, ma non così». Ci vuole proprio una bella faccia di tolla dopo aver passato tre anni a imporre a manganellate agli italiani riforme che nulla hanno portato di vantaggio a questo Paese! Ci vuole proprio una bella faccia di tolla. Votatevela voi questa legge europea.
2017-08-02	LN	ConsiglioNunziante	Signora Presidente, siamo di fronte all'ennesima fiducia - ormai abbiamo perso il conto - che svilisce ulteriormente il ruolo del Senato e ci fa arrabbiare inutilmente, perché il rapporto franco e onesto, certamente mai accomodante, che ci ha contraddistinto in Commissione, non meritava questo ulteriore epilogo. Sono stati presentati pochissimi emendamenti, neppure uno ostruzionistico, tutti insistenti nel merito. Eppure il Governo manca di rispetto soprattutto ai cittadini, umiliandoli, perché priva la loro rappresentanza politica della possibilità di esprimersi. Se dovessimo prestare attenzione ai lavori parlamentari, non si può non costatare la presenza di un ricorso alla questione di fiducia, che è a dir poco astuto. Tale atteggiamento è talmente frequente, che ormai la posizione della questione di fiducia è percepita come un'effettiva e costante procedura legislativa nazionale. Questo massiccio abuso della fiducia parlamentare fa cessare quel carattere positivo e nobile di garanzia dell'azione governativa, sostituendosi con una forma negativa e sprezzante, tanto da sfociare in atteggiamenti di arroganza e superbia del potere esecutivo nei confronti di quello legislativo. Viene da pensare che ci sia un imbarazzante ricatto politico nei confronti dell'Assemblea parlamentare, perché dal voto sul provvedimento in esame dipende la vita dell'intero Esecutivo. Questo è estremamente chiaro ed è altrettanto chiaro che negli ultimi mesi non ci siano stati rapporti sereni, all'interno della maggioranza, per ciò che riguarda tale provvedimento. Il provvedimento è all'esame del Parlamento ormai da due anni e mezzo. Si sarebbe potuto fare sicuramente meglio e prima. Di sicuro questa farraginosità e questa lungaggine dovrebbero fare scuola per le prossime leggi sulla concorrenza. Un esame parlamentare durato quasi due anni e mezzo ha portato a far perdere l'idea che quella in esame sia una legge annuale sulla concorrenza, perché è diventata biennale, quasi triennale. Il provvedimento in esame non è più una legge organica, frutto delle segnalazioni dell'Autorità garante della concorrenza e del mercato e quella che nel testo originale sarebbe dovuta essere una sorta di legge di manutenzione annuale, in effetti è diventata un contenitore in cui è stato infilato di tutto. Signora Presidente, se la concorrenza è quella condizione nella quale più imprese competono nello stesso mercato, producendo gli stessi beni o servizi, per soddisfare una pluralità di acquirenti in concorrenza e nella quale nessuno degli operatori è in grado di influenzare, con le proprie decisioni, l'andamento delle contrattazioni, ciò pare forse l'obiettivo che ci si era prefissati, ma certamente, guardando il risultato della legge che ci apprestiamo a votare, tale obiettivo non è stato né rispettato né raggiunto. Le liberalizzazioni sono molto spesso considerate necessarie, strategiche e utili per uscire dalla recessione. Oltre alle indicazioni provenienti dall'Autorità antitrust e dalle direttive europee, nel provvedimento in esame si vende una ricetta per uscire dalla crisi e non fa nulla se l'articolato del disegno di legge non sempre abbia basi solide e determinate da considerazioni tecniche, ma sia legato alle grandi lobby, ai grandi gruppi e alle immancabili ideologie politiche di cui le due Camere non sembrano poter fare a meno. Verrebbe allora da pensare che, in base al colore politico del Governo in carica in un dato momento, si tira e si stiracchia la legge n. 99 del 2009 alla bisogna e come meglio si crede. L'introduzione di una maggiore concorrenza all'interno di un sistema può scardinare le varie lobby e i trust, per fare in modo che si obblighino i produttori unici di un dato servizio a stare sul mercato e a confrontarsi con i diritti dei consumatori. Un regime concorrenziale è favorevole a tutti, ai consumatori e ai produttori, che avrebbero tutto da guadagnare da un adeguamento della loro offerta e della loro competitività: questa è la base del ragionamento. Dunque, signora Presidente, abbiamo sbagliato comunicazione; o meglio, tutti coloro che hanno manifestato e scioperato in questi mesi lo hanno fatto senza sapere che perdere il lavoro o quello che hanno costruito negli anni sarebbe stato solo l'inizio del loro nuovo benessere. Chiediamo scusa per non essere stati capaci di trasmettere questa sensazione bellissima. Molto cattivi samaritani considerano oggi il libero scambio e le politiche di libero mercato come la panacea di tutti i mali. La Banca mondiale, secondo i suoi studi sulla facilità di fare business, colloca il nostro Paese all'87º posto su 183: l'Italia ha dunque perso quasi quattro posizioni rispetto all'anno scorso. Nella velocità dei permessi edilizi siamo al 96º posto, nell'allacciamento alle reti elettriche al 109º posto, per l'accesso al credito al 98º posto. Non brilliamo per nulla per i tempi di apertura delle imprese. Siamo al 134º posto per facilità di pagare le tasse, anche se sembra un po' troppo. Si impiegano duecentottantacinque ore all'anno per adempimenti fiscali. Non siamo in grado di gestire i nostri rifiuti, le nostre carceri, il nostro approvvigionamento energetico e abbiamo visto anche cosa succede con l'acqua dopo soli due mesi che non piove. Non siamo in grado di gestire i conflitti con le grandi opere e non siamo neppure capaci di fare una politica industriale. Siamo alla politica industriale 4.0 e non ho visto la fine della 2.0; mi sono perso probabilmente per strada la 3.0. L'abbiamo saltata a piè pari. Non abbiamo voluto o saputo cambiare la scuola. Le privatizzazioni sono state fatte male e le liberalizzazioni le stiamo facendo anche peggio. Si è parlato di presenza di barriera alla competizione, di insufficienza di trasparenza, di raccomandazione della Commissione europea per quanto riguarda ciò che dovevamo fare. Per la verità, questo provvedimento interviene in merito solo a qualche punto segnalato dall'Autorità. Si tratta di punti certamente importanti come la RC Auto, i fondi pensioni, i servizi postali e le questioni legate alle comunicazioni. Per quanto ci riguarda, forse le cose potevano essere fatte un pochino meglio, ascoltando anche le minoranze, che non è una bruttissima cosa. Voi della maggioranza avreste dovuto cercare di mettervi davvero dall'altra parte del tavolo, dove si siedono i cittadini, che notoriamente sono anche i consumatori e i fruitori di servizi. Aboliamo questa benedetta Bolkestein e rivediamo tutto il Trattato. L'Italia ha le sue tradizioni, la sua economia e la sua cultura nazionale ed è il Paese dove il piccolo è bello; è anche - occorre dirlo - il Paese dei campanili e delle corporazioni, che non è sempre un termine negativo se si fa riferimento alla trasmissione di un lavoro dal padre al figlio. Si è, infatti, notato che certe categorie in Italia erano particolarmente in affanno ad aprirsi all'Europa. Ciò è avvenuto perché le piccole dimensioni dell'azienda familiare la rendono inadatta a competere perché, per natura, molto venerabile. I tassisti, i balneari e gli ambulanti e tanti altri sono spaventati dal dover competere sulle licenze con aziende più grandi. Sono certamente più grandi per dimensioni, ma non so se dotate di competenze e capacità. La grandezza, però, li ha sicuramente spaventati. Questo disegno di legge quale effetto avrà sull'economia, sui cittadini, sui contribuenti, sui consumatori e produttori? Quanti punti di PIL pensate di recuperare? Quanti nuovi assunti? L'apertura dei mercati ci sarà per gli altri, probabilmente. La Bolkestein ha creato solamente uno sfacelo sotto questo aspetto. Ci sono aziende che chiudono e delocalizzano e poi smettetela di parlare del cuneo fiscale. Ci venite ancora a raccontare che lo 0,1-0,2 per cento sono qualcosa di positivo. Su questo disegno di legge è intervenuto a vario titolo il sottosegretario allo sviluppo economico Antonio Gentile, che è qua ad ascoltarci e di questo lo ringraziamo. Gli ha fatto eco il primo ministro Gentiloni Silveri. Entrambi hanno chiesto un'approvazione rapida e non sono stati, forse, grandi profeti: pensiamo di dover e poter chiudere con un passaggio rapidissimo in Commissione. In Commissione abbiamo svolto circa due anni di discussione ed abbiamo perso il conto delle audizioni. Pensavamo che, dopo otto o nove mesi dalla sua approvazione in 10ᵃ Commissione, il provvedimento fosse maturo, ma magari non lo è, e allora lo farete maturare come le banane nella cella della fiducia. E così è stato. L'articolo 47 della legge n. 99 del 2009 prevede che annualmente ci sia un provvedimento per il mercato e la concorrenza: si tratta di una finalità che pare sicuramente ottima e dovrebbe risolvere e rimuovere i tanti ostacoli, i freni che restano nei mercati dei prodotti e dei servizi. Ma questa legge di annuale ha ben poco. È un provvedimento che ha palesato molte contraddizioni nell'approccio che la maggioranza ha avuto nel venire a capo di un testo condiviso. L'esame svolto ha chiaramente messo a nudo i vari portatori di interesse e soprattutto le grandi lobby. Come dicevamo, c'è stata una serie infinita di audizioni, certamente necessarie, ma a volte in limpida divergenza, in base agli interessati e agli auditi che venivano in Commissione. Si è detto che questo disegno di legge sulla concorrenza è stato rimesso sui binari: è come dire che era abbondantemente deragliato e quindi aveva perso quella linea guida che la legge n. 99 aveva fissato. Nei quattro passaggi presso le due Aule parlamentari abbiamo espresso voto contrario e faremo lo stesso anche in questo passaggio. Concludo con una chiosa. Visto che mancano alcuni mesi alla fine di questa legislatura, chiediamo che, finito l' iter di questo disegno di legge, si riprendano i temi principali: la disoccupazione è al 13-14 per cento mentre quella giovanile è al 42-43 per cento; vi sono i problemi del lavoro e dell'immigrazione. Inoltre, vi chiedo di farmi un favore: cercate di dire a Boeri di stare zitto, perché quando parla fa solamente casino. Con questo, ho terminato il mio intervento.
2017-08-02	LN	DivinaSergio	La Lega potrebbe dire la stessa cosa: solo per le grandi pressioni fatte dalla Lega finalmente mettete in campo un'azione necessaria per tutelare l'interesse del nostro Paese: magari. Magari fosse così perché, se andiamo a vedere nella sostanza, vi è invece solo la parvenza della volontà di seguire una linea, che non è tanto una linea della Lega Nord, ma del sentire comune del Paese, che chiede un po' di controllo sui flussi migratori. Si dà una risposta che, apparentemente, va in questa direzione. Si propone di aiutare le forze navali libiche a contrastare il traffico illegale di clandestini e traffico di esseri umani. Chi può dirsi non d'accordo? Si eliminano così due fenomeni negativi; addirittura, uno è un reato biasimevole e forse uno dei più efferati. Ma è veramente così? A dire il vero, già con altre missioni avremmo dovuto ottenere risultati che tutelavano questo martoriato Paese. Ricordiamo, per esempio, la missione Triton di Frontex. Poiché mettevamo navi in campo, bisognava tutelare le frontiere europee e, chiaramente, dal Mediterraneo verso l'Italia arrivava il maggior numero dei traffici che avrebbero poi interessato tutta l'Europa.
2017-08-02	LN	DivinaSergio	È appena intervenuto il senatore Gasparri che, giustamente, ha detto che noi tuteliamo il mare mentre tutti gli altri dicono: se voi non siete in grado di tutelarlo ve li tenete, perché se sono clandestini non possono circolare liberamente in Europa.
2017-08-02	M5S	CioffiAndrea	Le transazioni finanziare fatte in quel modo creano squilibri incredibili. Una volta c'è stato un crash - tutti ne conoscono la storia - che ha prodotto un decadimento della borsa del 10 per cento nell'ordine di ventidue secondi. Questo è ciò che succede ed è il sistema verso il quale stiamo andando. C'è un'altra direttiva molto interessante che riguarda l'interoperabilità del sistema ferroviario. Chi può non essere d'accordo con l'interoperabilità del sistema ferroviario? Poi però ce n'è anche un'altra, dove si parla di un'apertura al mercato dei servizi di trasporto ferroviario e si dice, in buona sostanza, che bisogna rafforzare l'indipendenza del gestore dell'infrastruttura con specifico riferimento ai casi in cui il gestore sia integrato verticalmente. Guarda caso, è la situazione dell'Italia che è l'unica Nazione europea ad aver aperto la libera concorrenza nel settore dell'alta velocità. Perché non lo fanno la Francia, la Germania o altri Paesi? Perché non diciamo niente? Questo è quello che vogliamo fare con le leggi di delegazione europea? Questo è il contributo che vogliamo dare all'Europa o vogliamo iniziare a puntare i piedi sul serio per difendere gli interessi del nostro Paese? Se davvero siamo più bravi degli altri ad avere aperto alla libera concorrenza, allora dovremmo andare a dare noi uno schiaffo - ovviamente metaforico - ai francesi, mentre lo schiaffo lo danno loro a noi con la partita su Fincantieri di cui abbiamo già parlato. Allora quand'è che iniziamo a tutelare i nostri interessi? E non gli interessi corporativistici - per carità - ma gli interessi dei cittadini. Se siamo aperti alla concorrenza, come - per esempio - sull'infrastruttura ferroviaria e sul suo gestore, perché non lo fanno anche gli altri Paesi? Questo avremmo dovuto dire per difendere la nostra responsabilità e quanto abbiamo deciso di fare in ossequio ai dettami europei. Quando osserviamo che la Germania viola le regole che ha voluto imporre - come tutti noi sappiamo - perché supera il 6 per cento del surplus di bilancio commerciale e non le viene detto niente, perché è la Nazione leader, quella che guida l'Europa, dove vogliamo andare?
2017-08-02	M5S	CioffiAndrea	Signor Presidente, questa legge di delegazione europea - come tutti sappiamo - cerca di sanare un vecchio problema: il ritardato recepimento di moltissime direttive dell'Unione europea. L'Italia è storicamente in ritardo da questo punto di vista e, dopo quattro anni di Governo, siamo ancora in ritardo. E lo dobbiamo sempre ricordare. Il provvedimento in esame è sostanzialmente un grandissimo elenco di deleghe date al Governo per recepire le direttive e per scrivere l'attuazione delle direttive stesse. Le direttive vengono emanate dall'Unione europea che - come tutti noi sappiamo - è sostanzialmente dominata dalla Commissione, che è il vero problema dell'Unione europea. Il vero problema dell'Unione europea è che non è democratica, perché chi la governa e chi ha il potere di fare le leggi non è eletto, ma è semplicemente indicato. Quindi, il problema profondo dell'Unione europea solo la sua strutturazione e la sua composizione. Il problema non è l'Unione europea. Il problema è che cos'è l'Unione europea. È una questione della quale abbiamo discusso tante volte. Ci troviamo in uno strano limbo nel quale abbiamo parlato dell'Europa. Mi ricordo quando ero un po' più giovane - non sono particolarmente vecchio, ma allora ero un po' più giovane - e si parlava della grande Europa, di quella che doveva essere l'unione dei popoli. Abbiamo fatto una cosa che non è né carne né pesce, come sempre succede non solo in Europa, ma ovviamente anche in Italia. È un continuo divenire di quello che vediamo continuamente. Non abbiamo fatto un'Unione europea politica, ma abbiamo fatto l'euro, una unione monetaria, che ha sottratto il potere politico in mano agli eletti e l'abbiamo dato a una fantomatica Commissione. Qualche passo è stato fatto, ma siamo ancora lenti e ci troviamo nella strana situazione in cui l'Unione europea detta le regole con un sistema cosiffatto, in cui tutti noi sappiamo che ci sono delle fortissime pressioni lobbistiche fatte a livello di Unione europea senza la possibilità per i parlamentari eletti di mettere bocca. Da qui nascono direttive, regolamenti e tutto quel bel tran tran del quale continuiamo a parlare. Poi ci sono dei punti molto particolari nel disegno di legge di delegazione europea. Ad esempio, all'articolo 1 - non c'è bisogno di andare lontano - il Governo è delegato ad adottare, secondo i termini, le procedure e i princìpi e quant'altro, i decreti legislativi per l'attuazione delle direttive elencate nell'allegato A. Che cosa vuole dire questo? Vuol dire che il Governo è delegato ad adottare, secondo quello che ritiene opportuno, le direttive europee, che sono ventotto. Noi diamo una delega sostanzialmente in bianco al Governo stabilendo che deve adottare le direttive con dei decreti e fare un po' quello che gli pare. Ovviamente non potremo mai permettere e non potremo mai essere d'accordo con un tale andazzo, visto il livello di questo Governo, che tutti noi speriamo vada a casa presto. Ma prima o poi le elezioni politiche arriveranno e vedremo che cosa succederà.
2017-08-02	PD	CociancichRoberto	Per quanto riguarda il merito della legge di delegazione, vorrei limitarmi a ringraziare sinceramente il presidente Chiti, e il relatore e anche il Governo, che in tre anni ha ridotto in maniera significativa, dimezzandole, le procedure d'infrazione. Oggi stiamo facendo qualcosa di importante in questa direzione. Essere europei non è fare chiacchiere, non è fare dichiarazioni di principio, ma è fare cose concrete, dei passi semplici, a volte magari modesti, ma che poco per volta aiutano il nostro Paese a recuperare una credibilità andata perduta, quando detenevamo la maglia nera d'Europa con 120 procedure d'infrazione pendenti. Oggi siamo arrivati a 65 e, con l'approvazione di questo provvedimento, diamo un ulteriore contributo alla credibilità del nostro Paese.
2017-08-02	PD	CociancichRoberto	Signor Presidente, anche io sarò estremamente breve. Vorrei riprendere alcuni spunti accennati da chi mi ha preceduto. In particolare, non posso che condividere la preoccupazione del senatore Cioffi che si vada verso un mondo ormai dominato dai robot, dove le persone non si parlano. È una preoccupazione giusta. Per dare attuazione a questo principio, auspico che il senatore Cioffi si rechi in Commissione politiche dell'Unione europea la mattina alle ore 8,30 quando ci riuniamo e partecipi anche al dibattito sul disegno di legge di delegazione europea. Il suo sarebbe un contributo sicuramente utile e noi siamo desiderosi di sentire le sue idee sia sull'Europa, sia sui robot.
2017-08-02	PD	VattuoneVito	Infine, ricordo che un altro fondamento giuridico è rinvenibile nel precedente memorandum d'intesa firmato dal presidente al-Serraj e dal presidente Gentiloni in data 2 febbraio 2017, nonché nella precedente deliberazione del Consiglio dei ministri del 14 gennaio 2017, relativa alla proroga del dispositivo aeronavale Mare sicuro, già autorizzato da entrambi i rami del Parlamento con le risoluzioni dell'8 marzo 2017, dal quale saranno prelevate le unità destinate alla presente missione. In base all'insieme di questi elementi, la missione di oggi si pone perfettamente in continuità con la linea, condivisa a livello internazionale, di sostegno al Consiglio presidenziale-Governo di accordo nazionale libico e con l'impegno del nostro Paese nel quadro del processo di stabilizzazione della Libia. Possiamo ricordare a titolo di esempio le attività addestrative a favore della Guardia costiera, che già sono in atto; l'avvio dell'operazione Ippocrate, con la realizzazione di un ospedale da campo a Misurata, che ha già curato circa 3.000 persone; il fatto che ad aprile abbiamo fornito alla Libia quattro guardiacoste. Per quanto attiene agli assetti destinati alla missione oggi all'esame dell'Aula, essi consistono in due mezzi navali (una unità per il supporto tecnico e logistico e un pattugliatore), con possibilità di integrazione - qualora lo si ritenesse necessario - con ulteriori assetti provenienti dalla medesima missione. Anche il personale impiegato sarà tratto dal contingente già autorizzato dal Parlamento (sempre con riferimento a Mare sicuro). La durata programmata è prevista dal 1° agosto al 31 dicembre dell'anno in corso. Infine, per quanto attiene ai profili finanziari, la deliberazione specifica è che non ci saranno variazioni rispetto al fabbisogno già approvato per l'anno in corso per l'operazione Mare sicuro. Questi sono i presupposti formali. Ovviamente ci sono anche presupposti non formali, ma sostanziali e di merito, per realizzare un intervento efficace: e qui l'analisi è estremamente complessa in ragione della complessità delle cause che originano il fenomeno migratorio e del contesto geopolitico che ne rende difficile una soluzione immediata. È chiaro che un intervento militare non è sufficiente a risolvere crisi complesse come quella in esame; sono necessari una risposta multidimensionale e strumenti politici e di integrazione condivisi. Le relazioni dei ministri Alfano e Pinotti di ieri e quella svolta dal ministro Minniti pochi giorni fa alle Commissioni affari esteri e difesa del Senato danno ragione del quadro complessivo di interventi, iniziative e misure in cui la missione di oggi si inserisce e che rappresentano l'attuazione di una politica multidimensionale dell'Italia. Solo per portare all'attenzione dell'Assemblea alcuni dati informo che negli ultimi giorni, per la prima volta (lo dicono le statistiche di luglio), c'è stata un'inversione di tendenza sostanziale nel numero di sbarchi. Pochi giorni fa, la Commissione europea ha comunicato, nella relazione periodica sui trasferimenti dei richiedenti asilo all'interno dell'Unione europea e sul reinsediamento dei rifugiati, che giugno è stato un mese record per i ricollocamenti di migranti dall'Italia e dalla Grecia. L'Unione europea ha seguito una nostra indicazione nel subordinare la concessione dei visti legali a una effettiva collaborazione dei Paesi di maggiore provenienza dei migranti nel rimpatrio dei migranti illegali. Il risultato è stato che un Paese come il Bangladesh, che è il secondo per numero di migranti nel nostro Paese, oggi collabora fattivamente. Lunedì scorso, Juncker ha comunicato a Gentiloni, con una lettera che inviterei quanti si stanno esprimendo criticamente sulla nostra politica estera a leggere, che la Commissione europea ha deciso di appoggiare con un impegno straordinario lo sforzo italiano, stanziando 100 milioni e fornendo esperti per accelerare i processi di asilo e rimpatrio e assistere comunità e autorità locali che ospitano i migranti e sostenere l'integrazione. Sempre pochi giorni c'è stato un positivo incontro a Tunisi del gruppo di contatto Europa-Africa, con sette Paesi europei (Italia, Austria, Francia, Germania, Malta, Slovenia e Svizzera), assieme a Tunisia, Ciad, Niger, Algeria, e Libia, con l'obiettivo di intervenire sui Paesi d'origine per fermare le partenze dei migranti che raggiungono la Libia e da lì l'Italia e contrastare le organizzazioni criminali che gestiscono i traffici del deserto. Venerdì c'è stato un incontro a Roma con il Ministro dell'amministrazione interna del Mali, che ha inserito questo Paese nel tavolo di concertazione istituito a maggio scorso con Ciad, Libia e Niger, per la cooperazione nella gestione delle frontiere. Ieri il ministro Alfano ci ha informato delle cospicue risorse che investiamo nel sostenere la capacità di gestione delle frontiere di Paesi come il Mali. Vi è inoltre il coinvolgimento dei sindaci della Libia - come ci ha reso noto il ministro Minniti - e altro ancora. Ma non voglio dilungarmi. Si può dire che tutto ciò è insufficiente e certamente la crisi è ancora ampia. Resta comunque il fatto che questi sono tutti segmenti che concorrono a delineare e articolare una politica multidimensionale e condivisa, che rappresenta l'unica possibilità che abbiamo per affrontare crisi sistemiche e complesse come quella dei flussi migratori. L'attivazione di questi distinti canali ha il duplice effetto, in primo luogo, di costruire una politica che abbia qualche efficacia e, in secondo luogo, di rendere le istituzioni multilaterali credibili nella loro capacità di rispondere alle necessità di oggi; il che rappresenta un valore aggiuntivo di importanza enorme. L'insieme di questi fattori dimostra chiaramente come la strategia adottata dall'Italia, senza scorciatoie o fughe in avanti, per la questione dei flussi migratori stia portando a risultati positivi. È in questo quadro che va contestualizzato l'impegno di oggi, che mira a rafforzare la capacità libiche di controllo delle proprie acque territoriali libiche e ci consente di fare un passo in avanti nel contrasto dell'immigrazione illegale e del traffico di esseri umani, con l'obiettivo di ridurre il flusso dei migranti nel nostro Paese. È un impegno che andrà implementato, allargando gli strumenti, al fine di affrontare le cause remote del fenomeno e di migliorare capacità di gestione nei Paesi di origine e di transito. In conclusione, con la nostra risoluzione esprimiamo parere favorevole all'autorizzazione per l'anno in corso della missione di supporto alla Guardia costiera libica. Il Parlamento intende monitorare l'andamento di queste missioni e, quindi, la risoluzione impegna il Governo a riferire alle Camere entro il 15 ottobre. Più in generale abbiamo cercato di raccogliere le osservazioni emerse dal dibattito in Commissione, convinti del fatto che siamo di fronte a un obiettivo comune e condiviso da tutti. Riteniamo infatti che con questo intervento sul dossier Libia, il nostro Paese faccia un ulteriore e importante passo avanti.
2017-09-12	LN	CrosioJonny	Signor Presidente, a nome della Lega Nord voglio anch'io esprimere il nostro cordoglio per le vittime e la solidarietà a tutta la città di Livorno. In modo particolare vogliamo stingerci alla piccola Camilla, che crediamo sia due volte vittima innocente; primo per la sua giovane età e secondo perché non aveva con certezza alcuna responsabilità. Non voglio entrare nel merito delle responsabilità; a tutti noi, credo, non sono piaciute le polemiche. Credo altresì che questo sia il momento di essere veramente solidali con la città e fare tutti insieme delle analisi che siano veramente propositive. Purtroppo il territorio del nostro Paese è fragile già dal punto di vista idrogeologico. L'incuria, manifestata negli anni passati in un'errata programmazione della costruzione del territorio, ci consegna oggi una fragilità ancora più spiccata e accentuata. Crediamo che anche questa ennesima tragedia, in cui ci sono state troppe vittime e troppi danni anche dal punto di vista economico, debba essere lo spunto per fare delle riflessioni sul nostro territorio. A livello locale, crediamo che si debba avere il coraggio di fare un'analisi seria, valutando quello che negli anni passati, specialmente gli anni Settanta, ci è stato consegnato come costruzione e pianificazione del nostro territorio. Si deve altresì avere il coraggio di intervenire in maniera importante, magari al di fuori del consenso elettorale e politico, programmando il ripristino dei luoghi tramite delle demolizioni, come avvenuto in altri territori che prima di Livorno hanno purtroppo vissuto queste brutte e tristi esperienze, dalle quali hanno saputo trarre degli stimoli positivi e trovato la forza di ripristinare i luoghi. C'è poi un'altra riflessione che credo sia importante nell'analisi che deve essere fatta. Ci confrontiamo oggi con una situazione climatica che sta sconvolgendo tutti i parametri di riferimento nella programmazione e nella realizzazione delle opere di difesa del suolo. I parametri di riferimento solo per le piogge non sono infatti contemplati nel quaderno delle opere tipo; ricordo che 260 millimetri di pioggia in poche ore rappresentano un fenomeno devastante. Il clima a livello mondiale sta veramente cambiando. Ciò che sta accadendo negli Stati Uniti fa rabbrividire. Anche nel nostro Paese il clima sta purtroppo cambiando. Non solo nel nostro Paese, ma in tutta l'Europa, ci sono casi e situazioni, anche al di fuori dei nostri confini, in cui purtroppo le precipitazioni e l'evoluzione climatica creano questi grossi problemi. Devono essere fatte pertanto riflessioni serie e ponderate per pianificare il territorio nel prossimo futuro in maniera seria e responsabile, avendo il coraggio di ammettere le proprie responsabilità in una gestione che, in parte, abbiamo ereditato, ma che abbiamo avuto anche poco coraggio di modificare cambiando lo stato dei luoghi. Bisogna davvero fare il salto qualitativo che ci permetta di evitare che queste tragedie si ripetano. Già i mutamenti climatici non ci danno sicuramente una mano, ma se poi noi stessi non abbiamo nemmeno il coraggio di ammettere i nostri errori, ripristinando e mettendo a posto il nostro territorio e il nostro ambiente, continueremo a pagarne le conseguenze. Signor Presidente, concludo esprimendo nuovamente la nostra piena solidarietà a tutto il popolo livornese e un cordoglio sentito per le vittime di quest'immane tragedia.
2017-09-13	FI	AzzolliniAntonio	AZZOLLINI (FI-PdL XVII). Signora Presidente, i colleghi del mio Gruppo parlamentare, i senatori Mandelli e Ceroni, già questa mattina si sono soffermati sulle ragioni per le quali il nostro Gruppo voterà contro l'assestamento di bilancio che oggi ci viene presentato. Non vi è dubbio che questo voto contrario è anche, come è già stato detto, molto preoccupato. Se ci si sofferma sui dati portati dalla legge di assestamento, si capisce che la situazione della finanza pubblica italiana non è sotto controllo. Si è già detto che il saldo netto da finanziare, quindi uno dei saldi fondamentali, rispetto al disegno di legge di bilancio 2017, è aumentato, quindi è peggiorato, in termini di competenza per 17,4 miliardi e ciò è molto grave, ma è ancora più grave perché peggiora di più in termini di cassa ed ammonta ad oltre 20 miliardi di euro. È del tutto evidente che il peggioramento della cassa rispetto alla competenza continua ad indicare una spesa corrente che aumenta ed è fuori controllo. Questo è il dato di fondo che emerge da questo bilancio e dice che non soltanto il saldo netto da finanziare peggiora, ma peggiora tutto: peggiora il ricorso al mercato, che è naturalmente la differenza tra le entrate finali ed il totale delle spese e quindi significa che dovremo ricorrere di più all'emissione di titoli e dunque al debito. Soprattutto, peggiora l'avanzo primario: tutti ricordano che tra la fine degli anni Novanta e l'inizio del 2000, una bandiera del centrosinistra era quella di aver migliorato l'avanzo primario. Non è qui il caso di vedere perché allora migliorò, ma intanto questo era ritenuto uno dei segnali di buona finanza pubblica. Bene: l'avanzo primario peggiora, addirittura si dimezza. Voglio ricordare che l'avanzo primario è quell'indice che immediatamente riverbera sul debito ed è uno degli indici che segnalano la possibilità di migliorare il rapporto debito-PIL che è quanto oggi ci chiede l'Europa ma soprattutto è la vera zavorra che frena le possibilità di sviluppo in Italia. L'avanzo primario diminuisce. Vi è un altro dato che sembra migliore, cioè quello del risparmio pubblico, che è la differenza tra le entrate correnti e le spese correnti al lordo degli interessi pagati. Si capisce che il risparmio pubblico migliora perché il tasso degli interessi sul debito pubblico è in assoluto, in maniera straordinaria, più basso rispetto a tutto il periodo precedente, almeno a mia memoria. E attenzione, che questa favorevole congiuntura seppure fa migliorare il risparmio pubblico, come ho detto prima, non è però capace di migliorare l'avanzo primario ed ecco perché il quadro è francamente e certamente negativo. Naturalmente, che incrementino le spese correnti è un dato importante. Tali spese aumentano nell'ordine di quasi 3 miliardi di euro: questo significa che abbiamo ancora una situazione della spesa corrente che non è sotto controllo. E, quasi beffardamente, signora Presidente e colleghi, sembra che aumentino le spese in conto capitale e allora ci si illude, pensando che sia una fortuna, perché, ad una prima lettura, sembra siano spese relative agli investimenti. No: viene considerata spesa in conto capitale anche l'acquisizione di attività finanziarie. Ed ecco l'aumento di 20 miliardi perché, come sapete, sono stati necessari 20 miliardi per affrontare i problemi bancari in Italia. Quindi, a prescindere dal fatto che siano o non siano utili - probabilmente sì - quei 20 miliardi non sono un aumento della spesa in conto capitale per investimenti, sono soltanto spese necessarie per venire incontro ad una emergenza finanziaria del Paese. Le acquisizioni di attività finanziaria vengono classificate come spese in conto capitale ed ecco l'aumento di tali spese, mentre, in verità, ormai le spese per investimenti, addirittura, stancamente, continuano a diminuire, perché sono già ridotte non al lumicino, ma a pochissimo. Ed allora è sufficiente, come diceva stamattina il vice ministro Morando, quel sentiero stretto per rimettere in piedi l'Italia? No. Io credo che non sia possibile. C'è bisogno, invece, più che di un sentiero stretto di una veduta larga, di un vero cambiamento di rotta, di un Governo che abbia il coraggio di fare alcune cose importanti che limitino grandemente la spesa corrente e diano agli investimenti pubblici, che sono compito del Governo, un significativo aumento. È vero, sono d'accordo con il vice ministro Morando sul fatto che l'insieme delle misure per le industrie - ammortamenti, crediti d'imposta ed altro - sono state, in questo momento, degli elementi positivi, che hanno in un certo modo contribuito alla ripresa che in questi mesi si sta verificando, ma, attenzione, ci sono molti indicatori che dicono che l'attuale ripresa non ha carattere strutturale e comunque la nostra ripresa è largamente inferiore a quella dei nostri competitor europei. Allora perché sono necessari una veduta larga e un cambiamento di rotta? Faccio solo un esempio, relativo agli investimenti pubblici. C'è un grafico che mette i brividi in chiunque lo legga: nel 2016 le somme appostate per gli investimenti pubblici sono state di gran lunga maggiori che negli anni precedenti, ma le somme spese sono state di gran lunga minori, addirittura in valore assoluto, rispetto a quelle precedenti. Ed ecco la veduta larga: non è che forse quel complicatissimo meccanismo del nuovo codice degli appalti, che si sussegue a quello precedente e che non si sa come vi si sovrappone, è davvero uno degli elementi che frena il tradursi dell'appostamento di bilancio in investimento concreto e quindi in occupazione, lavoro e ricchezza? Non è che quel profluvio di autorità, semiautorità e ultrautorità, che riteniamo debbano dare una patente di legittimità a tutto, in realtà non frenano i meccanismi di corruzione, anzi frenano soltanto gli investimenti buoni? Non è che - mi si scusi la parafrasi un po' semplice - buttiamo solo il bambino e nemmeno l'acqua sporca? PRESIDENTE. La prego di concludere, senatore Azzollini. AZZOLLINI (FI-PdL XVII). Mi avvio alla conclusione, Presidente. Questo dato, che non emerge molto chiaramente in statistiche, fa davvero rabbrividire: la veduta larga significa togliere lacci e laccioli. Significa creare un complesso di economie esterne che favoriscano gli investimenti pubblici, quelli privati e contribuiscano ad attrarre quelli esteri. Solo questo può contribuire seriamente alla ripresa dello sviluppo in Italia in maniera strutturale. Con quel sentiero stretto e queste manovre di assestamento, che denotano ancora un uso largheggiante di spesa corrente rispetto alle necessità di una finanza pubblica sana e che promuova invece esclusivamente lo sviluppo, non ci siamo proprio. Ed è per questo che il Gruppo di Forza Italia voterà contro la proposta di assestamento.
2017-09-13	M5S	LezziBarbara	Signora Presidente, questa mattina ho avuto modo di ascoltare sia i relatori, che il vice ministro Morando. Tuttavia, per molti aspetti ho avuto la sensazione di riascoltare sempre la solita propaganda, come quando si scrivono i tweet e si fa il solito gioco con i numeri, prendendo soltanto quelli che più convengono alla maggioranza e al Governo per ostentare capacità e successi che di fatto noi riteniamo non ci siano. Perché dico questo? Perché, ogni volta, c'è un autoincensarsi, soprattutto da parte dell'elegante ex Premier, ora segretario del Partito Democratico, che incensa i suoi 1.000 giorni di Governo e le riforme adottate. Vorrei ben capire di quali riforme si parla, perché la riforma della pubblica amministrazione è stata parzialmente bocciata, quella della scuola ha costretto a imbarazzanti migrazioni la maggior parte dei docenti, per non parlare della scarsa gratificazione per quanto riguarda gli studenti e, quanto alle riforme istituzionali, e abbiamo la riforma costituzionale, anch'essa bocciata. Rimarrebbe magari il jobs act. Anche qui, si rimpallano i successi da Gentiloni Silveri, a Padoan, a Poletti, Calenda e Renzi. Tutti sono impegnati a scrivere tweet, ma nessuno ci dice che la misura contenuta nella legge di bilancio, legata al jobs act, che ci è costato oltre 20 miliardi di euro, ha portato il livello di disoccupazione a un gap maggiore rispetto alla media europea. Cosa voglio dire? Quando il Governo Renzi si è insediato, in Italia il tasso di disoccupazione era pari al 12,9 per cento, mentre la media europea era del 12 per cento; quindi, il differenziale era pari allo 0,9 per cento. Ora, invece, il differenziale è del 2,2 per cento. Sto dicendo che il gap è più che raddoppiato, a fronte di oltre 20 miliardi di spesa pubblica, perché, chiaramente, tutti abbiamo pagato lo spot della decontribuzione, che, peraltro, è stato fatto a fronte dell'abolizione di una norma strutturale. Ritornando alla riforma del jobs act, questa avrebbe dovuto eliminare il precariato, eppure i dati del secondo trimestre ci dicono che, con riferimento ai nuovi assunti, otto su dieci sono a tempo determinato: questo non è altro che la certificazione dell'unica riforma di Renzi rimasta in piedi. Magari si parla anche della produzione industriale. Ricordo che nel giugno scorso in una serie di tweet si è scritto che c'era, finalmente, un dato significativo e decisivo, pari a un aumento dell'1,1 per cento. Giusto. Tale dato si riferiva a un incremento rispetto al maggio del 2017, quindi da un mese all'altro. Qualche giorno fa sono usciti i nuovi dati dell'INPS e sento tuonare Gentiloni Silveri, Renzi, Calenda e compagnia cantante rispetto a un +4,4 per cento. Ebbene, rimango basita, mi chiedo: dove prendono questo dato? È giusto +4,4 per cento, ma è un dato tendenziale luglio 2016 su luglio 2017. Allora, sarebbe stato interessante dire che a giugno 2017 rispetto a giugno del 2016 la crescita era del 5,2 per cento, quindi siamo scesi al 4,4. Sarebbe più responsabile e più maturo fare i conti come si devono fare, quindi mese con mese. Allora, se a giugno abbiamo avuto un +1,1, che è un dato significativo, un incremento deciso che ha portato un buon contributo alla produzione industriale (ma bisogna considerare anche la componente energetica perché, volenti o nolenti, è così, signori, e basta andare a leggere anche il rapporto Terna per sapere il perché), arriviamo a luglio e la crescita congiunturale, ossia mese su mese, è dello 0,1 per cento. Allora, signori, dal momento che siete così affezionati agli "zero virgola" perché l'elegante ex Premier non ha twittato che la crescita della produzione industriale è stata dello 0,1 per cento? Ma voglio scendere ancora più nel particolare, rispetto alla produzione industriale, perché è molto interessante valutare anche l'indice dei dati destagionalizzati. Sono dati che si trovano facilmente sul sito dell'ISTAT e ci dicono che, considerato 100 il dato 2010, che è l'anno di riferimento, siamo a 96,9. Quindi, siamo ancora distanti però stiamo cercando di avvicinarci al 100 del 2010. Ma se guardiamo un po' tutta la progressione, vediamo che a dicembre 2016 - e di questo devo rendere merito, purtroppo, a Renzi - eravamo già a 96,2, e a gennaio c'è stata una contrazione decisiva e poi c'è stata una contrazione in aprile che ci aveva portato a 94. Allora, pian piano stiamo recuperando questo indice, ma siamo sempre ai dati di partenza: c'è poco da twittare! Almeno in questo caso, quando andiamo a discutere del rendiconto, sarebbe molto più maturo e più responsabile guardare ai numeri per quello che sono e decretare i fallimenti per non farne degli altri, cosa che invece, purtroppo, non è. Un dato che da parte del Governo non ho assolutamente ascoltato, purtroppo, è che abbiamo raggiunto un nuovo record, decisivo anche questo: quello del debito pubblico. Sì, perché abbiamo toccato i 2.281 miliardi di debito pubblico, e la cosa più sconcertante, però, è che c'è un bel gap, anche in questo caso, tra l'aumento del PIL e l'aumento del debito pubblico: il debito pubblico galoppa e il PIL affanna rispetto al debito pubblico. Questo è sbagliato, è una distorsione che bisogna evidenziare, perché altrimenti non si va avanti. Leggendo il rendiconto, magari qualche dato positivo c'è, ma dobbiamo anche valutare il perché. C'è perché, in realtà, c'è il quantitative easing che ci ha fatto risparmiare 10 miliardi di euro di interessi passivi e non è un'azione del Governo e c'è un taglio feroce a carico delle amministrazioni locali, le quali pagano il debito, quando invece quello delle amministrazioni centrali non fa altro che aumentare. E qui veniamo al sentiero stretto di cui ha parlato il vice ministro Morando. Sì, perché dal debito pubblico per forza si deve parlare di sentiero stretto, che sembra una poesia, sembra che arrivi chissà da dove, ma arriva dal Governo Renzi, che, dopo le clausole di salvaguardia del Governo Letta di 3, 7 e 10 miliardi, arriva quasi a 30 miliardi di clausole di salvaguardia: sono quegli aumenti dell'IVA e delle accise che non ci permettono di agganciare la vera crescita, quella europea. Se ci andrà bene, all'Italia toccherà una crescita dell'1,5 per cento contro una media del resto d'Europa del 2,2. Noi siamo sempre dietro, altro che locomotiva d'Europa! E lo dobbiamo al fatto che sono state compiute scelte non di politica economica, ma di bonus. E per quei 10 miliardi di euro dati per gli 80 euro, è inutile che twittate sul rapporto della BCE: leggetelo bene. È una spesa fatta a deficit, che ancora dobbiamo saldare e che ancora oggi non ci consente di dare man forte neanche a quella produzione industriale fatta con gli sgravi, perché anche quella è una norma spot, è una droga, come ha detto il vice ministro Morando. Non ci permette di andare oltre e di quei 10 miliardi spesi solo 3,5 miliardi sono stati spesi al consumo e questo è un dato agghiacciante, preoccupante: non c'è niente di cui essere contenti rispetto a questo. Adesso siamo qui ad incartarci per cercare un miliardo o 1,5 miliardi per prorogare gli iperammortamenti, norma spot, eppure erano stati promessi 13 miliardi. È stato detto in tutte le salse che la decontribuzione doveva essere strutturale, e invece è stata uno spot e vediamo quali risultati sta portando, basta leggere i rapporti dell'INPS ed incrociarli. Per queste ragioni, per il fatto che sono stati spesi male i soldi, per il fatto che magari nell'evasione fiscale, nella semplificazione, c'è stata una serie di avvicendamenti di proroghe su scadenze già trascorse, dove è stata magnificata la vostra incompetenza - e le aziende, le imprese ed i professionisti che in questi giorni hanno a che fare con questi rinvii e con la comunicazione dei dati IVA sanno benissimo di cosa sto parlando e mi auguro che se ne ricordino quando sarà il momento - noi voteremo no a questo rendiconto, per una questione di maturità e di responsabilità e perché i numeri noi li leggiamo tutti e per bene.
2017-09-13	PD	SantiniGiorgio	Signora Presidente, colleghe e colleghi, rappresentanti del Governo, il provvedimento di assestamento del bilancio pubblico per l'anno 2017 rappresenta un passaggio importante del ciclo di bilancio. In questa circostanza esso giunge a proposito per confermare a tutti noi e ai nostri concittadini, che l'Italia ha i conti pubblici in controllo e un'economia che finalmente mostra segni significativi di ripresa. Gli ultimi dati diffusi dall'ISTAT confermano che il Paese si trova oggi nelle condizioni di guardare al futuro con fiducia e con la consapevolezza di essere in grado di migliorare ulteriormente. Sul fronte della finanza pubblica, l'assestamento 2017 ci conferma che il deficit pubblico è sotto controllo e l'avanzo primario, pur in diminuzione, è tutt'ora fra i migliori tra i Paesi membri dell'Unione europea. Questo è bene ricordarlo. Il saldo netto da finanziare, per la parte di competenza, risulta pari a circa 56 miliardi di euro con un peggioramento di circa 17 miliardi rispetto al dato indicato nel disegno di legge di bilancio 2017 (38,6 miliardi). Dal lato delle entrate le proposte di variazioni comportano un miglioramento dell'indebitamento netto pari a circa un miliardo di euro, ma vengono compensate dal lato delle spese da un peggioramento di pari ammontare. Per quanto riguarda le entrate finali, le previsioni assestate aumentano di 5,3 miliardi rispetto a quelle iniziali, come risultato di un incremento delle entrate tributarie e di quelle extratributarie. Rispetto alle previsioni della legge di bilancio per il 2017, si evidenzia un netto miglioramento del risparmio pubblico. Le proposte di assestamento formulate con il disegno di legge in esame e gli emendamenti approvati migliorano i saldi di finanza pubblica sia aumentando le entrate sia riducendo le spese finali e il rimborso delle passività finanziarie. Alla luce dei dati sintetici ricordati, si conferma la sostanziale tenuta dei nostri conti pubblici e soprattutto la ritrovata credibilità internazionale del Paese, che si riflette nella positiva caduta dei tassi d'interesse sui titoli del nostro debito pubblico. Lo spread non rappresenta più un elemento di tensione, di instabilità e di caduta della fiducia nei confronti del nostro Paese. Siamo oggi nelle condizioni di presentarci nelle sedi istituzionali internazionali con una situazione di finanza pubblica credibile e in grado di contribuire alla stabilità dei mercati finanziari internazionali. Ma il dato maggiormente positivo di questi mesi è che l'economia nazionale si sta avviando verso una decisa ripresa economica e occupazionale. Nelle scorse settimane, l'ISTAT ha diffuso una serie di dati confortanti: il prodotto interno lordo ha registrato nel secondo trimestre dell'anno in corso una crescita pari allo 0,4 per cento rispetto al trimestre precedente e dell'1,5 per cento rispetto al corrispondente trimestre del 2014. La variazione già acquisita del PIL per l'anno 2017 è dell'1,2 per cento, rispetto allo 0,9 per cento previsto. Tale crescita è stata in gran parte determinata dall'andamento favorevole del settore manifatturiero e dei servizi. Rispetto al trimestre precedente, tutti i principali aggregati della domanda interna registrano aumenti, con una crescita dello 0,2 per cento dei consumi finali nazionali e dello 0,7 per cento gli investimenti fissi lordi. Le importazioni e le esportazioni sono cresciute, rispettivamente, dello 0,7 per cento e dello 0,6 per cento. La domanda nazionale al netto delle scorte ha contribuito per 0,3 punti percentuali alla crescita del PIL. Anche la variazione delle scorte ha contribuito positivamente alla variazione del PIL (+0,1 punti percentuali). Alcuni affermano che è poco - lo abbiamo sentito anche in questa discussione - ma certo non si può negare che sia il quarto trimestre consecutivo in cui si registra una variazione tendenziale positiva dopo la caduta registrata tra il primo e il secondo trimestre del 2016. È un trend di crescita ormai consolidato valido anche per i prossimi trimestri come tendenza. Ulteriori dati ci confermano che l'economia è avviata verso un percorso di crescita duraturo. La produzione industriale ha registrato a luglio una crescita su base annua del 4,4 per cento, confermando quanto già fatto nei mesi precedenti, e le prospettive per i prossimi mesi sono ulteriormente positive. Al segnale di consolidamento dell'espansione dei livelli di attività economica, particolarmente significativi nell'industria in senso stretto e nei servizi, si associa un consistente assorbimento di lavoro da parte del sistema produttivo che continua a espandersi in linea con la dinamica del PIL: le ore complessivamente lavorate crescono dello 0,5 per cento sul trimestre precedente e dell'1,4 per cento su base annua, confermando l'elevata intensità occupazionale della ripresa in corso. Il mercato del lavoro appare in netto miglioramento in tutte le sue componenti. Dal lato dell'offerta di lavoro, nel secondo trimestre del 2017 l'occupazione presenta una nuova crescita congiunturale di 78.000 unità, dovuta all'ulteriore aumento dei dipendenti - molti, purtroppo, sono assunti ancora con contratti a termine - e con una riduzione di altre componenti. Tra il secondo trimestre del 2017 e lo stesso periodo dell'anno precedente si stima una crescita di 153.000 occupati che riguarda soltanto i dipendenti, a scapito del lavoro indipendente. L'incremento in termini assoluti è più consistente per gli occupati a tempo pieno - è importante - e l'occupazione a tempo parziale aumenta soprattutto nella componente volontaria. La crescita dell'occupazione riguarda entrambi i generi e tutte le ripartizioni ed è più intensa per le donne e nel Nord. A conferma del buon andamento del mercato del lavoro, il tasso di disoccupazione diminuisce di 0,4 punti percentuali rispetto al trimestre precedente e di 0,6 punti in confronto a un anno prima, con maggiore intensità per quello giovanile. L'inflazione si attesta su livelli lievemente positivi. Il ritmo di crescita annuo dell'indice per l'intera collettività (NIC) risulta dello 0,3 per cento su base mensile e dell'1,2 per cento rispetto ad agosto 2016. Secondo l'ISTAT, la crescita economica è attesa proseguire anche nei prossimi mesi. Sulla base del modello di previsione di breve termine, la variazione congiunturale reale del PIL prevista per il terzo trimestre è pari allo +0,4 per cento. In questo scenario, la crescita per il 2017 dovrebbe attestarsi fra +1,4 e +1,5 per cento, che era un obiettivo francamente difficilmente prevedibile. Giudizi positivi sullo stato della nostra economia provengono anche dal contesto internazionale. L'OCSE ha recentemente registrato nel mese di luglio una crescita stabile che dovrebbe mantenersi anche nei prossimi mesi. Secondo il Fondo monetario internazionale, i dati relativi al secondo trimestre mostrano che nell'area euro l'Italia è cresciuta più del previsto. Un Paese in queste condizioni economiche, sociali e di finanza pubblica, pur ancora difficili, può guardare al futuro con maggiore fiducia rispetto al recente passato. Non esistono bacchette magiche per la crescita economica, ma dobbiamo ricordare le difficoltà affrontate nei primi provvedimenti esaminati all'inizio di questa legislatura. Eravamo in una situazione di stagnazione economica completa con tutti segni negativi e con dati occupazionali di emergenza. Il mondo delle imprese era in forte difficoltà. La stretta creditizia e l'incertezza dei mercati finanziari dominavano la scena e condizionavano le scelte di politica economica. Il nostro Paese era osservato speciale in Europa e dovevamo affrontare manovre su manovre per portare i conti sotto controllo. Ebbene, oggi con orgoglio possiamo dire che il duro lavoro fatto in questi anni dai nostri Governi e dalla maggioranza che li ha sostenuti è stato positivo. Le scelte adottate sono state la giusta ricetta per far ripartire il Paese. Il Governo Renzi ha varato importanti misure che sono state alla base del trend di crescita che oggi registriamo, come ad esempio il tanto discusso aumento mensile di 80 euro per 11 milioni di lavoratori, che proprio ieri le istituzioni europee hanno giudicato a posteriori come un provvedimento fondamentale per il rilancio dei consumi e del PIL del nostro Paese. Non posso non ricordare i provvedimenti sull'occupazione per favorire le assunzioni a tempo indeterminato e le misure a sostegno delle imprese che hanno contribuito a far virare il Paese verso un percorso di crescita. Il Governo Gentiloni Silveri, sulla scia del precedente, sta portando a termine con successo la mole di lavoro rimasta in sospeso, ha dato corso a importanti interventi attuativi in materia di contrasto alla povertà e soprattutto - su questo punto sono d'accordo con il senatore Azzollini - per la costituzione di un fondo di investimenti e infrastrutture per oltre 46 miliardi di euro. E sarà decisivo saperli spendere in modo efficace e tempestivo. Molto altro il Governo si accinge a fare con la prossima legge di bilancio. In questi giorni, il nostro Governo sta lavorando in Europa per affermare definitivamente nei fatti che la crescita e l'occupazione sono la nostra priorità assoluta e che la flessibilità di bilancio può rappresentare un valido strumento per conseguire maggiore crescita e stabilità finanziaria. E intende predisporre una manovra finanziaria coraggiosa e determinata, che coniughi l'esigenza della crescita con quella della tenuta dei conti pubblici (il sentiero stretto di cui si è parlato). Il cuore dell'agenda del Governo si concentra su un forte sostegno all'occupazione giovanile e ai motori della crescita, con la riattivazione degli investimenti pubblici, oltre alla riduzione delle disuguaglianze, nonché agli investimenti privati. Questo è il punto: i nostri sforzi oggi devono andare verso tutto ciò che può far crescere l'economia, creare il lavoro e rafforzare la coesione sociale. Partiamo da una buona base, ma è tempo di concretizzare nella legge di bilancio gli ultimi interventi di questa legislatura per dare alla crescita occupazionale ed economica una prospettiva più forte. Solo così l'Italia può ritrovare la strada giusta, indispensabile per rimanere fra i Paesi guida e per garantire un futuro migliore alle nostre imprese, ai nostri cittadini e alle giovani generazioni. Per questi motivi, dichiaro il voto favorevole del Gruppo del Partito Democratico ai provvedimenti di rendiconto e di assestamento.
2017-09-14	PD	FasioloLaura	Mi piace infine sottolineare quanto questo percorso legislativo complesso, accuratamente seguito dalla Commissione e accuratamente relazionato dalla relatrice, sia stato attento alla valorizzazione dell'enorme patrimonio del nostro spettacolo, alle opere dei giovani artisti emergenti, grazie anche a spazi dedicati nelle piattaforme televisive e alla produzione delle nostre opere in Europa e nel mondo. I giovani artisti in particolare, ma pure gli altri lavoratori del settore, potranno accedere a misure di facilitazione attraverso strumenti di credito agevolato. Quanto ai criteri di riparto del Fondo unico per lo spettacolo, sottolineo la centralità dell'erogazione di contributi che valorizzino la qualità delle produzioni e, quindi, finanziamenti in questo senso selettivi a progetti disposti dai giovani di età inferiore ai trentacinque anni.
2017-09-14	PD	FerraraElena	Certo, come ci spiega Carlo Rovelli nel saggio «Sette brevi lezioni di fisica», ci vuole tanto impegno e fatica per comprendere l'equazione di Riemann, ma meno di quelli necessari per arrivare a sentire la rarefatta bellezza di uno degli ultimi quartetti di Beethoven. In un caso e nell'altro, il premio è la bellezza e occhi nuovi per vedere il mondo. E ciò ha molto a che fare anche con la nostra esigenza di reinventare anche una nostra capacità di sviluppo sociale ed economico. Sappiamo in questo momento - molti lo hanno sottolineato - come l'impresa creativa, anche in Europa tanto sostenuta, sia uno degli elementi fondamentali, un asse di sviluppo al quale dobbiamo rivolgerci. Lo spettacolo, con le sue visioni, le magie e le narrazioni, rende ancora più attraenti i luoghi della cultura e questo è un altro elemento di non poco conto per quanto riguarda un Paese come il nostro che di luoghi della cultura ne ha così tanti.
2017-09-14	PD	FerraraElena	Quel disegno di legge, incentrato soprattutto sulla musica popolare e contemporanea, oggi trova forte legittimazione all'interno del nuovo testo al nostro esame. E questo è uno degli ambiti più rivoluzionari e importanti, così come anche il sostegno ai festival, l' art bonus allargato a tante situazioni, dopo la sperimentazione sulle fondazioni e sui teatri di tradizione. L'attenzione alla musica contemporanea popolare (tra cui il jazz e il pop ), che vediamo quanto possa essere importante a livello di aggregazione sociale e di implementazione della creatività dei giovani, è stata uno degli elementi di grande innovazione nel testo in esame. Un primo punto di forza - come ho già sottolineato - sta nella valorizzazione a partire dalla necessità di rafforzare la formazione di base, con la quale possiamo pensare di rafforzare percorsi amatoriali e professionalizzanti ad essa afferenti. Il lavoro svolto in Commissione, a partire da specifiche risoluzioni che hanno messo a fuoco gli aspetti della formazione e della produzione culturale, ha introdotto diverse misure derivanti proprio da questa riflessione e dai conseguenti documenti: mi riferisco in particolare alla risoluzione n. 47 del 2015, approvata all'unanimità, riguardante la correlazione stretta tra formazione e produzione. All'articolo 2 del testo al nostro esame è previsto che il 3 per cento delle risorse del FUS venga impegnato proprio sulla filiera formativa nei campi artistici. Si chiude un po' il cerchio iniziato con questo ragionamento, come a dire che forse non abbiamo memoria non solo di quello che è stato fatto, ma nemmeno di quello che stiamo facendo. Ciò perché - mi auguro con un'ulteriore precisazione a livello emendativo in Aula - verrà fatto riferimento al fatto che il decreto legislativo n. 60 del 2017 viene a connettersi direttamente al nuovo codice dello spettacolo. Il citato 3 per cento andrà quindi sul piano delle arti, il quale si incardina in una cabina di regia dove vediamo lavorare insieme il MIBACT e il MIUR, insieme al terzo settore, e quindi con tutto quel volontariato anche culturale che qui si è citato, per poter mettere veramente a sistema quello che nell'ambito culturale viene fatto, ma che spesso vede poco interfacciarsi i vari mondi formativo e produttivo ed anche i vari livelli di promozione, e quindi il terzo settore, il settore del privato sociale con gli enti pubblici e quant'altro. Noi abbiamo inserito invece queste logiche di sistema nei tanti provvedimenti di cui ci stiamo occupando negli ultimi mesi e sui quali continueremo a lavorare. Un punto importante è il welfare dei lavoratori dello spettacolo, legato alla tipicità di queste professioni. Anch'io sono stata molto colpita dal rapporto della CGIL che ha elaborato i dati, a partire da quello dei circa 140.000 lavoratori dello spettacolo. Di essi, solo il 4,2 per cento supera un reddito netto annuale di 25.000 euro, mentre il 51 per cento non arriva a 5.000 euro. Su questo davvero credo che la delega sia stringente e preveda che ci siano poi dei testi specifici. In un ambito così complesso è importante che anche l'osservatorio dello spettacolo, un organismo che ha lavorato in questi anni, abbia potuto dare un proprio contributo e oggi si veda rispecchiato nel consiglio superiore per lo spettacolo - lo prevede questo testo - all'interno del quale devono essere trattati questi temi. Mentre stavamo lavorando al testo in esame, per il quale ci sono voluti diversi mesi, l'Europa subiva attacchi terroristici che hanno colpito giovani e famiglie: da Manchester a Parigi, senza dimenticare la recente tragedia di Barcellona. I momenti della bellezza, dell'aggregazione, della libertà creativa devono restare i baluardi della nostra civiltà e convivenza civile. Le arti, e certamente anche quelle dello spettacolo, sono frutto della libertà creativa individuale e collettiva; quella dimensione aperta al confronto che guarda al futuro elaborando nella contemporaneità quello che il pensiero, anche il più antico, ci mette a disposizione. Questa è la visione estetica ed etica che viene trasmesso, dal percorso del provvedimento in esame. Gli indirizzi espressi dai Ministri competenti presenti al G7 della cultura a Firenze, la scorsa primavera, ci permettono di guardare avanti con la dovuta fiducia nell'umanità.
2017-09-19	PD	CirinnaMonica	CIRINNA' (PD). Signor Presidente, prendo brevemente la parola, avendo sottoscritto anche io l'emendamento 2.325, per rivolgere un appello al Ministro e alla Commissione istruzione pubblica, beni culturali. Se di cultura stiamo parlando - ed è appunto di spettacolo che stiamo discutendo - dobbiamo renderci conto che, a oggi, fare cultura e spettacolo con lo sfruttamento degli animali non ci porta da nessuna parte. Abbiamo la possibilità di far vedere ai nostri figli gli animali in libertà attraverso migliaia di possibilità (penso a tanti canali televisivi, anche specifici, che entrano nelle nostre case tutti i giorni). Vi ricordo, colleghi, che l'unico circo del mondo in attivo che viene in tutte le città d'Italia, tra cui Roma, che fa overbooking di biglietteria e non riesce a soddisfare tutte le prenotazioni è il Cirque du Soleil, un circo nel quale esistono solo umani. Ebbene, io penso che l'uomo debba stupire l'uomo con le sue capacità: non c'è una tigre che salta nel fuoco che mi stupisce più di un trapezista o di un giocoliere o comunque di chi ha capacità fisiche anche per il suo allenamento. Mi domando, allora, per quale motivo, signor Ministro, mantenere il gioco di parole con «spettacolo viaggiante». Sono stata consigliera comunale a Roma per ventidue anni: capitano quei grandi camion, dove dentro c'è uno squalo o una tartaruga d'acqua, che si appostano nelle grandi periferie delle nostre città chiedendo un biglietto ridicolo, di uno, due, cinque euro, per tenere quell'animale in una sofferenza perenne. Mi domando, allora, perché noi che stiamo discutendo di un immenso cambiamento, finalmente con un nuovo regolamento, non vogliamo mantenere la barra dritta su ciò che nel mondo è ormai in via di superamento. Hanno parlato alcune colleghe prima di me, ma io vi dico che anche i nostri sindaci sono in grande difficoltà: ci sono decine di sindaci che non concedono più l'occupazione di suolo, che non danno le aree ai circhi che hanno animali. Poi ci sono i ricorsi al TAR. Pertanto, veniamo incontro a chi fa uno sforzo eliminando gli animali dal suo spettacolo, facendo, per esempio, una politica di incentivazione fiscale, prevedendo alcuni sgravi, concedendogli gratuitamente le aree nei Comuni a fronte della dismissione degli animali. Allora sì, signor Ministro, potremmo mantenere un supporto e un aiuto ai circhi che, rinunciando allo sfruttamento, all'ostentazione degli animali in cattività, mantengono la parte preponderante del loro spettacolo dove è l'uomo che stupisce, l'uomo con le sue capacità. Questo potrebbe incentivare e non abolire una tradizione circense, che è quella, per esempio, della grande scuola di Verona, dove i nostri giovani imparano a diventare trapezisti piuttosto che giocolieri o acrobati. Proviamo in questo modo a mantenere una tradizione con un aiuto concreto, ma diamo finalmente un segnale e allineamoci all'Europa. Colleghi, i bambini capiscono che la tigre che salta nel fuoco non lo farebbe mai per sua libera scelta, e se dobbiamo fare cultura facciamola veramente.
2017-09-20	FI	DAliAntonio	(ore 18,34) ( Segue D'ALI'). Con ciò intendo dire che le Regioni a statuto speciale godono sicuramente di maggiore autonomia nei rapporti con gli enti locali; hanno la possibilità di determinare trasferimenti erariali in maniera diversa dalle Regioni a statuto ordinario: hanno, insomma, una possibilità diversa di interlocuzione con gli enti locali. Noi, ancora una volta, pur avendo adesso una piccola "patata calda" tra le mani, non vogliamo affrontare il grande tema del governo del territorio, della frantumazione del governo del territorio in un numero a mio giudizio eccessivo di Comuni e di Regioni, e il grande tema della continuità dell'esistenza di Regioni a statuto speciale. Per questo motivo ho chiesto d'intervenire: non tanto per avanzare giudizi sulla comunità di Sappada, che legittimamente utilizza le previsioni normative per potere meglio decidere della sua collocazione istituzionale, ma perché quest'Assemblea e il Parlamento in generale continuano a rifiutarsi di affrontare il grande tema del governo del territorio e, soprattutto, degli enti locali. È un tema che avevo chiesto venisse affrontato quando abbiamo discusso della riforma costituzionale; richiesta che è stata respinta dal Governo e dalla maggioranza come parte non essenziale di una riforma costituzionale. Ritengo, invece, che la riforma del governo del territorio sia l'argomento principe di una possibile riforma costituzionale, perché il nostro Paese, che viene additato come uno dei Paesi che impiega maggiori risorse nel mantenere un apparato politico e burocratico parcellizzato sul territorio, non può, a mio giudizio, continuare nel tempo a sostenere i costi di una così elevata parcellizzazione e di una così difforme autonomia degli enti locali e delle Regioni nell'ambito dello stesso contesto nazionale. La nostra, purtroppo, ormai non è più una Nazione ma è un agglomerato di Regioni: di fatto ventuno (troppe), assolutamente in numero esorbitante, tutte tra loro scollegate e tutte tra loro in grado di trattare in maniera diversa i rapporti con i Comuni e con gli enti locali, tant'è che nascono questo tipo di richieste. Richieste - lo ripeto- assolutamente legittime dal punto di vista dell'impianto normativo del Paese, ma sulle quali noi ci dobbiamo interrogare. Non possiamo non interrogarci del perché un Comune chieda di passare da una Regione all'altra e, in questo particolare caso, da una Regione a statuto ordinario a una Regione a statuto speciale. Non possiamo non interrogarci del perché nel nostro Paese le fusioni volontarie tra Comuni siano ancora così poche; del perché gli strumenti di incentivazione della semplificazione amministrativa in tema di Governo locale non esistano; del perché per quanto riguarda la sanità, per fare un esempio, abbiamo ancora ventuno "sistemi regionali" per sessanta milioni di abitanti, alcuni dei quali riguardanti poche centinaia di migliaia di cittadini, con apparati e normative e spesso con incapacità di dialogo l'uno con l'altro. Diviene così quasi una sorta di fortuna per il cittadino il nascere in un Comune o in una Regione piuttosto che in un'altra per la diversità del trattamento che può ricevere a seconda del suo luogo di residenza o di nascita. Quindi, nascono anche questi momenti di trasferimento: una volta si trasferivano i servi della gleba da un feudo all'altro, adesso si trasferiscono i Comuni da una Regione all'altra, naturalmente cambiando anche lo status di agibilità riguardo ai servizi dei cittadini. Questo disegno di legge sicuramente passerà. Ripeto, esso rientra nell'assoluta legittimità dell'impianto normativo del nostro Paese e, quindi, è una richiesta che abbiamo il dovere di esaminare. Naturalmente non ci interroghiamo sul perché in queste ore una situazione molto più complessa e sicuramente più profonda, come l'indipendenza della Catalogna, sia oggetto addirittura di arresti da parte del Governo spagnolo, solo per evitare il referendum sulla separazione (o sull'indipendenza, come meglio vuol dirsi per questo tipo di situazioni da parte di chi le propone). Non ci interroghiamo, ma continuiamo a tenere in piedi un Paese ormai disgregato dal punto di vista istituzionale. La nascita delle Regioni a statuto speciale aveva una sua logica nell'immediato Dopoguerra ed ha avuto anche una sua logica in alcuni episodi legati all'esistenza del blocco occidentale contro il blocco comunista, per quanto riguarda le Regioni di confine, e nella difesa di alcune etnie e di alcune comunità linguisticamente diverse da quella nazionale. Ma adesso, in un'Europa alla quale continuiamo a fare riferimento e che dovrebbe essere composta da realtà sempre più ampie e sempre più omogenee, è difficile continuare a pensare a questi impianti. A meno che non si voglia pensare che l'Europa delle cosiddette regioni sia poi finalizzata, nel senso che abbia come sbocco finale la possibilità di non essere più l'Europa delle Nazioni, ma di essere solamente l'Europa dei territori. Spero che queste mie riflessioni, che forse qualcuno riterrà banali, divengano invece presto oggetto di una riflessione complessiva da parte del Parlamento e di questo suo ramo in particolare, dove, non per fare campanilismo istituzionale, credo che si ragioni un po' di più rispetto all'altro ramo, soprattutto su fatti profondi come quello che sottende questo disegno di legge. Spero che presto potremo discutere di una riforma del cosiddetto Titolo V, che però non riguarda solamente l'aspetto organizzativo, ma anche i principi fondamentali della Repubblica. Bisognerebbe chiarire esattamente cosa noi intendiamo per federalismo, ove mai se ne continui a parlare, visto che mi pare una parola un po' andata in decadenza, e soprattutto dovremmo approfondire l'impianto complessivo del governo del territorio, nell'individuazione dell'area vasta di governo. Avete fatto una riforma delle Province che grida vendetta al cospetto di Dio, oltre che degli uomini. Pur avendo approvato l'ordine del giorno Ranucci, durante il dibattito costituzionale, non volete entrare nell'ottica della revisione dell'impianto delle Regioni, perché è quello il punto dolente, anche dal punto di vista del bilancio del Paese. Noi abbiamo ventuno entità fuori controllo: fuori controllo nella spesa, fuori controllo nella dinamica e nella qualità di questa spesa. Continuiamo, nello stesso Mezzogiorno d'Italia, ad avere la parcellizzazione dei fondi europei per Regioni; quindi non si fanno grandi piani infrastrutturali che siano veramente interregionali. Queste cose non le dico solo io; prima di me le hanno dette anche illustri economisti dell'area della sinistra, come Nicola Rossi, che ha più volte lanciato l'allarme sul cattivo utilizzo dei fondi europei, in assenza di una strategia complessiva di territorio vasto. Da questi piccoli episodi, prendiamo spunto per un grande dibattito in ordine al riordino vero del governo del territorio del Paese, nell'ottica di ridurre i costi, migliorare i servizi e assicurare ai cittadini un trattamento egualitario, ovunque risiedano in questa nostra Nazione, perché siamo veramente in presenza di una diversità e di una disparità di trattamento nei servizi essenziali al cittadino, che credo non abbia pari in altre Nazioni d'Europa.
2017-09-21	PD	FerraraElena	Scrittore fondamentale dell'epoca augustea insieme a Virgilio e Orazio, Ovidio è poeta a tutto tondo sia perché fin dalla sua formazione decide di abbandonare il cursus honorum politico per dedicarsi a tempo pieno all'attività di scrittore sia perché, nel corso della sua prolifica attività letteraria, sperimenta quasi tutti i generi poetici, raggiungendo sempre vette ineguagliabili. Esordisce nella poesia elegiaca con gli Amores, per poi passare al teatro tragico con la Medea e in seguito al genere epistolare con gli Heroides; sorvola la precettistica morale con la Ars Amatoria e infine raggiunge la maturità artistica con il suo capolavoro, il poema Le metamorfosi. Ed è proprio sulle Metamorfosi che vorrei porre l'attenzione nella analisi del secondo aspetto legato all'importanza di Ovidio, come poeta della memoria culturale. Le Metaforfosi, infatti, non sono semplicemente un'opera antologica in senso stretto, ma prima di tutto una rielaborazione del sapere greco in chiave latina. Ovidio è un consapevole rielaboratore del passato: fa tesoro della cultura greca ellenistica, che a sua volta si era fermata a ragionare sulla cultura greca classica, e tesse le lodi del passato usando come chiave di racconto la mitologia. La consapevolezza è tanto più chiara se si pensa all'opera come ad un erudito e programmatico dialogo con il passato da parte di un presente che stava vivendo in quel momento un mito moderno. Ottaviano Augusto, primo imperatore di Roma, dopo tanti anni di lotte fratricide che avevano ridisegnato le egemonie nel Mediterraneo, proprio negli anni di massima attività del poeta, realizza il sogno di una pace universale che unisce tutta la cultura allora conosciuta sotto l'egida romana. Troviamo dunque nelle Metamorfosi la summa enciclopedica della cultura greco-latina e la testimonianza storica di un'epoca d'oro. Ma non è tutto. Il terzo aspetto per il quale Ovidio è una figura di riferimento necessaria per la nostra cultura è che egli è poeta del futuro e con Le metamorfosi disegna un progetto culturale che è destinato ad attraversare i secoli. Egli, infatti, prima di tutto individua un tema che è alla base di ogni suo racconto: il cambiamento. Il cambiamento è per Ovidio, e grazie a lui anche per noi, una nuova filosofia del sapere. La metamorfosi è intesa come approccio metodologico alla ricerca: la consapevolezza che tutto è destinato a cambiare, nella sua forma, ma non nella sua sostanza. Questo è il cuore pulsante dell'opera ovidiana, ed è questo che oggi lo rende uno degli scrittori antichi più attuali. Il suo insegnamento è tanto più forte quanto più si allontana dalle contingenze storiche per raggiungere la ricerca della natura umana. I personaggi ovidiani infatti, anche se spesso sono semidei, fauni e ninfe, sono in definitiva forgiati con una profondissima umanità. I loro cambiamenti sono spesso dolorosi e irreversibili, ma mai inconsapevoli: questo è il concetto che voglio approfondire. Sono sempre il frutto di una scelta che Ovidio pone come prerogativa imprescindibile nei suoi racconti: sapere da dove veniamo ci dà la libertà di scegliere dove vogliamo andare, senza per forza scegliere il meglio per noi. Questo è un concetto importantissimo. Ad Ovidio è sufficiente, infatti, una scelta consapevole ed è la consapevolezza a permetterci la libertà. Questo aspetto rende Le metamorfosi non tanto un'opera attuale, quanto piuttosto un'opera senza tempo. A questo proposito, vanno salutate con piacere ed incentivate di più le iniziative come quella promossa dalla RAI, che ha deciso di trasmettere la lettura integrale delle Metamorfosi, lette e tradotte da Vittorio Sermonti, in onda su Radio 3 tutti i pomeriggi dal 10 luglio al 5 settembre di quest'anno. Ovidio è esponente di punta di una letteratura che è figlia di una cultura nata e sviluppatasi nel grande bacino del Mediterraneo. La civiltà romana, seppur in un'ottica imperialista, ebbe fin dalle sue prime conquiste territoriali l'intelligenza di rispettare e fare tesoro delle culture dei popoli che conquistava, primo fra tutti il popolo greco. L'unione politica romana è stata resa possibile per oltre mille anni a partire dal rispetto delle culture del Mediterraneo: un dialogo, questo, che ha portato allo sviluppo della moderna cultura occidentale. Il provvedimento che oggi stiamo discutendo, con le misure rivolte ai giovani studiosi e al settore dell'istruzione (sono già state elencate), si iscrive a pieno titolo nella direzione auspicata da un ordine del giorno che abbiamo approvato in 7ᵃ Commissione (approvato anche dal Governo), durante la discussione dell'Atto Senato 2371, di cui sono stata relatrice, concernente il patrimonio culturale immateriale che dal 6 aprile di quest'anno è legge dello Stato: la n. 44 del 2017. Nel dispositivo leggiamo al primo punto un impegno al Governo «a farsi garante di una continua sensibilizzazione soprattutto nelle politiche scolastiche, per la salvaguardia concreta delle lingue latina e greca, come massima espressione della sostanza culturale d'Europa, portata in diverse parti del mondo». L'Europa tutta, infatti, riconosce nelle civiltà greca e latina le radici storiche del proprio mondo e il tesoro inesauribile della memoria comune del vecchio continente. Un'importante risposta viene data proprio da questo disegno di legge e il Governo va ringraziato, perché lo sta sostenendo e portando avanti. D'altra parte, questo disegno di legge si inserisce in vari provvedimenti, non solo quelli di carattere celebrativo, ma quelli di produzione e di promozione della cultura umanistica. Pensiamo, per esempio, al decreto legislativo n. 60 del 2017, conseguente alla legge n. 107 del 2015, alla citata legge n. 44 del 2017, ma anche la Convenzione di Farola, la cui ratifica ci aspettiamo sia portata al più presto in questa sede, che porta all'attenzione soprattutto il discorso della memoria e dell'eredità. Auspichiamo inoltre che il presente disegno di legge sia al più presto approvato in via definitiva per dare ragione dell'operatività progettuale che è già in atto e che è stata ricordata dalle colleghe e consentire un'operazione che abbiamo tutti a cuore. Ringrazio quindi chi ha promosso il disegno di legge, le senatrici Pezzopane e Pelino, i colleghi relatori, la senatrice Fasiolo e il senatore Marin, consapevole che questa legge si riveste simbolicamente di un ulteriore significato a fronte delle avversità che specificamente il territorio da cui proviene la proposta ha dovuto fronteggiare in questi anni. La valorizzazione di questi luoghi, simbolo della vita di Ovidio, come la città di Sulmona che gli ha dato i natali, sono proprio il rafforzamento dell'identità culturale che da Ovidio, poeta della memoria e filosofo del cambiamento, può attingere. Possiamo attingere davvero grande propulsione e fiducia nel futuro. Le esperienze che vengono promosse nel disegno di legge proprio per i più giovani, penso siano in questo senso fondamentali per ricostruire all'interno di quei territori la spinta e la propulsione a ricercare, dal proprio territorio ad una dimensione di cultura e di civiltà molto più allargata, che va verso l'Europa e a livello internazionale. Ben vengano allora i gemellaggi e questi lavori; ben venga la ricerca. Ricordo infatti che ci sono ancora materiali inediti. Abbiamo parlato dunque di Ovidio come conoscitore della lingua e della cultura grecoromana, come poeta della memoria culturale e filosofo del cambiamento. Concludo osservando come alla base di questi aspetti si debba considerare Ovidio figlio di una cultura matrice di tutte le culture, che non va annichilita nella considerazione di una cultura passata, ma alimentata con lo stesso nutrimento con cui Ovidio nutriva i suoi personaggi: l'attenzione per l'uomo.
2017-09-21	PD	RussoFrancesco	Signor Presidente, come ripetutamente richiamato anche da molti colleghi che mi hanno preceduto, quest'oggi finalmente il Senato è chiamato ad approvare un disegno di legge che - dobbiamo ammetterlo - arriva all'esame di questa Assemblea con qualche colpevole ritardo. Infatti, la norma che, ai sensi dell'articolo 132 della Costituzione, dispone il distacco del Comune di Sappada dalla Regione Veneto e l'aggregazione alla Regione Friuli-Venezia Giulia nasce come risposta, eufemisticamente poco tempestiva, all'iniziativa assunta da quel territorio addirittura dieci anni fa, quando il Consiglio comunale formulava la richiesta di referendum popolare consultivo per permettere ai cittadini di esprimere la loro opinione in merito. Ebbene, come sappiamo, la volontà dei sappadini è stata chiara: la votazione si è tenuta il 9 e 10 marzo 2008 e, su un totale di 1.199 aventi diritto, come è stato ricordato, si sono recati alle urne 903 elettori, il 75 per cento, e di questi ben 860 si sono pronunciati per il sì: il 95 per cento. Aggiungo, allora, a quanto emerso in questo dibattito due brevissime considerazioni e una riflessione legata all'attualità di quanto succede in queste ore in Europa. Chiunque conosca la realtà di quel territorio, sa che le ragioni dei sappadini sono, dal punto di vista storico, assolutamente fondate. Pur facendo parte da più di centocinquant'anni della Provincia di Belluno, Sappada mantiene un'originaria identità culturale e linguistica germanofona, che affonda le sue radici probabilmente nell'insediamento di un nucleo di famiglie austriache nell'XI secolo. Da quel momento Sappada appartenne alla gastaldia della Carnia (incorporata nel 1420, insieme a tutti i territori del patriarcato, nel dominio della Repubblica di Venezia), e, appena dopo l'alternarsi delle dominazioni francese e austriaca, venne staccata dalla Carnia, quindi dal Friuli, nel marzo del 1852, quando dalla Provincia di Udine passa a quella di Belluno (già allora tra le proteste dei suoi abitanti). Va ricordato inoltre che, durante la Seconda guerra mondiale, il paese fece parte della Repubblica libera della Carnia e che per la giurisdizione ecclesiastica è rimasta, senza soluzione di continuità, legata alla diocesi di Udine, erede del soppresso patriarcato di Aquileia. Dal punto di vista culturale, quindi, non vi è dubbio che Sappada presenti fortissime affinità con le vicine comunità carniche, con cui condivide da sempre, oltre che il profilo delle comuni montagne, cultura, valori, territorio, destino e disagi, e che il referendum di dieci anni fa rappresenti una forte e legittima richiesta di autogoverno e di amministrazione alpina capaci di coinvolgere e rilanciare l'intera area-sistema della Carnia e della Val Degano. A questo proposito voglio qui richiamare una seconda considerazione. Oltre ai motivi storici già ricordati, va ribadito che le aspettative dei cittadini di Sappada sono assolutamente legittimate dal percorso che è stato seguito ai sensi del dettato costituzionale. Per questo territorio, infatti, valgono appieno i requisiti previsti dalla legge: la contiguità geografica, la stessa struttura economica e sociale, la vicinanza storico-culturale, così come è stato ricordato proprio dalla meritoria iniziativa della collega Isabella De Monte. E, cosa ancora più decisiva, vi è stata un'affermazione della volontà popolare univoca e chiara, al di là di ogni ragionevole dubbio. Tornerò tra poco su alcune criticità che legittimamente anche alcuni colleghi hanno espresso nel dibattito, ma credo sia assolutamente necessario riconoscere che quando i cittadini si esprimono con tanta forza, unità e determinazione, attraverso uno strumento riconosciuto dalla nostra Costituzione, sia obbligo del legislatore offrire una risposta adeguata e corrispondente alle aspirazioni democraticamente espresse. Potremmo - lo abbiamo fatto anche in occasione della riforma costituzionale - disquisire a lungo se un referendum sia sempre e comunque la migliore e più fedele modalità di rilevazione della volontà popolare, ma è certo che quando i cittadini si sono espressi è impossibile non tenerne conto. A questo proposito voglio agganciarmi, in conclusione, alla riflessione del collega Sonego che sottolineava ieri il rischio, oggi drammaticamente attuale alla luce della vicenda catalana, di affermare un principio unicamente nazionale e identitario nella definizione dei confini (in questo caso, confini regionali ma anche statuali). Dico al collega che la sua preoccupazione in termini generali è certamente anche la nostra, ma questo è un caso diverso, come ha ben richiamato il sottosegretario Pizzetti e che l'assoluta e trasversale unità di intenti dei cittadini di Sappada, la fondatezza della loro aspirazione, il pronunciamento favorevole, poi solo in parte ritrattato per strumentali contingenze elettoralistiche, dei Consigli regionali del Veneto e del Friuli-Venezia Giulia, rendono assolutamente chiaro che non vi sono gli elementi di un uso distorto e potenzialmente conflittuale di questa vicenda. Una cosa va detta a questo proposito, anche a futura memoria. Credo che una diversa riflessione avrebbe con ogni probabilità fatto l'Assemblea del Senato se questa scelta avesse creato o fosse nata da strappi istituzionali, conflitti territoriali e rivendicazioni unilaterali non condivisi da maggioranze che, invece, potremmo definire quasi plebiscitarie, e se il riconoscimento della volontà dei sappadini non fosse stato così generale e trasversale. Poi, per fortuna, c'è l'Europa: le vicende di queste ore ci ricordano una cosa che dovremmo sempre tenere a mente e che vorremmo fosse di buon auspicio (è un augurio che esprimiamo per la soluzione positiva della crisi istituzionale che sta investendo la Spagna). Se è vero, infatti, che la condizione delle minoranze e delle specificità territoriali, la loro autonomia, il riconoscimento delle loro specificità e dei loro diritti, la loro tutela sono, come talvolta saggiamente diciamo, il miglior termometro del buon funzionamento di un sistema democratico, è altrettanto vero che la storia insegna che spesso, proprio in nome di malintese aspirazioni separatiste, strumentalizzando vicende tragiche di minoranze linguistiche e culturali, aizzando l'uno contro l'altro gruppi nazionali, obbligati in confini innaturali, il Novecento ha visto compiersi le peggiori nefandezze e i peggiori errori. Per questo crediamo che l'Europa, che altro non è - e dovremmo sempre ricordarlo - se non un insieme di minoranze, sia la cornice migliore entro la quale le giuste rivendicazioni a tutela dei gruppi minoritari e le diverse aspirazioni dei territori dovranno trovare sempre maggiore ascolto e anche, se possibile, una normazione generale, oggi affidata agli Stati nazionali. Proprio il comune contesto europeo è la migliore garanzia che tutto ciò diventi occasione di maggiore coesione e non motivo di divisioni e conflitti, che vogliamo lasciare definitivamente alla storia del secolo scorso. Per questo il Partito Democratico voterà a favore della proposta al nostro esame.
2017-09-26	FI	DAliAntonio	D'ALI' (FI-PdL XVII). Signor Presidente, il nostro Gruppo aveva aderito alla mozione a prima firma del collega Augello, che ringrazio, contribuendo alla stesura di quel testo. Oggi ci troviamo di fronte a un testo proposto in maniera condivisa cui riteniamo di dover aderire. Vogliamo considerare il testo in esame come l'inizio di una politica diversa da parte del Governo, che fino ad ora abbiamo visto essere abbastanza timido su questa materia. Le dinamiche e gli esiti non compiuti relativi alla famosa Commissione d'inchiesta in materia testimoniano come ci sia stata non una volontà dilatoria, ma certamente un atteggiamento frenante da parte del Governo e della maggioranza ad entrare nel vivo di tali questioni. Non siamo affezionati all'aspetto giustizialista di questa vicenda, ma riteniamo che l'impianto sanzionatorio delle norme vigenti non sia sufficiente, non tanto a punire i colpevoli di eventuali reati di malversazione, quanto a garantire un risarcimento, non solo economico, ma anche morale, alle loro vittime. Quindi riteniamo che il documento in esame costituisca un passo avanti verso una maggiore incisività della politica di controllo su ciò che accade nel sistema bancario, che è anche conseguenza, naturalmente, di una scarsa politica di prevenzione di tali fenomeni, della chiusura di tanti occhi e del voltarsi dall'altra parte, per evitare forse di intercettare comportamenti anomali da parte di persone vicine al vertice governativo. Ripeto, oggi speriamo inizi un atteggiamento diverso, dato che l'intero Parlamento accoglie e promuove l'ordine del giorno in votazione. Il testo in esame reca poi un invito «ad attuare nei tempi previsti le misure per la promozione e l'effettiva diffusione dell'educazione finanziaria». A parte che tale previsione è legge dello Stato già da un anno, essendo stata approvata da entrambi i rami del Parlamento, il fatto che il Governo si faccia sollecitare o, addirittura, nella sua stessa proposta di bozza unitaria inserisca un sollecito rivolto a se stesso, è significativo di quanto queste procedure siano lente e farraginose. Oggi come oggi l'unica educazione finanziaria che ha potuto maturare il cittadino, "sprovveduto" sulla tecnicalità di molti prodotti finanziari, è costituito dall'amara esperienza. Molte migliaia di cittadini italiani si sono dovute educare sul campo al rischio che hanno subito nel sottoscrivere determinati prodotti finanziari e ciò ha prodotto anche un effetto di conoscenza. Credo che ormai tutti gli italiani che si recano presso le banche o gli intermediari finanziari a sottoscrivere nuovi prodotti siano molto più accorti o, quantomeno, abbiano un'ansia di approfondimento dei possibili rischi del prodotto che vanno a sottoscrivere, che non rappresenta già una salvaguardia, ma che certamente consente loro un atteggiamento di maggiore prudenza. Tale educazione finanziaria sul campo è costato "morti e feriti", ma certamente ha prodotto anche un minimo di cordone sanitario intorno a tale vicenda. Con l'ordine del giorno presentato abbiamo chiesto una revisione del termine previsto per accedere al beneficio del ristoro e abbiamo sottolineato, nel dibattito che ha preceduto la sua definitiva stesura, quanto sia indispensabile - lo sanno il Governo, le forze politiche e i cittadini - che l'eventuale posticipo del termine venga preceduto da un'interlocuzione comunitaria: non solo dalla valutazione della normativa comunitaria in quanto tale, che già di per sé sarebbe forse ostativa, ma dalle procedure, in base alle quali occorre che il Governo italiano si rechi ancora una volta in Europa, per chiedere una deroga, ove necessario, alle attuali normative. Quindi, porre l'accento sulle procedure è importante, perché autorizza il Governo ad attivare questo tipo di interlocuzione, indispensabile al fine di poter posticipare il termine. Abbiamo poi chiesto ed ottenuto - e ringrazio di questo il Governo ed il Presidente della 6ᵃ Commissione - che non si parlasse, in questo momento, della nuova gestione normativa dei crediti cosiddetti deteriorati, perché la Commissione finanze è attualmente impegnata su una risoluzione specifica e riteniamo sia corretto (ringrazio il Governo per aver accolto questa osservazione) attendere gli esiti del relativo dibattito per poter poi avviare un'attività normativa in grado di gestire - nel modo che le forze politiche riterranno migliore - quella vicenda, che è estremamente delicata nel panorama finanziario nazionale. I cosiddetti crediti deteriorati, che poi raggruppano diverse fattispecie di crediti (da quelli in sofferenza ai dubbi esiti agli incagli), hanno certamente un'incidenza forte sui bilanci delle banche e sul sistema finanziario complessivo, ma hanno anche una refluenza estremamente importante sull'economia reale, perché in questo momento in cui ancora permangono gli effetti della crisi - per quanto sembri che la crisi stia forse cominciando ad allentare la sua morsa - certamente hanno una refluenza importante sui singoli imprenditori. Pertanto, tali crediti deteriorati non possono essere ricompresi tutti in un'unica categoria da gettare nel cestino o da affidare ai cosiddetti riscossori coattivi fuori dal sistema bancario, ma vanno gestiti con accortezza nell'ambito dello stesso sistema bancario, perché le banche non possono scaricare le proprie responsabilità in questo modo, né tantomeno affidare negativamente a società di solo recupero i rapporti finanziari che le singole aziende tengono col sistema. Per tali ragioni, voteremo a favore dell'ordine del giorno G1, così come proposto dal Governo e dalle altre forze politiche.
2017-09-26	PD	MarinoMauroMaria	Signor Presidente, onorevoli colleghe e colleghe, signor Sottosegretario, si può dire che per una volta ci troviamo ad affrontare la complessa questione bancaria senza il vizio di uno strabismo elettorale che molte volte, purtroppo, ha connotato un confronto su questo tema importante e delicato. Senza questa forma di strabismo, si è potuto porre invece l'accento sul ruolo del cittadino risparmiatore. Nel caso di queste mozioni, tutto prende le mosse dal decreto-legge n. 99 del 2017, che rappresenta un ulteriore e decisivo passo per la stabilizzazione del sistema bancario, dopo l'intervento fatto sulle quattro banche poste in risoluzione e dopo la ricapitalizzazione precauzionale del Monte dei Paschi di Siena a fronte del risultato negativo di uno stress test condotto in condizioni avverse. Sono stati adottati, in questi casi, come veniva giustamente ricordato in precedenza, tre strumenti diversi: in un caso il burden sharing, in un altro caso la ricapitalizzazione e nel terzo la liquidazione coatta amministrativa, ma non è mai stato applicato un quarto strumento, ovvero il bail in, che avrebbe veramente fatto pagare al cittadino risparmiatore una serie di oneri estremamente significativi. Ci sarebbe da fare una riflessione - anche se questa non è la sede, ma voglio introdurre il tema in Assemblea - sul rapporto tra il bail out ed il bail in : il bail in viene introdotto perché non sia più il cittadino contribuente a pagare per interventi fatti sulle singole banche. Noi siamo riusciti ad evitare di ricorrere a questo strumento, ma una riflessione sull'equilibrio che ci deve essere fra questi due meccanismi è assolutamente necessaria. Presso la 6ᵃ Commissione, infatti, è in corso un'ampia ed approfondita analisi delle proposte volte a modificare il bail in stesso e questo secondo un principio che dovremmo applicare in Europa: meno proteste, più proposte, ma soprattutto esserci, nel senso di essere presenti ai tavoli, e quindi affrontare questo tema in fase ascendente, dando un ruolo al Parlamento italiano nel processo legislativo europeo. Penso che ciò rappresenti un salto di qualità per il nostro Parlamento. Si era previsto proprio in quella sede che questo lavoro, attraverso lo strumento della risoluzione, sarebbe dovuto approdare in Aula. Quella sarà l'occasione per fare una riflessione seria e compiuta, che coinvolga tutto il Senato e non solo la Commissione, su un tema importante e delicato. Oggi però, fondamentalmente, si è raggiunto un buon risultato grazie al combinato disposto e all'interazione tra il lavoro parlamentare e la disponibilità del Governo, che qui ringrazio. Sicuramente un voto unanime, come quello che si sta profilando, ha il vantaggio, importante e significativo, di rafforzare l'azione del Governo nell'interlocuzione con l'Unione europea. Prima ho citato i tre strumenti utilizzati e ora voglio ricordare, anzitutto a me stesso, che, quando si trattò della procedura di risoluzione di quattro note banche, si pensò di ricorrere al Fondo interbancario di tutela dei depositi, ma fu proprio l'interlocuzione con l'Unione europea a impedircelo. Pertanto, penso che acquisire in maniera forte una maggiore solidità sia un salto di qualità anche nella nostra capacità di stare intorno a quei tavoli. Allo stesso modo, come emerso anche nelle indagini conoscitive, è importante battersi perché ci sia una diversa valutazione del rischio di mercato rispetto al rischio di credito anche a favore delle nostre banche. Ad ogni modo, con l'ordine del giorno in esame abbiamo ottenuto un doppio risultato, rafforzando il Governo nell'interlocuzione con l'Unione europea, ma anche - penso - dando un contributo significativo per rimettere in moto un processo di fiducia dei cittadini nei confronti del mondo bancario, essenziale a fronte della rivoluzione copernicana rappresentata dall'introduzione del bail in. Come Parlamento, abbiamo dimostrato di saper venire incontro a queste istanze e abbiamo messo un ulteriore mattone nella costruzione di un edificio in cui il cittadino risparmiatore si sente a casa propria.
2017-09-26	FI	GiroFrancescoMaria	GIRO (FI-PdL XVII). Signor Presidente, Forza Italia voterà a favore del provvedimento in esame. Certo, anche noi abbiamo qualche perplessità. Condivido l'intervento del senatore Centinaio, perché spesso e volentieri la cultura appare nelle Aule parlamentari come un mero riempitivo per allungare i tempi e non affrontare problematiche urgenti che questo Paese, il Governo e il Parlamento hanno il diritto-dovere di affrontare e risolvere. La cultura è un'emergenza, ma certamente non si affronta con provvedimenti tampone, con mance e con iniziative sporadiche e poco coordinate. Cosa dovrei dire su questo disegno di legge? Che un anno nazionale non si nega a nessuno, visto che nel 2018 celebreremo l'anno europeo del patrimonio culturale, di cui nessuno parla e per il quale sono previsti fondi cospicui da parte della Commissione europea. Ebbene, io non ho ancora visto uno straccio di programma da parte del Ministero per affrontare in modo decoroso (visto che siamo in Italia e in questo Paese abbiamo, secondo le statistiche, larga parte del patrimonio culturale, storico, artistico, architettonico, monumentale paesaggistico e archeologico) tale celebrazione. Non so nulla delle strategie messe in campo dal Ministero dei beni culturali per questa ricorrenza. Nel 2018, inoltre, il ministro Franceschini ha annunciato, dopo l'anno nazionale dei cammini e dopo l'anno nazionale dei borghi, l'anno nazionale del cibo: bene, un altro anno nazionale che verrà celebrato nel 2018. Oggi, con questo provvedimento, il Ministero dei beni e delle attività culturali e del turismo - perché, è ben ricordarlo, tutto è in mano al ministro Franceschini, che nominerà i componenti del comitato promotore, che a sua volta nominerà i componenti del comitato scientifico; nulla quaestio su questo, lo abbiamo fatto anche noi quando eravamo al Governo - ha annunciato l'anno nazionale rossiniano. Nel 2018, quindi, avremo tanti anni da celebrare, con tante risorse messe a disposizione; ripeto, per quanto riguarda l'anno europeo del patrimonio culturale si tratta di risorse europee cospicue e importanti, che spero l'Italia utilizzi, perché ha un patrimonio culturale vastissimo. Ma io non so nulla; forse voi sapete qualcosa, forse il presidente Marcucci ne sa più di me, ma personalmente non so assolutamente nulla. Su questi 700.000 euro ha ragione il senatore Centinaio ad avere qualche preoccupazione e il suo intervento non può essere derubricato all'intervento dello zotico: non è così, perché la cultura affrontata in questo modo è la cultura degli zotici. Ha, quindi, ragione il senatore Centinaio a chiedere come verranno spesi questi 700.000 euro, che sono una goccia degli 800 miliardi di spesa pubblica; chi decide i criteri? Li decide, naturalmente con un decreto, il Ministero, senza passare in Commissione. Va bene, lo abbiamo fatto anche noi, ma non vorrei che questi 700.000 euro - che non sono bruscolini - venissero semplicemente dati al Rossini opera festival, alla Fondazione Rossini e all'Accademia rossiniana, che già prendono soldi dallo Stato, dal FUS, il famoso fondo unico per lo spettacolo. Cerchiamo di utilizzare questi 700.000 euro per implementare e aumentare le iniziative lodevolmente promosse dall'Accademia rossiniana, dal Rossini opera festival, dalla Fondazione Rossini; quindi, non per tamponare buffi e debiti pregressi, pasticci gestionali che appartengono al passato, ma per fare cose concrete con le scuole e con le accademie. Un'ultima osservazione. Nel testo al nostro esame c'è un righino, al comma d) dell'articolo 2, dedicato all'Europa: si tratta però di provvedimenti di respiro non nazionale, ma provinciale, comunale. Si parla di Pesaro e Urbino: benissimo, Rossini è nato e vissuto in quei luoghi, ma non si parla di Europa, di mondo. Rossini è famoso nel mondo ed è rappresentato più in Giappone che in Italia. Cerchiamo, quindi, con questi provvedimenti, che anch'io ho seguito (quindi me ne assumo qualche responsabilità), di dare un respiro internazionale a tali iniziative. Avrei magari gradito qualche riferimento al mondo accademico internazionale, all'UNESCO e alle istituzioni che sono preposte alla promozione del patrimonio culturale e musicale internazionale. Non c'è assolutamente nulla: quando si parla di diffusione in Europa e nel mondo sono parole al vento. Mi auguro - e concludo - che questo provvedimento sia davvero utile, come ha detto anche il senatore Liuzzi, per promuovere il patrimonio culturale di questo immenso compositore e che i risultati siano certificati, visibili, tangibili; che i giovani possano avvicinarsi a questo personaggio straordinario, la cui musica è molto popolare e armonica, sentita vicina e apprezzata anche da strati sociali non avvezzi a operazioni culturali molto sofisticate. Cerchiamo, quindi, di utilizzare bene i soldi che vengono stanziati. Dichiaro pertanto il voto favorevole di Forza Italia.
2017-09-26	PD	MartiniClaudio	Gioachino Rossini è stato sicuramente una figura eccelsa della creatività culturale e artistica dell'Italia; uno dei massimi esponenti della nostra tradizione lirica, ancora oggi invidiata nel mondo, e fattore dell'attrattività italiana, insieme a tante altre componenti. Rossini è stato un musicista originale, imprevedibile, per certi aspetti inafferrabile; un mix di arguzia e profondità, di buonumore e di slanci eroici. Ha saputo interpretare come pochi un tempo e un Paese. Ha interpretato il primo Ottocento e i suoi mutamenti. Dopo l'era classicista, dopo l'epopea di Haydn, Mozart e Beethoven, c'era una domanda di nuove emozioni, di nuove sensibilità; una richiesta di rappresentare idee e personaggi diversi, nuovi, e Rossini lo ha fatto, facendo parte di un movimento che poi ha portato al pieno dispiegarsi del Romanticismo musicale in Germania e in tutta Europa. Ha poi interpretato le doti dell'Italia, degli italiani e del loro carattere: la fantasia, l'allegria, la capacità di satira, la voglia di cantare, e anche i buoni sentimenti, gli ideali, le passioni grandi su temi grandi. Da «Il barbiere di Siviglia» al «Guglielmo Tell», a «La Cenerentola», all'«Otello», a «L'italiana in Algeri», a «Tancredi», non hai mai dimenticato le sue grandi realizzazioni sacre. Penso ai due vertici assoluti: «Stabat Mater» e «Petite messe solennelle»: opere della maturità e della vecchiaia. In conclusione, le celebrazioni saranno utili sicuramente a ripercorrere la straordinaria parabola creativa di Rossini, ma sperabilmente anche ad altro. Penso essenzialmente a un affiancamento, importante e positivo per l'attività del Rossini opera festival di Pesaro, a cui va il nostro plauso per essere diventato ormai uno degli appuntamenti culturali annuali più importanti del nostro Paese; e ciò per provare a recuperare e valorizzare i documenti, gli archivi, i luoghi rossiniani che rappresentano comunque lo spaccato di un periodo significativo nella vita del nostro territorio, e più in generale a stimolare una nuova attenzione per l'opera lirica italiana in tutte le sue forme: quella comica, semiseria, seria, eroica, tragica. Rossini le ha visitate e praticate tutte e per questo è uno dei grandi nel pantheon della musica e della cultura italiana e mondiale. Vorrei concludere con l'auspicio che, accanto alle celebrazioni rossiniane, quest'anno, insieme alle altre realizzazioni fatte nel campo della cultura, possiamo mettere nel carniere anche altre realizzazioni significative, tra le quali vorrei citare la riorganizzazione del mondo dei conservatori e della formazione musicale, tanto attesa oggi nel nostro Paese.
2017-09-27	PD	CantiniLaura	L'Italia è fatta da piccoli Comuni poco visibili, ma ricchi di saperi e innovazione, caratterizzati da una forte coesione e identità sociale che si fa custode di antiche tradizioni e che costituiscono una risorsa a presidio del territorio, soprattutto per le attività di contrasto del dissesto idrogeologico e per le attività di piccola e diffusa manutenzione e tutela dei beni comuni. È il lavoro degli uomini e delle donne di queste piccole comunità che ha permesso di ottenere un paesaggio agricolo e ambientale di inestimabile valore e bellezza come quello italiano. Queste piccole comunità, che spesso racchiudono il meglio della qualità manifatturiera, agroalimentare, storico-artistica e intellettuale, negli ultimi anni hanno resistito alla crisi economico-sociale che ha colpito l'Italia e l'Europa. La crisi più dura dal dopoguerra ha provocato lo spopolamento dei piccoli centri a vantaggio dei grandi poli urbani e, conseguentemente, l'abbandono progressivo di alcune parti del nostro Paese. Per questo è necessario oggi prevedere strumenti legislativi a supporto di queste comunità e, in questo senso, va la norma che stiamo per approvare.
2017-09-27	PD	PezzopaneStefania	Io mi sono battuta per anni contro l'abbandono, la chiusura dei presidi territoriali, la mortificazione dei territori e la mortificazione di una storia millenaria, che proprio lì, nei piccoli Comuni, specie nelle nostre montagne, si concentra. Promossi, proprio da amministratrice regionale, con Legambiente, con Ermete Realacci e con colleghi che oggi stanno qui in Senato e che allora avevano ruoli amministrativi, il progetto di Appennino Parco d'Europa, affinché montagne e piccoli centri diventassero area di sperimentazione di un nuovo sviluppo.
2017-09-27	LN	ArrigoniPaolo	Vorrei dire al senatore Orellana, che non vedo ora in Aula, che non vi è alcuna incongruenza rispetto alle mie critiche e a quelle dei colleghi della Lega Nord intervenuti stamane in discussione generale. Tuttavia, il rischio che il provvedimento in esame crei nei sindaci solo aspettative è molto elevato. Noi, come Lega Nord, la coerenza l'abbiamo. Attendiamo di registrare quella del Partito Democratico e del Gruppo Alternativa Popolare - Centristi per l'Europa - NCD, con il ritiro dei loro disegni di legge sulla fusione dei piccoli Comuni. Diversamente, sarebbe certificata in voi una certa schizofrenia, perché non possono esistere la volontà di valorizzare i piccoli Comuni e, al contempo, quella di sopprimerli.
2017-09-28	FI	FlorisEmilio	Dispiace che questo sia un esito della Brexit: avremmo voluto che l'Europa intera desse un siffatto riconoscimento a un territorio veramente importante dal punto di vista della ricerca scientifica e farmacologica. Dispiace perché a tutto titolo avremmo avuto la possibilità di competere con altri territori. Ribadisco allora l'invito fatto precedentemente dal collega Crimi: su questa iniziativa cerchiamo di non dividerci. Non oso neanche pensare che ci sia una speculazione da parte di altri territori. Penso che poche volte come questa un'espressione unanime e unitaria di tutto il Senato possa costituire un biglietto da visita positivo per chi ci analizza dall'estero. Guai se, presentandoci separatamente, offrissimo l'occasione agli altri Paesi, che al contrario si stanno dimostrando molto uniti su questa iniziativa, di dire che gli italiani non hanno raggiunto una condivisione sul luogo scelto, la qual cosa potrebbe creare chissà quali problemi.
2017-09-28	LN	CandianiStefano	Cosa si chiede? Che l'Italia faccia la propria parte presso la Commissione europea affinché, dopo la Brexit, l'Agenzia europea del farmaco possa trovare sede in Italia. Non si tratta di una questione casuale: Milano è una sede adeguata, non solo strutturalmente, ma anche per il contesto all'interno del quale si andrebbe a collocare l'agenzia europea del farmaco. Stiamo parlando della realtà produttiva più importante del Paese, soprattutto legata al settore della ricerca farmaceutica. Ricordo peraltro che, come pubblicato anche da Assolombarda, nel 2015 sono stati pubblicati ben 11.600 articoli scientifici, dei quali 6.200 nel campo della scienza della vita, e questo solo a Milano. Si tratta quindi un unicum. Il contesto politico ovviamente dev'essere favorevole in tutta Europa: è chiaro che non si possono aspettare casualità e bisogna lavorare affinché queste opportunità si verifichino. Leggiamo dalle cronache di stampa indiscrezioni che ci parlano di un accordo franco-tedesco per portare la sede dell'agenzia a Bratislava. Dico al Governo di stare con gli occhi aperti: mi aspetterei che tra gli argomenti discussi ieri nell'incontro che il presidente Gentiloni ha avuto con Macron vi fosse anche lo spostamento a Milano della sede dell'Agenzia europea del farmaco. Se ciò non fosse accaduto, infatti, penso che non si sia operato correttamente. Restiamo però nell'ottica e nell'ambito delle ipotesi. Sottosegretario Pizzetti, il Governo deve attuare gli indirizzi che oggi il Senato darà e che, ne sono convinto, saranno votati all'unanimità, perché è nell'interesse dell'intero Paese. Portare l'Agenzia a Milano non significa solamente dare lustro, ma anche creare opportunità di lavoro e di sviluppo economico valutabili in parecchi decimali di PIL. Non stiamo parlando quindi di qualcosa di secondario; credo infatti che quando si parla di posti di lavoro non si possa che trovare massima convergenza. Occorre però un'azione politica molto forte in sede europea. Francesi e tedeschi si mettono d'accordo molto facilmente. Il Governo deve entrare in maniera opportuna in questi equilibri e fare in modo che non per scelta politica, ma squisitamente per il merito, non esista sede europea migliore rispetto a quella proposta di Milano, sia strutturalmente, con il Palazzo Pirelli, una struttura disponibile da subito, sia dal punto di vista infrastrutturale, dei collegamenti e del tessuto industriale, manifatturiero e di ricerca che gravita attorno a Milano. Su queste azioni misureremo anche la capacità e l'efficacia del Governo che afferma sempre di essere molto considerato in sede europea: questa è la circostanza nella quale si deve vedere il risultato. I giorni che mancano alla scelta non sono molti. Operiamo quindi velocemente. È positivo aver inserito all'ordine del giorno della seduta odierna queste mozioni; mi auguro ci sia unanimità e che le votazioni vedano la più ampia partecipazione dei componenti dell'Assemblea, proprio per esprimere il massimo sostegno, la massima chiarezza e la nostra determinazione a portare a Milano la sede dell'Agenzia europea del farmaco.
2017-09-28	LN	ComaroliSilvanaAndreina	Signor Presidente, non voglio rimarcare l'importanza del fatto che Milano sia la migliore candidata a diventare sede dell'EMA, perché già tutti i colleghi che mi hanno preceduto hanno ricordato tale valore con tutta una serie di dati, dal punto di vista del polo farmaceutico, dell'importanza della ricerca e della rispondenza della città a tutti i requisiti necessari alla candidatura. Tutti sappiamo che l'EMA a Milano porterebbe innumerevoli benefici a tutto il nostro Paese, in termini sia di addetti, quindi di nuovi posti di lavoro, sia di PIL. Per questo motivo, il voto che oggi ci accingiamo ad esprimere in quest'Aula è importantissimo, per dare supporto e valore a tale richiesta. Sappiamo però che c'è il problema dei concorrenti e delle altre città che si sono fatte avanti ed è qua che diventa essenziale il peso del Governo. Sono già state compiute alcune azioni, però si chiede veramente che il presidente Gentiloni Silveri faccia la voce grossa, perché solo così si riuscirà ad ottenere il risultato. Non sto dicendo nulla di nuovo: basta vedere la Merkel cosa riesce a ottenere quando va a parlare in Europa. Bisognerebbe che questo Governo facesse la stessa cosa: all'incontro che ha avuto luogo la settimana scorsa, al quale hanno partecipato il governatore Maroni, il sindaco Sala e il ministro Lorenzin, magari avrebbe potuto recarsi il presidente Gentiloni Silveri, al posto del ministro Lorenzin. È vero che la settimana prossima andrà al Consiglio europeo e mi auguro veramente che pretenda la sede dell'EMA a Milano, non tanto per la città in sé, ma per le questioni tecniche oggettive a supporto di questa scelta. L'Italia, infatti, in Europa è uno dei produttori più importanti nel settore farmaceutico, anche a livello scientifico, con le università. Per questo motivo si chiede un impegno da parte di questo Governo, perché a Milano l'EMA avrà sicuramente tutto il supporto che serve: la Regione Lombardia, infatti, si sta adoperando, perché il Governo ha già stanziato i fondi, che però sono bloccati e chi sta anticipando le spese è proprio la Regione Lombardia, che sta spendendo i fondi per la promozione di Milano. In questa fase, infatti, è essenziale promuovere, andando a spiegare effettivamente tutte le motivazioni per cui si vuole Milano e non Bratislava. La cosa che ci sta preoccupando è che purtroppo, invece, si sente dire in giro che hanno già deciso che la sede sarà destinata ad altra città. Questo non va bene, perché porta a chiedersi cos'è che non è stato fatto per far sì che la sede fosse Milano. Mi auguro veramente che da qui a quando decideranno, a novembre, si riescano a trovare la forza e la determinazione che il Governo deve avere per portare la sede dell'EMA a Milano. Per queste ragioni, signor Presidente, al di là delle virgole nelle mozioni, l'importante, oggi in quest'Aula, è l'espressione consapevole di un voto favorevole, volto a dare ampio mandato affinché si riesca a far sì che nel 2019 la sede dell'EMA sia a Milano.
2017-09-28	PD	BiancoAmedeo	Signor Presidente, farò solo pochissime e veloci considerazioni prima della dichiarazione di voto, anche se sono considerazioni già risuonate in Aula nella presentazione delle mozioni, nel dibattito successivo e ancora nelle dichiarazioni di voto. Farò una considerazione in particolare. Concordo con chi ha detto che l'atto che ci apprestiamo a compiere non sia formale e banale. È un atto importante che, certamente, si inserisce in modo funzionale e politicamente valido in un processo, che hanno già ricordato i presentatori delle mozioni ma che ha puntualizzato, molto bene e rigorosamente, il sottosegretario Pizzetti. Il nostro Paese è impegnato, dal giorno dopo la Brexit, a sostenere la candidatura di Milano come sede dell'EMA. Sono state fatte tante considerazioni, che non ripeto e che condivido. Ce n'è una che deve farci ancora di più riflettere e sostenere questo progetto. Il farmaco oggi è un elemento in fortissimo cambiamento. Ormai i nuovi farmaci sono delle vere e proprie biotecnologie. Determinano e stressano soprattutto i sistemi nazionali come il nostro, basato sulla solidarietà e sull'equità. Quindi, questo vuol dire portare tutte le grandi innovazioni alla disponibilità di ciascuno secondo i bisogni. Questa sì è un'impresa straordinaria. Davvero, allora, c'è bisogno di una politica di governance del farmaco, per quello che oggi è diventato il farmaco, all'altezza dei tempi e di questa sfida. Come già è stato detto, ci sono tutte le condizioni perché Milano, il suo habitat culturale e urbanistico, la rete infrastrutturale di trasporti, alberghiera, formativa, dell'istruzione primaria, secondaria e terziaria, del suo ambito di ricerca, possa essere, e sia, la sede più opportuna. Noi abbiamo detto, giustamente, che l'EMA a Milano è una chance, certamente per Milano, ed una grandissima chance per l'Italia. Io vorrei aggiungere che l'EMA a Milano è una chance per l'Europa e per le sue agenzie internazionali. Per queste ragioni il Gruppo del Partito Democratico voterà a favore di tutte le mozioni e dell'ordine del giorno G1.
2017-09-28	PD	DeBiasiEmiliaGrazia	Il terzo elemento, anch'esso una novità, è il fatto che sta agendo anche e finalmente una diplomazia dell'impresa e delle aziende per favorire il successo della candidatura dell'Italia e di Milano per la sede dell'Agenzia europea del farmaco. Si tratta di un tema di straordinaria importanza - desidero dirlo - perché noi parliamo di Milano, che è la mia città e ovviamente mi consentirete di avere un occhio di riguardo, ma è soprattutto una possibile vittoria del Paese e del sistema Paese. È bene che non pensiamo alla sede dell'Agenzia europea del farmaco soltanto in una chiave territoriale, perché sappiamo che ormai lo sviluppo di un Paese avviene a rete; vi è dunque un coinvolgimento dell'intero Paese, la promozione e l'avanzamento dell'impresa farmaceutica riguarda l'intero Paese, anche se Milano e la Lombardia hanno uno dei più importanti distretti di produzione del farmaco e di ricerca, particolarmente in campo biomedico; ormai però tutto si sviluppa a rete, basta pensare al progetto Human Technopole, che mi auguro comincerà a marciare tra poco tempo e sarebbe il primo centro europeo di lavoro e ricerca sulla genomica e sui big data. Tale progetto non a caso affonda le sue radici in tutto il Paese, in una relazione tra centri universitari, Istituti di ricovero e cura a carattere scientifico (IRCCS), centri di ricerca pubblici e privati, cioè a dire che, per sviluppare ulteriormente il sistema Paese, l'Italia ha bisogno di avere anche la sede dell'Agenzia europea del farmaco. In questa sede abbiamo discusso diverse volte dell'importanza della ricerca. Io non voglio dilungarmi ulteriormente su questo, ma dico che avere EMA a Milano significherebbe avere una straordinaria opportunità di lavoro e di controllo sulla filiera del farmaco: anche durante l'esame del decreto-legge sui vaccini abbiamo parlato di come la farmacovigilanza, la farmacosorveglianza, sia uno dei punti più importanti per la sicurezza dei cittadini rispetto ai farmaci che vengono assunti. La produzione di farmaci richiede anche una sperimentazione adeguata e appropriata. La relazione con le imprese sul piano dei prezzi è l'altro grande tema che appartiene ad EMA. Non nascondo, come abbiamo detto in tante occasioni, che abbiamo anche bisogno di segnalare che il farmaco non è una merce come le altre, che i prezzi (particolarmente dei farmaci innovativi) crescono anno dopo anno e che noi abbiamo bisogno di un soggetto unico europeo in grado di trattare con i colossi del farmaco. Avere EMA a Milano significa per noi avere un'opportunità in più. Oltre alle considerazioni che sono già state fatte dal senatore Mandelli, che condivido interamente, occorre considerare l'infrastrutturazione che ha Milano, la sua posizione, le opportunità che offre, la capacità di collegamento con il mondo, la possibilità di accogliere una residenza pregiata come quella dei ricercatori e dei funzionari di EMA. Penso a una sede di straordinario prestigio come è il grattacielo Pirelli, una delle opere più straordinarie, che non a caso è stata anche sede della Regione, a segnalare che Regione e Comune si associano e promuovono, assieme alle istituzioni nazionali, la candidatura di Milano come sede dell'EMA. Molto importante, l'abbiamo fatto per Expo: ognuno può pensare quel che vuole, forse è stato giusto, forse è stato sbagliato, ma io credo sia stata una scelta vincente. Ci sono momenti in cui il Paese e i suoi interessi devono venire prima di quelli di parte e, a mio avviso, questo è uno di quei casi, come lo è stato Expo. Lanciare e rilanciare l'Italia in Europa e nel mondo ha significato con Expo un passo in avanti dal punto di vista certamente economico e commerciale, ma a mio avviso anche culturale e di credibilità del nostro Paese. Milano non è Roma e non ha le sue bellezze, però è una città davvero straordinaria, che ha saputo coniugare la modernità con l'umanità, e questo è un punto non irrilevante, che mi rende orgogliosa di essere milanese e che deve rendere orgogliosa l'intera Italia. Si potrebbe ancora parlare a lungo, ma credo che per noi parleranno meglio i nostri colleghi che andranno in giro per l'Europa a interloquire con i Parlamenti; i Ministri e il presidente Gentiloni, che incessantemente stanno lavorando; il presidente Maroni e il sindaco Sala, a loro volta impegnatissimi insieme in questa battaglia per l'intera Italia; infine, il Parlamento europeo che, in un momento in cui c'è tanto bisogno di Europa, può promuovere in modo forte la candidatura di Milano come sede dell'agenzia regolatoria europea del farmaco. Insomma, lo dico con uno slogan finale: dobbiamo batterci insieme e sperare. La competizione è molto aspra, dovete saperlo, e vogliamo la trasparenza dei risultati. Vogliamo che i risultati siano trasparenti perché non vorremmo mai che fossero altri i criteri rispetto all'appropriatezza per definire la nuova sede dell'Agenzia europea del farmaco. Dobbiamo batterci insieme per la trasparenza e perché il sistema Paese possa fare un passo in avanti. Insomma, se vince Milano, vince l'Italia e credo che questo punto debba renderci orgogliosi e uniti.
2017-09-28	PD	PizzettiLuciano	Come è stato ricordato anche nell'ultimo intervento, a seguito del referendum di separazione della Gran Bretagna dall'Unione europea nel giugno 2016, si è posto il tema della ricollocazione di due importanti e strategici uffici: l'EMA (Agenzia europea per i medicinali) e l'EBA (Autorità bancaria europea). Da subito il Governo precedente e l'allora presidente del Consiglio Renzi hanno assunto l'iniziativa per candidare Milano a sede per l'Agenzia europea per il farmaco, latori in quel caso di un'indicazione corale delle principali istituzioni interessate: oltre al Governo, la Regione Lombardia e il Comune di Milano. Ma voglio ricordare - e la collega Rizzotti ha ragione - anche il mondo della ricerca e dell'imprenditoria milanese e lombarda, che hanno dato un contributo rilevante e di sostegno all'assunzione di questa iniziativa. Il 13 settembre 2016 il progetto EMA-Milano è stato inserito nel patto per la Lombardia che l'allora presidente del Consiglio Renzi ha firmato con il presidente della Regione Maroni. Vi è stata poi la lettera congiunta del presidente Maroni e del sindaco Sala al Governo per ufficializzare ed entrare nel vivo della candidatura. Ricordo che nel marzo scorso - per segnalare l'intensità con cui questa partita importante e delicata, come evidenziato dalla collega De Biasi, è stata seguita - è stato istituito un tavolo di coordinamento presso la Presidenza del Consiglio, presieduta dal professor Moavero Milanesi e composta da tutte le principali istituzioni: il Ministero per gli affari esteri, il MIUR, il MISE, il Ministero della salute, la Regione Lombardia e il Comune di Milano. Intensa è stata quindi l'attività a sostegno e in particolare l'attività diplomatica che è ancora in corso, a partire dall'azione - anch'essa testé ricordata - del Presidente del Consiglio. Ultima iniziativa è l'incontro di lunedì scorso a Bruxelles dove la ministra Lorenzin, insieme al presidente Maroni, al sindaco Sala e al professor Moavero Milanesi hanno presentato la candidatura di Milano. Sabato ci sarà una prima valutazione delle offerte di candidatura. A cavallo del 20 novembre sarà presa la decisione finale da parte di organismi europei che - immagino - a margine del Consiglio europeo del 19 e del 20 ottobre tratteranno la questione. Io penso che l'unità istituzionale e politica del Paese sia fondamentale per tentare di raggiungere questo obiettivo. Altre diciotto città, tra l'altro di primaria levatura, in rappresentanza di altrettanti Stati, concorrono all'assegnazione della sede. Non sarà quindi una passeggiata. E l'unità, che si esprime anche nel contenuto delle mozioni, è una premessa fondamentale ed è bene che venga ribadita dal Parlamento sia oggi, con la votazione sulle mozioni e sull'ordine del giorno presentato, sia - mi permetto di dire - mercoledì 18 ottobre, quando qui verrà il Presidente del Consiglio per illustrare l'iniziativa italiana in relazione al Consiglio europeo dei giorni successivi. Mi auguro che anche quella sia la sede, al di là delle divergenze politiche, per ribadire l'unitarietà di intenti e rafforzare il mandato del Governo e del Presidente del Consiglio. Come veniva ricordato, l'EMA ha 890 dipendenti, diversi comitati scientifici e opera con migliaia di esperti e ricercatori, sia sul tema del nuovo farmaco che sul tema del monitoraggio della qualità dei farmaci presenti in commercio. I temi della qualità del farmaco e della qualità della salute sono strettamente connessi e sono una delle ragioni importanti per cui è stata avanzata la candidatura di Milano. Potremmo dire che Milano è la città vocata per essere sede, non solo perché corrisponde a tutti criteri individuati per l'assegnazione, ma anche perché si trova in un Paese, l'Italia, che, con la Germania, è il primo produttore di farmaci in Europa e, per di più, nel cuore di un polo di studi, di ricerca e di produzione tra i più qualificati al mondo. Oltre ai numerosi punti di forza contenuti nel dossier che il tavolo di coordinamento ha preparato in sede di Presidenza del Consiglio, d'intesa con la Regione Lombardia e con il Comune di Milano, e che vengono richiamati anche nelle mozioni, vorrei mettere in luce due aspetti fondamentali, avviandomi così alla conclusione. Il primo aspetto è la performance del sistema Paese, dimostrata proprio a Milano in occasione di Expo 2015. Questo è un grande punto di forza sulla qualità del sistema Paese. Il secondo - del quale voglio ringraziare in modo particolare il presidente Maroni - è l'aver messo a disposizione un luogo prestigioso come sede della nuova Agenzia. Avere la sede a disposizione è un grande punto di forza, perché solo noi e Barcellona lo facciamo. Tutti gli altri candidati, infatti, devono costruire la sede. Questo è un punto di rilievo, e fa del tavolo di coordinamento e dell'apporto dato dalla Regione Lombardia e anche dal Comune di Milano una grande azione di sostegno. Ringrazio il Parlamento, nella fattispecie il Senato, per l'azione di sostegno all'iniziativa del Governo e delle diverse istituzioni, che, in realtà, è un'azione di sostegno al Paese nel nome dell'interesse generale e dell'interesse nazionale. Mi auguro che ciò si concluda con un voto unitario sulle diverse mozioni e venga ribadito, appunto, alla presenza del Presidente del Consiglio mercoledì 18 ottobre. Per quanto riguarda i pareri sulle mozioni, esprimo parere favorevole sulle mozioni nn. 836, 724 (testo 2) con l'integrazione che il collega Mandelli ha letto e citato nel suo intervento d'Aula e 837 con la soppressione di «a seguito dell'intuizione e proposta del presidente della Regione Maroni» perché - come ho già spiegato - è un'iniziativa d'insieme senza primogenitura, e con la modifica del dispositivo come segue «impegna il Governo a proseguire con determinazione» - e non «a sostenere» - «presso le competenti sedi comunitarie l'azione di sostegno alla candidatura di Milano», 838 con la modifica del dispositivo come segue «impegna il Governo a proseguire l'azione di sostegno alla candidatura di Milano». Per quanto riguarda l'ordine del giorno G1, il parere è favorevole con le seguenti riformulazioni: «impegna il Governo a proseguire l'azione di sostegno alla candidatura di Milano a sede dell'EMA continuando a porre in essere tutte le iniziative»; per la seconda parte, propongo di fermarsi alle parole «nuovi immobili» e di sopprimere le seguenti «utilizzando i risparmi derivanti dalla razionalizzazione dell'utilizzo degli immobili a favore delle piccole e medie imprese locali e ad interventi a sostegno della disabilità», trattandosi di un impegno che, allo stato dell'arte, non siamo in grado di assumere.
2017-09-28	PD	RussoFrancesco	Voglio ricordare due cose: è una legge che - credo - ci sentiamo tutti in dovere di provare a portare a casa perché siamo l'ultimo Paese in Europa che ancora non ha normato sul tema e credo che possa essere una buona risposta anche ai sordi italiani che in questo weekend si ritroveranno a Padova per la giornata mondiale del sordo. Rappresenterebbe un segnale importante di questa Assemblea. Ribadisco che molti emendamenti presentati sono strettamente procedurali e solo un paio sono contenutistici. Abbiamo voluto raccogliere quanto emerso in discussione generale già nella prima fase di presentazione del provvedimento in Aula. L'obiettivo è giungere tutti a condividere questa legge. Spero - avrò modo di tornarci in sede di replica - che gli emendamenti presentati aiutino definitivamente a comprendere che questa legge è per i sordi italiani e non favorisce l'una o l'altra associazione che li rappresentano. Non vuole essere una scelta di campo, ma di civiltà per riconoscere un diritto che soltanto la legislazione del nostro Paese in Europa oggi non riconosce ancora.
2017-10-04	LN	ComaroliSilvanaAndreina	Signor Presidente, oggi in Assemblea abbiamo sentito dire dal Governo e dai vari colleghi della maggioranza che c'è la ripresa e, dal loro punto di vista, se ne fanno giustamente vanto. Ma, se verifichiamo i dati, scopriamo che l'Italia è il Paese che sta crescendo più lentamente di tutta l'Europa. Abbiamo sentito prima il relatore dire che ci sono dieci trimestri di crescita. Sì, ma la Spagna ha il 3 per cento di aumento del PIL senza fare praticamente nulla. L'Europa, la mitica Europa, sempre secondo la maggioranza e il Governo, ha una media di crescita del PIL del 2,2 per cento. Forse qualcosa non va. Abbiamo sentito Renzi farsi vanto delle riforme che ha messo in atto e dire che il misero aumento dell'1,5 per cento di PIL è dovuto proprio ad esse. Ma andiamo a vedere: la riforma degli 80 euro? Peccato che poi si sono viste crescere le tasse indirette, perché, per finanziare gli 80 euro, sono stati fatti tagli ai Comuni e alle Regioni, i tanto decantati enti locali. Anche in questa sede la maggioranza ha ripetuto quanto siano fondamentali, ma poi tagliano loro le risorse ed essi non possono erogare i servizi. La riforma delle Province? Adesso le Province sono quasi in dissesto e non riescono a garantire il rifacimento del manto stradale o il riscaldamento nelle scuole. Oppure il famoso jobs act ?Anche in questo caso, con grande gioia di Renzi, si faceva riferimento al dato secondo cui l'occupazione sarebbe cresciuta. È vero: è cresciuto il numero delle persone che lavorano ma, se andiamo a vedere il dato vero, le ore lavorate sono diminuite. Se facciamo la compensazione tra numero di lavoratori e numero di ore lavorate, si è addirittura perso lavoro, perché spesso succede che, nella disperazione, tante persone accettano lavori part-time, anche poche ore al mese, ma l'Istat le conteggia come lavoratori in più. Non funziona così, Presidente. Non è questa la verità. La verità è che è aumentata la precarietà. È aumentata la sottooccupazione. Sono diminuite le paghe e stanno calando il reddito pro capite e la produttività del sistema. Queste riforme, come la riforma della giustizia, sono tanto decantate. Ma è noto il caso, appena balzato agli onori delle cronache, di quella ragazzina, abusata dal padre e poi posta in un casa famiglia, dove viene abusata nuovamente, rispetto al quale la giustizia ha lasciato prescrivere il reato. Oppure pensiamo alla legge fallimentare e alle tante imprese che dovrebbero veder riconosciuto il loro diritto a essere pagate per il lavoro che hanno fatto, ma devono scontrarsi con i lunghissimi tempi della giustizia. Ultimissima vicenda, datata mese di settembre, altra conseguenza della riforma della buona scuola: all'inizio dell'anno scolastico non c'erano gli insegnanti. Se andiamo a vedere un altro dato, il 12 per cento degli italiani, pari a 7,2 milioni di persone, vive in famiglie con grave deprivazione materiale. Se guardiamo poi gli anziani, il dato è ancora peggiore. Presidente, forse qualcosa non va. Tutto questo ottimismo e questa euforia non sono giustificate. Si potrebbe pensare di dare una svolta vera. Se andiamo poi a vedere gli investimenti, che rappresentano una delle azioni principe che potrebbe compiere il Governo per far ripartire l'economia, da sette anni il dato degli investimenti pubblici è in calo. Quelle del Governo sono azioni frammentarie, a spot. Utilizzando le parole della Corte dei conti, «non va sottovalutata una tendenza che, concentrata sulla ricerca di risultati immediati e quindi su interventi non strutturali, potrebbe generare effetti distorsivi sull'assetto del nostro sistema». Questo dovrebbe fare un Governo: dare certezze e sicurezza ai propri cittadini. Abbiamo sentito prima il ministro Padoan dire che le clausole di salvaguardia, e quindi l'aumento dell'IVA, sono disattivate. Non è vero, perché sono state solo congelate per un anno. Nel 2019 saremo nella stessa identica situazione e l'IVA aumenterà. Ma che certezze hanno gli investitori e le imprese che devono fare una programmazione del loro lavoro, se hanno sempre una spada di Damocle sulla testa, non sanno che cosa succederà e se i loro prodotti saranno concorrenziali o meno? Presidente, serve un'azione incessante e prolungata di riforme strutturali, in grado di ingenerare fiducia, accrescere i tassi di natalità, promuovere gli investimenti in infrastrutture materiali e immateriali e chiudere il divario di produttività per creare le condizioni affinché gli scenari demografici e economici alla base delle proiezioni siano capovolti. Vediamo che anche l'obiettivo di medio termine è stato ancora una volta rinviato e tutte le volte ci troviamo qua a votare per il suo rinvio. Signor Presidente, mi auguro che il Governo usi i margini disponibili per fare veramente interventi selettivi e non frammentari, migliorando la qualità della spesa e affrontando le ragioni della bassa crescita del PIL potenziale in Italia. Nella Nota di aggiornamento e dalle poche e vaghe righe che preannunciano quale sarà l'azione di bilancio non vediamo tutto questo e per tali ragioni esprimeremo un voto contrario sulle due proposte di risoluzione indicate dal Governo.
2017-10-04	LN	CrosioJonny	Signor Ministro, ma lei in che mondo vive? Non va mai al mercato, in mezzo alla gente, in mezzo agli anziani? È possibile che solo noi sentiamo coloro che si lamentano e che non vedono una prospettiva per il loro futuro? Incontro solo io i giovani che stanno facendo la valigetta perché se ne stanno andando da questo Paese? Sono giovani che abbiamo formato, su cui giustamente abbiamo investito, dai quali qualcuno trarrà beneficio nei prossimi anni. Se ne vanno in Svizzera o in Germania; ieri ne ho conosciuto uno che addirittura parte per Città del Messico. E con gli anziani non parlate mai? Gli anziani sono ormai all'umiliazione, dopo una vita di sacrifici. Non sono mai state messe in campo delle azioni per salvaguardare la loro vita quotidiana. Ripeto, non so se incontriamo solo noi quelli che si lamentano. Lo dico con una battuta, ma la luce in fondo al tunnel è probabilmente, ancora una volta, un treno che ci sta venendo contro. D'altronde, voi siete il clone del Governo Renzi. I Governi che si stanno succedendo sono quelli dei proclami e degli annunci, ma nei fatti concreti - ahimè - state mettendo in campo una strana alchimia con la complicità dell'Europa. A fine agosto, il ministro Poletti annunciava un bonus di 2 miliardi per creare 300.000 posti di lavoro. È stato fatto un calcolo generosissimo con obiettivi fantastici; peccato però che, al momento di tradurli in fatti concreti nei documenti ufficiali, tutto evapora e anche in questo caso è tutta fuffa. Mi vorrei ora riallacciare a ciò che hanno dichiarato prima alcuni colleghi del PD, che tra loro sono un po' discordanti. Infatti, una collega poco fa ha sostenuto che per quanto riguarda le infrastrutture del Mezzogiorno si sta fornendo una risposta incredibile, citando un'opera fatta a Molfetta (legittima e che non conosco), rivolgendosi a un collega pugliese e dicendo che quella poteva essere l'occasione per la rinascita delle infrastrutture e dell'economia. Invece un altro collega intervenuto in precedenza lamentava - ahimè, e in questo caso sono pienamente d'accordo - la perenne assenza del ministro Delrio. La cura del ferro che il ministro Delrio ha prospettato - lui è un medico e giustamente il ferro fa bene all'organismo - è un'altra cosa rispetto alla cura del ferro di cui ha bisogno il nostro Paese. Io sono pienamente d'accordo con il collega che è intervenuto in precedenza, e noi più volte l'abbiamo ricordato in occasione delle audizioni con il ministro Delrio. Vorrei un Ministro che andasse in Europa a salvaguardare i miei, i nostri interessi, cercando di valorizzare - come ha evidenziato il collega e come noi più volte abbiamo richiamato - e di esaltare l'infrastruttura Rotterdam-Genova. Con il raddoppio del Canale di Suez, la piattaforma del nostro Paese nell'ambito delle infrastrutture potrà essere abbastanza competitiva. Ricordo che a Rotterdam ci sono 75 chilometri di banchina. Ma qualcuno si deve muovere e qualcuno deve dire qualcosa da questo punto di vista. Abbiamo un Ministro delle infrastrutture completamente assente. Io mi occupo di infrastrutture e in questi pochi minuti che ho a disposizione vorrei accentuare questo aspetto. La stessa cosa possiamo dirla per quanto riguarda la banda ultralarga. Vice ministro Morando, quante volte ho chiesto in quest'Aula al Governo di fare chiarezza una volta per tutte. Prima di dire che dobbiamo mettere ancora fibra - che va anche bene - qualcuno mi dica quanta fibra spenta c'è nel nostro Paese: non lo dico io, ma gli operatori, ossia coloro che hanno interesse a mettere i cavi perché con quelli guadagnano.
2017-10-04	M5S	LezziBarbara	Signor Presidente a me viene in mente soltanto un aggettivo per definire la recente audizione e le ultime dichiarazioni del ministro Padoan: tragicomico. Signor Ministro, lei si erge a paladino, come colui che sta bloccando gli aumenti dell'IVA e che è stato bravo ad andare a parlare con l'Unione europea e a chiedere nuovo deficit, ovvero la possibilità di fare nuovo debito pubblico, perché vuole aiutare e sostenere la crescita e non vuole frenarla. Ciò però è strano, perché le clausole di salvaguardia le ha inserite proprio lei, signor Ministro, insieme all'ex primo ministro Matteo Renzi. Esse non sono scese dal cielo e non le avete ereditate, ma sono il frutto della vostra non politica economica, del fatto che avete trascorso questi ultimi tre anni a fare campagna elettorale a spese degli italiani, che si ritrovano a dover pagare, con nuovo debito pubblico, le vostre campagne elettorali di propaganda. Questa è la realtà dei fatti: le clausole di salvaguardia erano state inserite alla fine del 2014 per coprire il famoso bonus da 80 euro. Un altro pilastro delle sue dichiarazioni è costituito dal milione di posti di lavoro e dal fatto che la riforma strutturale del jobs act avrebbe portato questo incremento dell'occupazione. È vero che rispetto al 2008 ci sono pressoché gli stessi occupati, però il ministro Padoan dovrebbe anche dire che, rispetto al 2008, il monte ore lavorate è sceso di ben un miliardo di ore. Dovrebbe anche dire, il ministro Padoan, che le retribuzioni, al netto dell'inflazione, sono scese del 3,4 per cento. Quindi è inutile cantare vittoria, anche perché vorrei sapere, ministro Padoan, dov'è andato a finire quel giovane che finalmente avrebbe potuto contrarre il mutuo, acquistare la casa e si sarebbe potuto sposare, forte di un contratto a tempo indeterminato, grazie al jobs act. Anche l'ISTAT ci dice che stanno aumentando i contratti a tempo, per non parlare di quelli di somministrazione di lavoro: precariato su precariato! Il jobs act non c'entra assolutamente nulla con questo aumento di occupazione. Inoltre, a parlare sempre di occupazione e di spreco di denari pubblici probabilmente sono diventata noiosa, ma noi siamo gli unici a ricordare che stiamo tornando al punto di partenza, esattamente al 2014. Cosa intendo dire? Avete fatto la decontribuzione, malissimo, che è costata oltre 20 miliardi di euro, a fronte della quale avete stralciato, abolito, abrogato una norma strutturale che aiutava l'occupazione di disoccupati, sia al Nord, sia al Centro, sia al Sud, in particolar modo nelle imprese artigiane. L'avete abolita. Stiamo tornando al punto di partenza e nella prossima legge di stabilità ci sono solo noccioline da dare a causa del sentiero stretto dovuto alla vostra non-politica economica degli ultimi anni. Anche in questo caso, quindi, avete una gravissima colpa, a danno dei giovani e dei disoccupati. Tuttavia, ci sono altre risorse da recuperare: occorre sistemare il contratto del pubblico impiego; dare almeno mezzo miliardo di euro alle Province, che avete fatto finta di abolire; distribuire un pochino di soldi a destra e a manca e allora arriva, impeccabile come sempre, la lotta all'evasione fiscale. Voglio parlare di questa lotta all'evasione fiscale, perché sono quattro anni e mezzo che ne sento parlare. Io non mi invento niente, non faccio teorie, esamino i dati forniti dall'Agenzia delle entrate e dalla Corte dei conti. La Corte dei conti dice testualmente che i risultati del 2016 in termini di lotta all'evasione fiscale riflettono una notevole flessione degli introiti dovuti all'ordinaria attività di accertamento e controllo sostanziale: sono diminuiti del 17 per cento rispetto al 2015 e di più del 20 per cento rispetto al 2014. Abbiamo fatto la lotta all'evasione fiscale con i condoni, con la voluntary disclosure. Non solo: abbiamo condannato le imprese che lavorano con lo Stato allo split payment, derogando a regole stabilite dalle istituzioni europee, che subito vi corrono in soccorso. Avevate anche promesso, fin da quando avete istituito lo split payment, che ci sarebbe stata una corsia agevolata per le imprese costrette a pagare l'IVA ai loro fornitori, ma che non la incassano dallo Stato e ne aspettano per mesi e mesi il rimborso. Così lo Stato si può finanziare praticamente gratis, invece le nostre imprese, quelle che lavorano con la pubblica amministrazione, sono sempre più strozzate da mancanza di liquidità. Questa è la vostra lotta all'evasione fiscale? Un mero calcolo contabile a carico delle imprese, quando invece gli accertamenti crollano. Chissà come, non si va a bussare alle porte di qualche amico importante, da cui invece si dovrebbe andare. Si parla, poi, di riduzione del debito. Veramente non so da quali fonti prendiate i dati e mi sembra veramente assurdo anche solo dover specificare questi numeri. A dicembre 2015, infatti, il debito pubblico italiano era di 2.172 miliardi di euro; ora abbiamo sfondato il tetto dei 2.300 miliardi di debito. State qui a chiedere nuova flessibilità, nuovo debito, che sono poi tasse future per gli italiani; ma il problema non è neanche aver fatto nuovo debito: è come lo avete speso, e l'ho detto all'inizio. Lo avete speso soltanto per mera propaganda elettorale. Ci troviamo, quindi, di nuovo in questa sede a far finta di sostenere questo paladino che blocca le clausole di salvaguardia, il supereroe interviene su clausole che lui stesso ha generato, e poi vorreste dire che noi dovremmo anche votare per senso di responsabilità? No. Noi siamo coerenti con quello che sempre vi abbiamo detto: la vostra politica economica è fallimentare. Il Paese è ancora in ginocchio e la cosa più mortificante è vedere che il gap di disoccupazione e crescita tra noi e la media del resto d'Europa, da quando si è insediato Matteo Renzi, prima, e ora con Gentiloni, non fa altro che allargarsi: non solo cresciamo meno, ma cresciamo meno di meno di prima. Il dato della Banca d'Italia dimostra che la crescita, in realtà, è dovuta per quattro quinti a fattori esogeni. Io mi spingo a dire che, se non vi fosse stata l'azione del Governo, se, invece di salvare gli amici delle banche aveste pensato a punirli quando hanno sbagliato e aveste pensato al bene degli italiani, probabilmente quella crescita sarebbe stata anche superiore.
2017-10-04	PD	GuerrieriPaleottiPaolo	Siamo al decimo trimestre consecutivo in cui il PIL dell'Italia mostra il segno positivo e la ripresa in corso rappresenta la fase di espansione più lunga degli ultimi due decenni. Rispetto alle passate fasi di ripresa, tuttavia, la sua dinamica è ancora lenta e continua a risultare inferiore alla media dei nostri partner europei, anche se la distanza si sta riducendo. Resta comunque il dato molto positivo quest'anno dell'accelerazione della crescita, accompagnata da una relativa diffusione della dinamica di espansione, dall'industria manifatturiera ai servizi privati. Una crescita più elevata e stabile è, certo, il frutto del quadro internazionale e europeo più favorevole e della grande creazione di liquidità generata dalle politiche monetarie non convenzionali messe in atto da tutte le banche centrali dell'area più avanzata - ultima, in ordine di tempo, la BCE - dal marzo 2015. Ma tra questi fattori determinanti - va subito aggiunto - figurano a pieno titolo le riforme e le politiche messe in campo in Italia negli ultimi anni e, in particolare, le misure portate avanti dal Governo in questo ultimo anno, quali il rilancio degli investimenti e le misure per ristabilire il regolare funzionamento del sistema bancario. Secondo il quadro tendenziale contenuto nella Nota di aggiornamento, l'economia italiana crescerebbe dell'1,2 per cento nel 2018 e 2019. Le proiezioni del quadro programmatico indicano un proseguimento più favorevole, invece, della dinamica di espansione nel 2018 e 2019 a tassi pari a quanto raggiunto quest'anno, ovvero l'1,5 per cento nei due anni. Le previsioni di consenso a livello europeo e internazionale sono più caute e individuano nei due anni successivi al 2107 un rallentamento della crescita di 0,2-0,3 punti percentuali sia per l'area euro sia per la nostra economia. Come è noto, non è facile esprimere un giudizio su queste proiezioni programmatiche, visti l'elevata incertezza e i rischi geopolitici che incombono sul prossimo futuro. Si può dire, però, che per il 2018 il quadro economico internazionale si manterrà favorevole e, quindi, potrà continuare a sostenere la dinamica di espansione dell'economia italiana secondo quanto previsto nella Nota di aggiornamento. Per il 2019, invece, il previsto rallentamento a livello europeo e internazionale fa sì che solo una decisa ripresa della domanda interna italiana potrà consentire di raggiungere l'obiettivo di crescita del quadro programmatico. In questo caso, l'elemento trainante potrebbe essere rappresentato dagli investimenti, sia pubblici sia privati. Nelle previsioni del Governo dovrebbero accelerare sia le spese in macchinari e attrezzature, che beneficerebbero degli incentivi del piano Industria 4.0, sia quelli residenziali, gli acquisti di case, che dovrebbero crescere con un relativo maggiore dinamismo. A questo riguardo va fatto notare che, di recente, vi sono indicazioni di un rafforzamento strutturale della domanda interna di macchinari e provengono per quest'anno, secondo l'ISTAT, dagli indicatori derivanti dalle indagini sulle imprese e dalle rilevazioni dirette sui giudizi e le aspettative degli imprenditori. Per quanto riguarda la manovra di bilancio, essa sarà - com'è noto - di circa 20 miliardi di euro complessivi, gran parte dei quali serviranno per eliminare gli aumenti dell'IVA previsti nel 2018, che costano circa 15,6 miliardi. Circa 10 miliardi verranno dal maggior deficit messo in programma nel 2018 e altrettanti da nuove misure per circa 0,5 punti di PIL (ripartiti in 0,2 punti sul fronte dei tagli di spesa e 0,3 con nuove entrate), soprattutto con una nuova stretta all'evasione, dalla fatturazione elettronica tra i privati ad altre misure allo studio. Per le spese si tratterebbe, in sostanza, di nuovi interventi sui Ministeri e l'amministrazione centrale. È evidente che le risorse così reperite restano limitate e dovranno essere pertanto concentrate su pochi mirati obiettivi, che vengono indicati nella Nota di aggiornamento rispettivamente in alcuni interventi per il rilancio degli investimenti, sia pubblici che privati, in altri interventi sull'occupazione, a partire dall'annunciato intervento sul costo del lavoro con sgravi contributivi per sostenere l'occupazione giovanile, e nelle politiche per l'inclusione sociale, attraverso il rafforzamento di misure di contrasto alla povertà. A questo riguardo, vorrei sottolineare che porre al centro dell'azione di politica economica i giovani e la loro occupazione è di per sé un gesto molto significativo per un Paese che - come sappiamo - forma dei giovani ad elevata competenza e poi li esporta senza riuscire a importarne di altrettanto pregiati. Vengo al quadro di finanza pubblica. Complessivamente la Nota di aggiornamento presenta un quadro tendenziale migliore di quello atteso nel DEF di aprile, anche grazie a un quadro macroeconomico - come ho prima ricordato - più favorevole. In particolare, la Nota stima che l'indebitamento programmatico netto nel 2018 sarà pari all'1,6 per cento rispetto al 2,1 per cento nel 2017, grazie alla ripresa ciclica e alla riduzione della spesa per interessi. Allo stesso tempo, il Governo programma di accrescere l'indebitamento netto nel 2018 di oltre 0,5 punti rispetto al suo andamento tendenziale. Va sottolineato che limitare l'aumento del disavanzo pubblico all'1,6 per cento del PIL, pur essendo probabile che la Commissione europea avrebbe accettato fino all'1,8 per cento, credo rappresenti il segno concreto che il Governo intende accelerare la riduzione del deficit di bilancio negli anni seguenti, come prospettato nella Nota di aggiornamento. L'indebitamento netto passerebbe in effetti all'1,2 per cento nel 2019 e allo 0,2 per cento nel 2020, raggiungendo a questo punto il sostanziale pareggio di bilancio. Anche per il saldo strutturale il miglioramento programmato per il prossimo anno è inferiore a quello indicato nel DEF di aprile. Il deficit strutturale sarà ridotto nel 2018 dello 0,3 per cento rispetto allo 0,8 per cento previsto. Un dato particolarmente significativo è - secondo il programma della Nota - che il rapporto tra stock di debito e PIL diminuirebbe già da quest'anno, passando dal 132 per cento del 2016 al 131,6 per cento del 2017, per poi passare al 129,9 per cento nel 2018. Alla fine dell'orizzonte di programmazione, il rapporto si attesterebbe al 123,9 per cento. Va ricordato, a questo proposito, che per il 2015 l'ISTAT, nella revisione operata dei conti, ha giù registrato una leggera riduzione del debito, che è passato al 131,5 per cento del PIL (dal 131,8 per cento dell'anno precedente). Questi risultati di riduzione dello stock di debito sul PIL sarebbero ottenuti grazie sia ad avanzi primari crescenti nel tempo, sia ai proventi delle privatizzazioni, sia all'accelerazione della crescita nominale (dal 2,1 per cento previsto quest'anno al 3,1 per cento nel 2018 e al 3,4 per cento nel 2019-2020). Al riguardo, va sottolineata la sorpresa negativa di questi mesi, che è venuta proprio dall'inflazione, mantenutasi molto al di sotto dei valori attesi, in seguito sia alla tendenza alla rivalutazione dell'euro, che ha ridotto il costo dei beni importati, sia alla dinamica estremamente modesta di aumento delle retribuzioni. Si potrebbe obiettare che la riduzione del rapporto tra stock di debito e PIL valga inizialmente solo pochi decimali. Ma va ribadito che la discesa del rapporto, per quanto lieve, è altamente significativa, perché tale inversione di tendenza, dopo anni di crescita ininterrotta, è il segnale atteso sia dai mercati, sia da Bruxelles. L'altro motivo per cui è importante che nel 2017 il rapporto fra debito e reddito nazionale sia più basso che nel 2016 e continui a diminuire è che a fine ottobre la Banca centrale europea farà sapere come intende ridurre gli acquisti di titoli di Stato, dopo averne comprati per circa 2.000 miliardi di euro, di cui quasi 300 miliardi emessi da Roma. La fine del quantitative easing (QE) è un dato certo, mentre i suoi tempi e le sue modalità sono ancora da definire. Anche per questo la nostra economia, tenuto conto che tra qualche mese comincerà la stagione elettorale, dovrà mettersi nelle condizioni di presentarsi pienamente credibile all'appuntamento della fine del QE. Va altresì considerato che mantenere un tale percorso credibile, pur se graduale, di consolidamento del debito avrebbe effetti positivi anche sul ruolo potenziale che potremmo giocare, come Paese importante dell'Unione europea, nel negoziato che si sta per aprire, dopo le elezioni tedesche, per un ripensamento e un auspicabile rilancio del processo di integrazione. Per riassumere, gli obiettivi di finanza pubblica della Nota di aggiornamento del DEF sono coerenti con la volontà del Governo di bilanciare sostenibilità fiscale e sostegno alla ripresa economica e appaiono compatibili con l'impostazione prefigurata dalle istituzioni europee, volta a utilizzare più ampi margini di discrezionalità nel valutare il rispetto delle regole europee, anche al fine di assicurare la cosiddetta fiscal stance, ovvero un risultato di politica fiscale complessiva per l'area dell'euro che sia appropriata al contesto di crescita in corso. Il Governo, nel confermare l'impegno a ridurre il disavanzo e lo stock di debito delle amministrazioni pubbliche in rapporto al PIL nel 2017 e negli anni seguenti, ha presentato alle Camere anche la relazione al Parlamento, redatta ai sensi dell'articolo 6 della legge 24 dicembre 2012, n. 243, con la quale ha chiesto alle stesse Camere l'autorizzazione a deviare dal percorso di rientro verso l'obiettivo di medio termine (il pareggio di bilancio in termini strutturali), in modo da conseguire il pareggio di bilancio nel 2020, slittando di un anno rispetto a quanto previsto ad aprile nel DEF. Com'è noto, l'ordinamento nazionale prevede che eventuali scostamenti temporanei del saldo strutturale dall'obiettivo programmatico siano consentiti in caso di eventi eccezionali e previa autorizzazione approvata dal Parlamento a maggioranza assoluta, indicando, nel contempo, il piano di rientro rispetto all'obiettivo di medio termine. Tale piano può essere altresì aggiornato qualora, in relazione all'andamento del ciclo economico, il Governo decida di apportarvi delle modifiche. A fronte di tale ultima necessità, si è giustamente ritenuto opportuno richiedere alla Commissione europea, pur rimanendo entro i parametri e i vincoli comunitari, un rinvio temporale e un rallentamento del percorso di consolidamento dei conti pubblici e, quindi, di usufruire di risorse aggiuntive e di tutti i margini a disposizione per predisporre una manovra di bilancio che preveda misure per la crescita e il sostegno dei redditi dei cittadini. Su tale linea, tra l'altro, si sta muovendo la stessa Commissione europea - come ho già messo in rilievo - in ragione della necessità di dare maggiore respiro e slancio alla crescita dell'area dell'euro e dell'Unione europea nel suo insieme. Il quadro presentato nella Nota di aggiornamento e nella relazione è dunque quello definito in questi mesi anche con la Commissione europea, anche se il giudizio europeo arriverà - come sappiamo - solo con la bozza di budget che andrà inviata entro il 15 ottobre. Per concludere, credo sia importante sottolineare il doppio obiettivo che il Governo consegna alla prossima legge di bilancio: una finalità più ambiziosa sul versante della crescita e un deciso avvio della riduzione del rapporto debito/PIL. I dati contenuti nella Nota di aggiornamento - come ho cercato di argomentare in questa mia relazione - offrono una conferma che la direzione intrapresa sia quella giusta. Tutto ciò è positivo, ma non vuol dire che ci si possa accontentare. Va fatto di più e l'imperativo è quello di ulteriormente accelerare la crescita e renderne visibili gli effetti in termini di nuova consistente occupazione, soprattutto dei giovani. Ma crescere di più e più rapidamente vuol dire rilanciare a medio termine produttività e progresso tecnico della nostra economia. È una strada lunga - come sappiamo - che non ha scorciatoie e non è certo una scorciatoia imboccare il percorso di una aumentata spesa pubblica in disavanzo. Lo abbiamo già fatto in passato, con risultati sempre negativi e deludenti. L'accelerazione della crescita è un'operazione da accompagnare con un'accorta politica di bilancio, che prepari il terreno a nuove e incisive riforme, anche perché il prossimo anno - come ho già detto - col graduale esaurirsi del quantitative easing, i conti pubblici devono essere posti in assoluta zona di sicurezza. Solo in questo modo non saremo più visti, con una percezione che naturalmente va giudicata eccessiva, come un Paese a rischio in Europa. È dunque un momento importante quello che caratterizzerà l'ultima manovra di bilancio della legislatura, quella che precede le elezioni della prossima primavera. Il rischio da evitare è disperdere il dividendo della maggiore crescita, facendo nuovamente lievitare il debito. La percezione di aver superato la fase di crisi deve in realtà spingerci a portare avanti ulteriori politiche che riducano il debito e irrobustiscano la crescita. Sarebbe questa l'unica via per superare e metterci alle spalle vecchi modelli e metodi che ci hanno sempre penalizzato in passato.
2017-10-04	PD	MoscardelliClaudio	Accanto al tema dello sviluppo del Sud, quindi, abbiamo un bacino di potenzialità enormi su cui crescere. Tuttavia le infrastrutture e gli investimenti pubblici continuano a tardare, continuano a mancare, e sullo sviluppo del Centro-Sud incombe sempre lo stesso gap, per cui anche gli investimenti in innovazione, come il piano Industria 4.0, si riflettono maggiormente sulle aree del nostro Paese già più avanzate. Quando facciamo investimenti in ricerca e innovazione, infatti, a beneficiarne principalmente è sempre un segmento ristretto di industrie, ovvero quelle che danno l'80 per cento dell'innovazione e l'80 per cento dell' export. Allora, abbiamo un problema di recupero in infrastrutture e innovazione nel Centro-Sud che dobbiamo affrontare, altrimenti non ne usciamo. Sull'innovazione avremmo bisogno di poli di ricerca anche nel Centro-Sud perché sono concentrati e continuano a concentrarsi solo al Nord: Human technopole come l' hub di ricerca industriale tra le università lombarde e quelle cinesi. A ciò si aggiunge l'assurdità di Roma che rinuncia a candidarsi come sede dell'EMA, quando il polo del Lazio Sud ha un volume di affari doppio rispetto alla Lombardia sull' export, a testimonianza della situazione drammatica in cui versa la nostra Capitale. Voglio concludere con una riflessione, ribadendo che il tema delle infrastrutture e della logistica nel Centro-Sud è fondamentale. Ho letto un articolo interessante che rinnova il focus sulla centralità del Mediterraneo, con i principali attori mondiali a livello economico, Cina e USA, e i principali Paesi europei, Germania, Italia e Francia, che hanno un commercio import-export enorme con l'area del Mediterraneo, il Nord Africa e il Medioriente. Attraverso l'allargamento del Canale di Suez del 2015, il volume dei traffici a Suez è quattro volte quello del Canale di Panama. Questo perché l'attore Cina ha un investimento che negli ultimi quindici anni è cresciuto dell'840 per cento. La scelta della via mare - e di quindi il voler rilanciare la Via della Seta, attraverso Suez per l'accesso all'area dell'Africa, al Medioriente e al Nord Europa come hub per i traffici per la sponda atlantica degli USA - ha rimesso il Mediterraneo davvero al centro del commercio internazionale. È lo snodo strategico. Pertanto, tutti gli investimenti in infrastrutture e logistica per il Centro-Sud rappresentano un obiettivo che non è tanto o solo rilanciare il nostro Mezzogiorno, ma porlo al centro, intercettare quei flussi di commercio che, se si organizzano gli altri, non intercettiamo più. Questa è un'occasione eccezionale, fondamentale. Per far decollare una ripresa strutturale del nostro Paese e porlo alla testa dell'Europa, mancando ancora tutta la componente investimenti pubblici in infrastrutture, con questa opportunità credo che il nostro Paese abbia davanti una prospettiva straordinaria.
2017-10-04	PD	ToniniGiorgio	Signor Presidente, signori rappresentanti del Governo, colleghi senatori, all'inizio di questa seduta lei ci ha ricordato che tra pochi minuti dovremo esprimere due voti, il primo dei quali è di assoluto rilievo costituzionale, nonché nella collocazione internazionale ed europea dell'Italia. Francamente io rispetto le opinioni di tutti i colleghi, ma faccio fatica a capire le ragioni per cui le principali forze di opposizione hanno annunciato il voto contrario alla risoluzione di maggioranza che propone all'Assemblea di autorizzare il Governo allo scostamento dall'obiettivo di medio termine, che è il pareggio di bilancio. Vorrei ricordare che l'equilibrio strutturale del bilancio, come è giusto dire in maniera tecnicamente precisa, è previsto non solo dai nostri impegni internazionali, ma dalla nostra Carta costituzionale, quindi è un vincolo costituzionale che abbiamo e la Costituzione stessa, all'articolo 81, afferma che questo non è un vincolo stupido che si applica in maniera ottusa in ogni circostanza, ma deve tener conto delle condizioni del ciclo economico e dei fattori straordinari ed eccezionali. Se ricorrono queste circostanze, il Parlamento può autorizzare il Governo ma, attenzione, lo può autorizzare con una maggioranza più larga di quella necessaria per la fiducia al Governo. Con ciò, in qualche modo, la nostra Costituzione chiama tutte le forze politiche ad assumersi una responsabilità su questo punto. Naturalmente non è obbligatorio per nessuno essere d'accordo con il Governo. Si può benissimo dire che il Governo ha sbagliato a proporre in Europa questo scostamento, perché noi siamo per perseguire in maniera netta e precisa, senza deviazioni, l'obiettivo dell'equilibrio strutturale del bilancio. Io, colleghi, rispetterei in maniera piena chi adottasse questa posizione assumendosi anche la responsabilità di ciò che dice. Faccio più fatica, collega Lezzi (una collega che stimo e con la quale lavoro quotidianamente nella Commissione bilancio), a capire le ragioni del no del Movimento 5 Stelle quando nel dispositivo della vostra risoluzione si dice: «impegna il Governo: (...) ad adottare tutte le misure necessarie per accelerare il tasso di crescita dell'economia», che bello, «derogando sin dalla programmazione 2018-2020 in corso alle regole di austerity imposte dal fiscal compact, nell'ottica di porre il veto (...); a sospendere l'applicazione del raggiungimento del pareggio di bilancio e quindi il rispetto dell'indebitamento entro il 3 per cento del PIL», cioè voi proponete un indebitamento sopra il 3 per cento del PIL e dite di no allo scostamento che rinvia di un anno l'obiettivo?
2017-10-04	PD	ZanoniMagdaAngela	Si è lavorato per una finanza pubblica sostenibile e favorevole alla crescita, in un clima di riforme strutturali per la competitività e la fiducia, e costruendo con l'Europa una nuova governance per affrontare nuove sfide. Le audizioni che abbiamo svolto questa settimana ci hanno confortato. L'Ufficio parlamentare di bilancio, sulla base di una valutazione complessiva delle previsioni del Governo, ha deciso di validare lo scenario programmatico, pur in presenza di alcuni rischi di revisione al ribasso connessi a una stima di crescita nel 2018 forse superiore al limite più elevato delle previsioni del panel dell'UPB. La Corte dei conti, che ha espresso parere favorevole sulla recente revisione dei dati di contabilità nazionale, dà conto di un biennio 2015-2016 su molti fronti migliore rispetto alla precedente rendicontazione. Inoltre, un cospicuo afflusso di dati congiunturali documenta come si sia di fronte a una ripresa superiore alle previsioni. Il miglioramento dei conti pubblici, conseguito dall'Italia negli ultimi anni, consente, già nel 2018, una forte riduzione dell'indebitamento netto tendenziale e un rafforzamento dell'avanzo primario. Nel 2020, azzerato il disavanzo, l'avanzo primario raggiungerà il 3,5 per cento del prodotto. La Corte dei conti sottolinea anche alcuni aspetti problematici, ma conclude con una valutazione positiva. E lo stesso vale per la Banca d'Italia. Vorrei approfittare di questa occasione anche per entrare nel merito di alcuni aspetti, su cui il relatore, avendo svolto un'introduzione di carattere generale sugli aspetti macroeconomici, giustamente non si è soffermato. Voglio soffermarmi sul capitolo V della Nota di aggiornamento che riguarda le riforme e le raccomandazioni del Consiglio dell'Unione europea. È un capitolo molto importante che illustra le riforme adottate e il loro stato di attuazione dopo la pubblicazione del Programma nazionale di riforma ad aprile 2017, nonché le raccomandazioni rivolte all'Italia dal Consiglio dell'Unione europea e come ad esse si stia rispondendo attraverso l'azione di Governo. Alla luce degli obiettivi posti dall'Unione europea, che per la prima volta pongono l'accento su una intonazione di bilancio a supporto della crescita, si raccomanda all'Italia una politica fiscale basata sulla revisione della tassazione sulla prima casa, sulla riforma del catasto e sul rafforzamento della fatturazione e dei pagamenti elettronici. Negli altri ambiti, la Commissione richiama alla necessità di procedere nel cammino di riforma per la modernizzazione del Paese. Mi soffermo però solo su due o tre aspetti, rispetto al modo in cui il Governo ha reagito ai richiami ricevuti, il primo dei quali riguarda gli investimenti. La ripresa degli investimenti sembra confermata dai dati riguardanti gli importi messi a bando per lavori da parte delle amministrazioni locali. E su questo vorrei porre un accento, perché è un aspetto che è stato sempre sottolineato negli ultimi anni: gli enti locali sono un nuovo volano per gli investimenti e per una ripresa locale e veloce. L'altro aspetto riguarda il catasto, ove si dice che nell'ambito del processo di revisione del sistema catastale di classificazione degli immobili sono state implementate alcune attività finalizzate alla costruzione di un'anagrafe immobiliare integrata, gestita interamente una nuova piattaforma, che integra le informazioni relative al territorio con quelle relative ai proprietari. Questo è veramente importante, perché consentirà un approccio molto diverso per tutta la finanza locale. Vorrei avviarmi alla conclusione del mio intervento affrontando i due fascicoli più corposi allegati alla Nota di aggiornamento, che va corredata dalle relazioni programmatiche sulle spese d'investimento per ciascuna misura di spesa. Non ho tempo a disposizione per entrare nel merito di questi due ampi fascicoli, ma vorrei sottolineare alcune curiosità, una delle quali sicuramente interessa tutte le forze politiche. Sono stata colpita dal primo intervento del Ministero dell'interno su un aspetto che farà felice il senatore Azzollini, perché riguarda la realizzazione dei lavori di completamento del banchinaggio, drenaggio e raccordo stradale della diga di Molfetta. Questo è solo per dire che ci sono informazioni dettagliate, estremamente utili per noi che proveniamo dai territori; informazioni che riguardano tutto il territorio nazionale. Per Torino, ad esempio, la stazione di Rebaudengo, ma per molte città importanti, come Bari, Verona, Foggia e Parma, tali informazioni riguardano le infrastrutture per la mobilità e di servizio. Concludo sottolineando che certamente non va tutto bene; viviamo sempre in un processo di miglioramento, ma per tutto quanto detto voterò convintamente la Nota di aggiornamento al DEF e spero che con me lo faranno non solo i miei compagni di partito, ma anche molti altri senatori.
2017-10-04	PD	SangalliGianCarlo	(ore 18,19) ( Segue SANGALLI, relatore ). Si tratta anche di un atto politico avente una grande rilevanza, perché in una delle società che fra poco citerò c'è l'ingresso della Russia come partner in una fase nella quale le relazioni tra i Paesi membri della società e la Russia stessa sono piuttosto complicate dal punto di vista geopolitico. L'Assemblea è chiamata ad autorizzare la ratifica di tre trattati internazionali, relativi a due prestigiosi centri di ricerca scientifica. Il primo è relativo alla costruzione e all'esercizio dell'impianto laser europeo a raggi X (XFEL), da parte del Progetto internazionale TESLA, per lo sviluppo di un grande acceleratore per la fisica delle particelle elementari. La Convenzione è finalizzata alla realizzazione di una grande infrastruttura europea di ricerca, dal costo di oltre 1,2 miliardi di euro, situata in Germania, destinata ad aprire nuove possibilità di ricerca negli ambiti della fisica dello stato solido, della scienza dei materiali, delle nanotecnologie, della medicina e della microbiologia strutturale. L'infrastruttura, la cui realizzazione è stata appena ultimata, è considerata un progetto essenziale per le prospettive della ricerca in ambito europeo. Parti contraenti del progetto sono 11 Paesi dell'Unione europea, tra cui tutti i Paesi più grandi, oltre alla Svizzera e alla Russia. La partecipazione italiana si svolge attraverso il Consiglio nazionale delle ricerche e l'Istituto nazionale di fisica nucleare. La costruzione e l'esercizio dell'impianto sono affidati a una società a responsabilità limitata di diritto tedesco, di cui la Convenzione definisce gli organi e le modalità di nomina e di revoca. La Convenzione disciplina anche il finanziamento di ciascuna parte contraente e definisce i criteri per l'utilizzo dell'impianto. L'impegno finanziario più rilevante è ovviamente sostenuto dalla Germania, che ospita le infrastrutture operative, con 580 milioni di euro, seguita dalla Russia, con 250 milioni di euro, e dalla Francia con 36 milioni di euro. L'Italia, con la firma della Convenzione, si è impegnata a versare un contributo di 33 milioni di euro. Il secondo trattato, che disciplina l'adesione della Spagna, è stato incluso nel presente disegno di legge a seguito dell'approvazione in Commissione di un emendamento governativo. Il Protocollo prevede che l'adesione della Spagna avvenga alle stesse condizioni previste per le altre parti, con un contributo di tale Paese in 11 milioni di euro, senza che venga alterata la percentuale delle quote degli altri Paesi partecipanti. Non ci sono quindi nuovi o maggiori oneri a carico del bilancio italiano. Il terzo trattato al nostro esame è il Protocollo di adesione della Russia alla Convenzione del 1988 sul laboratorio europeo European synchrotron radiation facility (ESRF) di Grenoble. Il laboratorio rappresenta un eccellente esempio di cooperazione scientifica fra 22 Paesi partner, tra cui ci sono, oltre ai 13 Stati europei, anche Israele, India e Sud Africa. Il laboratorio è uno dei centri di ricerca più importanti al mondo nell'ambito della fisica della materia condensata, della biologia molecolare e della scienza dei materiali. L'adesione della Russia alla Convenzione si realizzerà mediante l'acquisizione del sei per cento delle quote della società e il versamento da parte di Mosca di un contributo una tantum di 10 milioni di euro, come indennità per i costi di costruzione dell'infrastruttura. Il disegno di legge di ratifica dei tre trattati è composto di cinque articoli, che riguardano l'autorizzazione alla ratifica, l'ordine di esecuzione, la partecipazione scientifica del Consiglio nazionale delle ricerche e dell'Istituto nazionale di fisica nucleare, la copertura finanziaria e l'entrata in vigore. Per l'impianto laser europeo è previsto un onere di circa 3,5 milioni di euro annui. Il provvedimento sul laboratorio di Grenoble, grazie all'ingresso di un nuovo contributore, la Russia, consente un risparmio per l'Italia, che è quantificato in circa 1,6 milioni di euro annui. Segnalo, in conclusione, che i provvedimenti in esame prevedono un rafforzamento della cooperazione scientifica tra Europa e Russia, che è un fatto certamente positivo e speriamo sia d'auspicio per una ripresa più generale di collaborazione anche geopolitica tra queste aree. Propongo dunque l'approvazione del disegno di legge, in tal modo articolato, da parte dell'Assemblea.
2017-10-05	FI	FlorisEmilio	Signor Presidente, la relatrice nel suo intervento ha già specificato come vengano esaminate la legge europea e la legge di delegazione europea. Si tratta di due provvedimenti che, per prassi e non per obbligo, vengono esaminati, in prima lettura, l'uno dall'Assemblea del Senato e l'altro dall'Assemblea della Camera dei deputati. Sempre per prassi, quando un disegno di legge viene esitato da uno dei due rami, l'altro ramo lo discute, ma non lo modifica: questo per accelerare l' iter di applicazione delle stesse leggi nell'impianto normativo nazionale ed evitare gli ulteriori possibili oneri che le procedure di infrazione producono nei nostri conti. Pertanto apprezzo il lavoro fatto alla Camera: il disegno di legge al nostro esame, presentato dal Governo, conteneva inizialmente 14 articoli; il testo è stato portato a 30 articoli con l'immissione di nuove norme che concorrono a diminuire ulteriormente le procedure o i rilievi di infrazione da parte dell'Unione europea e che naturalmente trattano dell'universo mondo. Sono trenta temi diversi, alcuni dei quali sono stati descritti e illustrati in quest'Aula da chi mi ha preceduto. Quello che mi preme dire è che la legge europea e la legge di delegazione europea entreranno a far parte del nostro impianto normativo attraverso la definizione di regolamenti attuativi, stilati e messi in atto dalla nostra burocrazia. Quello che mi sentirei di dire al sottosegretario Gozi, qui presente, è che il Governo dovrebbe impegnarsi acciocché sia la legge europea, che esaminiamo oggi, che la legge di delegazione europea, una volta esitate dall'Assemblea, siano rese applicabili attraverso strumenti semplificati, altrimenti si corre il rischio di appesantire la nostra burocrazia e i costi che devono sostenere le nostre aziende, che devono attuare chissà quali rivolgimenti interni per poter allineare la propria azienda alle normative europee. Naturalmente è un momento importante quello in cui la burocrazia, nel rendere attuativa la normativa che stiamo per votare, deve renderla il più semplice possibile. Quanto al contenuto di questo disegno di legge, quello che manca - e mi dispiace, ma avendo letto gli atti so che era stato proposto alla Camera - è l'importante procedura d'infrazione a cui siamo sottoposti come Paese per i tempi di pagamento della pubblica amministrazione. È vero che si sta facendo qualcosa per renderli leggermente più celeri (e sicuramente per noi non è abbastanza), ma è altrettanto vero che i tempi di pagamento stanno portando in crisi circa 21.000 imprese in Italia con 40.000 dipendenti. Mi rivolgo al Sottosegretario, ma anche al Ministro per i rapporti con il Parlamento che è presente: so che è difficile trovare le risorse, però corriamo il rischio, lasciando che i tempi di pagamento della pubblica amministrazione siano ancora così lunghi, di perdere forza lavoro e imprese, soprattutto nel settore delle costruzioni. Questo è un elemento che volevo sottolineare all'attenzione del sottosegretario Gozi. La seconda questione che mi preme sottolineare è quella relativa alla direttiva Bolkestein. So che il Governo sta lavorando per portare avanti una legge italiana di modifica, da presentare all'Europa e speriamo che l'Europa la tenga in giusta considerazione dal momento che, se poc'anzi parlavo di 20.000 imprese, tale direttiva coinvolge addirittura circa 200.000 piccole imprese e 400.000 posti di lavoro. Non so se questi dati, che arrivano dal settore, siano veritieri, ma anche se fossero verificati in eccesso sarebbero sempre molto rilevanti per il Paese. Al di là della fase discendente o ascendente, quello che vorrei dire in quest'Aula è che nella legge europea nulla è contenuto in merito al problema dei flussi migratori, che comportano una spesa di 4,7 miliardi di euro per il nostro Paese (anche se questa somma forse è in calo a fronte della diminuzione dei flussi), comportano una perdita di risorse per il nostro Paese e comportano, come abbiamo visto ieri, che il Governo presenti un Documento di economia e finanza in debito. Se davvero i nostri rapporti con l'Unione europea sono buoni come sostiene Juncker, il quale ha affermato che l'Italia ha salvato la faccia all'Europa risolvendo un problema che è comunitario, e se quindi si riconosce che questo è un problema che riguarda l'Unione europea, noi chiediamo che l'Unione europea se ne faccia carico, con risorse che non devono uscire dalle casse dello Stato italiano, ma devono provenire, appunto, dall'Unione europea. Mi pare che anche questo sia un fattore importante su cui agire; pur non facendo parte della legge che stiamo esaminando, si tratta comunque di una norma europea. Mi fa piacere che sia qui presente il sottosegretario Gozi ed auspico che le parole che lui stesso ha sentito dalla viva voce di Juncker si trasformino poi in atti concreti e verso il nostro Paese nel ristoro di quelle risorse, perché riteniamo che sarebbe un'operazione di legalità e di giustizia.
2017-10-05	LN	StefaniErika	Nel provvedimento sortito dalla Commissione - che comunque il Gruppo della Lega Nord non aveva approvato - quando abbiamo introdotto il comma 3- bis dell'articolo 3 della legge n. 654 del 1975 siamo stati molto attenti, anche perché è prevista la reclusione e non un'ammenda o una pacca sulle spalle; inoltre, si fa riferimento alla propaganda, all'istigazione e all'incitamento commessi in modo che derivi concreto pericolo di diffusione e che questi atti si concentrino in tutto o in parte sulla negazione della Shoah o dei crimini di genocidio, dei crimini contro l'umanità e dei crimini di guerra. Siamo stati molto attenti a dire cos'è il negazionismo e cosa viene punito. Sono puniti l'istigazione o l'odio razziale che sia fondato sulla negazione, quindi sulla totale o parziale inesistenza del genocidio degli ebrei, nonché di tutti i crimini contro l'umanità definiti dagli articoli 6, 7 e 8 dello statuto della Corte penale internazionale. Abbiamo discusso quali crimini potevano essere eventualmente negati. Purtroppo, la storia ci ha dimostrato che i genocidi e i crimini di guerra sono numerosissimi, ma la storia ha anche dimostrato che taluni crimini sono stati scoperti a distanza di anni: parliamo ad esempio delle foibe, di cui non si è parlato per decenni e alla fine è stato conosciuto un evento tragico tra i tanti che accadono durante le guerre. Proprio ieri in Commissione giustizia abbiamo parlato di questo tema visto che è apparso un altro provvedimento che avrà riflessi veramente molto delicati, cioè la ratifica del protocollo addizionale della convenzione del Consiglio d'Europa sui crimini di natura razziale. Già in quel caso ci sono dei problemi, ma in questo testo si prevede addirittura l'inserimento diretto nel nostro ordinamento di una norma che definisca in cosa possa consistere un reato che, come ricordavamo prima, è punito con la reclusione da due a sei anni. Pertanto, nonostante questo Governo e questa maggioranza abbiano fatto il possibile per non mandare in galera chi ha commesso reati puniti con pene da due a sei anni, in questo testo tale possibilità permane e in ogni caso si prevede l'apertura di un procedimento penale, con tutti i risvolti che si possono avere dal punto di vista economico, personale, sociale nel caso della minimizzazione in modo grave o di apologia. A tale proposito vengono in soccorso anche le parole pronunciate ieri dal presidente in Commissione, il senatore Paolo Corsini, illustre storico oltre che collega senatore, il quale ha affermato come ciò sia pericoloso: stiamo parlando di un tema, quello della ricerca storica, in cui certi fatti vengono valutati - o rivalutati - a distanza di anni. Inoltre, ci sorge un dubbio. Se diciamo che, invece di 6 milioni di morti, ce ne sono stati 3,5 milioni, è una minimizzazione? Significa attenuare delle responsabilità? Significa fare una forma di apologia? Anche la stessa definizione di apologia qual è? Che cos'è l'apologia? L'apologia è una forma di difesa? Tutte sono delle forme di difesa. Ma non la si può prevedere in questo modo, senza nemmeno definire i contorni di una fattispecie penale. Penso che chiunque dei colleghi illustrissimi della Commissione giustizia, tutti ben più preparati di me, potranno convenire che il minimizzare è una condotta delittuosa difficilmente configurabile e difficilmente provabile. Pertanto dobbiamo stare attenti, perché oggi potrebbe passare in sordina in queste Aule - non dico semivuote, ma magari poco interessate a una legge europea che potrebbe sembrare uno dei classici provvedimenti sui quali neanche ci si concentra - una norma che è uno sgambetto, che entra a piè pari nell'ordinamento e che creerà grandi problemi nella sua interpretazione e applicazione. Essa creerà problemi forse non a coloro che operano sui social dove vengono dette anche tante sciocchezze, ma a professori, storici ed esperti, che approfondiscono i casi che purtroppo hanno segnato la nostra storia e che riguardano anche genocidi e i crimini di guerra. Quindi, introdurre la minimizzazione come una fattispecie di reato è pericolosissimo. Questa norma aprirà un dibattito e susciterà delle perplessità fuori da quest'Aula, e voi che la approvate dovrete comunque giustificarla in qualche maniera. Nel frattempo, continua a passare un'idea nel mondo di chi fa la ricerca storica. Prima si parlava di negazionismo, ora si arriva a questo punto sembrano esserci sempre nuovi paletti sulla ricerca storica. Non mettete in difficoltà il ricercatore, lo storico e lo studioso, i quali possono ormai anche avere paura di affrontare alcune tematiche. Il timore è che magari un domani, visto che questo sembra un orientamento che ci viene dall'interno o dall'esterno, si possa impedire una grandissima forza della nostra civiltà: la libertà di pensiero.
2017-10-05	PD	ChitiVannino	Infine, un'ultima considerazione: qui c'è qualcuno, colleghi, che può dire che in giro per l'Italia e l'Europa non ci sono ritorni di antiebraismo? Se si può dire, qualcuno lo dica. Io penso che non sia così e che, anzi, ci sia uno scivolamento in cui, partendo da questi aspetti, si ritorna molto indietro, come la storia ci insegna.
2017-10-05	PD	LoGiudiceSergio	Signor Presidente, vorrei svolgere alcune considerazioni a proposito dell'articolo 5 del provvedimento e della modifica proposta rispetto al ragionamento svolto e all'elaborazione della norma, cui siamo giunti poco tempo fa, sul reato di negazionismo. È evidente che, in occasione dell'approvazione di quel disegno di legge, avevamo trovato un punto di intesa e di compromesso tra diverse istanze e perplessità emerse su vari fronti e lo avevamo individuato in un punto di ricaduta che si componeva di due parti: la prima era la decisione di assumere, rispetto alle richieste avanzate dalle istituzioni europee, solo il tema del negazionismo e non quelli della minimizzazione grave e dell'apologia, che già allora facevano parte delle richieste che ci venivano rivolte per adeguarci agli impegni assunti a livello internazionale e a livello europeo in particolare. Lì avevamo appunto trovato questo punto di ricaduta. La seconda azione importante compiuta in quella occasione è stata di mettere in sicurezza la libertà di espressione, di opinione e ricerca scientifica, scegliendo non di istituire un nuovo reato di negazionismo, ma di ricondurre il negazionismo - all'interno della legge Mancino - tramite la creazione del nuovo articolo 3- bis - al solo rango di aggravante di un reato comunque commesso. Quindi, il nostro ordinamento oggi non prevede un reato di negazionismo, ma stabilisce che i reati di propaganda e istigazione all'odio e alla diffusione di idee fondate sull'odio, già previsti all'articolo 3 della legge Mancino, trovino un elemento aggravante laddove siano nutriti e alimentati anche da un'ipotesi negazionista. Questo nel nostro dibattito, già allora, ha tolto ogni dubbio rispetto al fatto che questa legge potesse essere usata per punire azioni riconducibili all'attività accademica, di ricerca o alla libera espressione dell'opinione, facendo appunto confluire il reato di negazionismo nell'alveo di aggravante rispetto a chi avesse già commesso un reato già punito dalla nostra legge. Ora ci troviamo in una situazione un po' diversa da quella, perché non si tratta solamente di una sollecitazione che ci viene dalle istituzioni europee, ma di una procedura di infrazione avviata nei confronti dell'Italia. Si tratta di capire se, mantenendo comunque quello status di aggravante e non di nuovo reato all'ipotesi di cui stiamo parlando, noi compiamo una differenziazione forte ed estremamente significativa rispetto al nostro ragionamento di qualche mese fa. Io ritengo di no, perché a mio parere l'atto più importante compiuto in quell'occasione è stato l'aver evitato di introdurre il reato di negazionismo. Oggi, pertanto, assumere accanto all'ipotesi di negazionismo quella della minimizzazione grave o dell'apologia (quantunque allora noi avessimo deciso di metterla da parte), di fronte all'ipotesi di trovarci in sede europea ad essere sottoposti a procedura di infrazione per quella specifica decisione - ovvero non procedere di fronte a casi di minimizzazione grave dell'Olocausto - credo che sia la direzione obbligata, accogliendo, per l'appunto, la formulazione presente in questo testo di legge, con tutte le salvaguardie già messe in campo. Aggiungo soltanto, come ricordava prima il senatore Chiti, che esiste in Europa - lo dico al senatore Quagliarello, che chiamava i liberali ad un'attenzione rispetto al tema della libertà di espressione - un organismo che più di ogni altro tutela la libertà individuale delle persone ed è la Corte europea dei diritti umani, la quale ha più volte sancito che il principio della libertà di espressione, scolpito nella Convenzione europea dei diritti umani, può trovare dei limiti laddove si mettano a rischio con le proprie azioni, anche verbali, altri diritti pure garantiti dalla Convenzione europea dei diritti umani, e questo evidentemente è uno di quei casi. Aggiungo anche, colleghi, che non bisogna dimenticare che la legge Mancino, di cui stiamo parlando, è stata sottoposta nel 2006, dalla legge n. 85, nota come legge contro i reati di opinione, ad una revisione su cui il centrodestra, che allora volle quella legge, cantò vittoria rispetto all'abolizione dei reati di opinione dal nostro ordinamento. Essa, infatti, che modificava in modo sostanziale alcuni aspetti della legge Mancino, da un lato riducendo le pene, dall'altro modificando anche le dizioni utilizzate, per cui la «diffusione di idee» diventava «propaganda», l'«incitamento» diventava «istigazione»; quindi anche quella legge è stata ricondotta in un alveo che mette a garanzia la libertà di espressione delle persone e pone il limite alla libertà di espressione solo dove, come la Corte europea dei diritti umani ha ammonito, vengono messi in discussione altri diritti fondamentali pure garantiti dalla stessa Convenzione. Ritengo quindi che in questo contesto aggiungere la possibilità di punire, come aggravante, anche la minimizzazione e l'apologia, evitando così la procedura di infrazione europea, sia oggi una scelta legittima e, per i motivi che ho detto prima, anche obbligata.
2017-10-05	PD	SangalliGianCarlo	Signor Presidente, innanzitutto le chiedo scusa per il ritardo, dovuto al concomitante insediamento della Commissione d'inchiesta sulle banche e al voto sul Regolamento interno, che è sempre una procedura complessa. Nell'annunciare con piacere il voto favorevole del Gruppo del Partito Democratico vorrei, come ha fatto chi mi ha preceduto, sottolineare l'importanza di questo Centro. Intanto, è un Centro che ha visto la convergenza di varie istituzioni, delle più alte istituzioni scientifiche italiane, a quelle della Regione e delle varie università dell'Emilia-Romagna, oltre al forte supporto da parte del Governo. Non otteniamo questo Centro per via della Brexit, perché la gara è stata ad essa precedente. Abbiamo vinto una gara che ci ha visto concorrere con i centri e l'offerta scientifica di altri Paesi. Quindi, è un accordo che ci inorgoglisce in modo particolare. Sono poi particolarmente compiaciuto perché grazie alla Commissione affari esteri, emigrazione, come sottolineava il senatore Stucchi, questa ratifica viene votata quasi in tempo reale. Infatti, noi siamo stati scelti in Europa il 22 giugno 2017 e sarebbe stato grave, mentre candidiamo Milano per il trasferimento in quel Comune di un'altra importante Autorità europea, se avessimo impiegato molto tempo per ratificare questo accordo procrastinando questa scelta. Abbiamo mostrato anche all'Europa la determinazione del nostro Paese di andare avanti con gli investimenti nelle più alte strutture di ricerca e di alta tecnologia e questo non può che vederci compiaciuti. Voteremo quindi a favore di questo provvedimento.
2017-10-05	PD	BorioliDanieleGaetano	Signora Presidente, ringrazio il sottosegretario Manzione per la risposta, che fotografa i riscontri acquisiti principalmente dall'ENI, poi confermati dall'ARPA della Lombardia. È intercorso ormai diverso tempo dal verificarsi dei due incidenti consecutivi, quello del dicembre 2016, che ha provocato un incendio di proporzioni consistenti, e il successivo accenno di incidente, che per fortuna ha soltanto destato allarme, in quanto si è trattato di un boato notturno, che non ha provocato le conseguenze del primo. Nell'esprimere quindi soddisfazione per questa parte della risposta, mi sento però di sottolineare che, quanto agli episodi verificatisi in quei due specifici incidenti, per quanto riguarda quell'impianto - che oltretutto, per la sua collocazione, interessa la Regione Lombardia, ma ovviamente ha ricadute significative sulla confinante Regione Piemonte - si percepisce da parte delle amministrazioni locali e delle popolazioni una sensazione di vulnerabilità. Ciò si assomma - come ho accennato nell'interrogazione - agli incidenti di cui abbiamo parlato oggi e al verificarsi di una serie di furti di benzina dall'oleodotto che diparte dalla raffineria che hanno causato sversamenti molto preoccupanti, poiché si sono avvicinati, attraverso le falde sotterranee, ad alcuni pozzi in una zona molto vocata all'agricoltura e quindi fortemente connotata da presenze irrigue. In conclusione, esprimo la raccomandazione che quel sistema e quell'impianto vengano fatti oggetto da parte dell'ENI, anche su sollecitazione del Governo, di un monitoraggio costante per evitare una fenomenologia che a valle dà luogo, come il Sottosegretario ha puntualmente riferito, anche a riscontri che sono meno preoccupanti di quelli percepiti dai cittadini, ma che comunque configurano per quell'impianto una certa problematicità, considerata anche la particolare congiuntura internazionale. Infatti, quella è una grossissima raffineria che può anche essere oggetto di particolari attenzioni; naturalmente ci auguriamo che non si concentrino in quell'area e in nessuna parte del nostro Paese e in Europa, ma purtroppo sono episodi cui assistiamo frequentemente. Pertanto, signor Sottosegretario, esprimo questa raccomandazione ulteriore ringraziandola per la risposta.
2017-10-10	FI	FlorisEmilio	FLORIS (FI-PdL XVII). Signor Presidente, signor Sottosegretario, signori Ministri presenti, è con piacere che svolgo la dichiarazione di voto sulla legge europea. Oggi si è infranto il patto che esisteva tra Camera e Senato, sulla base del quale la competenza della legge europea in questo caso sarebbe stata della Camera, visto che la legge di delegazione europea è stata esitata tempo fa dal Senato. C'era una tacita intesa che prevedeva l'analisi in un ramo del Parlamento e l'esitazione dello stesso provvedimento da parte dell'altro ramo senza particolare analisi. Quest'anno è successo qualcosa di diverso. È successo che, per effetto forse di due misunderstanding tra il Senato e il Sottosegretario o comunque tra Parlamento e Governo, due emendamenti che potevano essere trasformati in ordini del giorno, senza alcun mutamento dello spirito della legge, sono stati votati e hanno prodotto l'esito che tutti noi conosciamo. Ciò fa sì che il provvedimento, anziché essere approvato in via definitiva, debba ritornare alla Camera per un ulteriore passaggio parlamentare. Questo comporterà probabilmente che dovremo pagare ulteriori multe per infrazione verso l'Unione europea e non avremo comunque una legge particolarmente modificata nei suoi contenuti, se non per due non rilevanti, ma comunque importanti, emendamenti: uno sull'etichettatura, che resta sul singolo prodotto anziché sugli imballaggi, e l'altro in materia di pubblicità dei dati, da parte delle autorità di bacino. Ma questo è un fatto incidentale. Quello che conta di più è ciò che è successo dal punto di vista politico, signor Sottosegretario, perché una forza che vi sostiene e vi ha sempre sostenuti fino a oggi dichiara che si asterrà nel voto finale sul disegno di legge. Evidentemente, non è la condivisione verso i nostri emendamenti che ha spinto a questo atteggiamento la forza di cui sto parlando, ma è certamente un fatto importante che accade nell'altro ramo del Parlamento, mi riferisco alla legge elettorale. Ognuno segue le proprie motivazioni nel proprio comportamento di voto. Noi avremmo voluto votare a favore di questa legge e forse l'avremmo anche fatto, prescindendo quindi da un voto politico legato alla questione della legge elettorale, se ci fosse stato qualche riferimento al grande problema dei migranti e alle risorse che lo Stato impegna nel «salvare la faccia», come dice Juncker, all'Europa, risolvendo il problema dei migranti con risorse proprie. Avremmo voluto che ci fosse all'interno di questa legge anche un qualcosa che riguardasse la direttiva Bolkenstein. Avremmo voluto ancora di più che ci fosse qualcosa all'interno della legge che riguardasse i debiti della pubblica amministrazione verso le 20.000 aziende private che sono in grande stato di sofferenza e anche a rischio di fallimento. Ci sarebbe piaciuto che tutto ciò fosse stato inserito nel disegno di legge, ma le nostre proposte non sono state accolte né in fase di trattazione presso la Commissione competente, né da questa Assemblea. Per questo motivo, il disegno di legge al nostro esame merita un voto di astensione da parte nostra: è una benevola astensione, perché meriterebbe quasi un voto contrario, se non fosse farsi del male.
2017-10-10	LN	ArrigoniPaolo	Gravissima poi la censura sul web. Inaccettabile dare la facoltà all'Agcom di accogliere l'istanza dell'autore per la tutela dei diritti: un potere che potrà disporre la cancellazione dei contenuti dal web. Questa è una censura alla Rete. Attribuire all'Agcom, un'autorità amministrativa, il potere di sequestrare il web è allucinante; è esattamente il contrario di quello che prevedono le norme europee, cioè che la competenza deve essere dell'autorità giudiziaria. Sottosegretario Gozi, ma la legge europea non dovrebbe dirimere le controversie con l'Europa? Qui stiamo invece ponendo le condizioni per una nuova procedura d'infrazione. Alla Camera sistemi questa norma, ovviamente se questo procedimento ci arriva. Tutte queste cose non possono che portarci sempre più lontani da un'Europa che non è quella dei popoli, ma sempre più quella delle banche e dei burocrati. Così non va bene; l'Europa deve essere assolutamente cambiata. È per questo motivo che il voto finale del Gruppo della Lega Nord non potrà che essere di assoluta contrarietà su questo provvedimento.
2017-10-10	LN	ArrigoniPaolo	Non è possibile che nel 2017, nella civilissima Europa, in occasione di una consultazione referendaria venga fatto scorrere del sangue per impedire alla gente di votare e scegliere. Tutti abbiamo visto le immagini: militari in tenuta antisommossa che hanno sfondato con la forza seggi elettorali ed esercitato violenza su cittadini, donne, uomini e anziani, calpestandoli, usando manganelli e proiettili di gomma solo perché chiedevano di votare; militari che hanno manganellato i bomberos catalani; i vigili del fuoco che facevano scudo ai cittadini scesi in piazza Barcellona; bomberos che sono diventati, per quel gesto, degli eroi. Si tratta di violenze che in Spagna rischiano concretamente di riportare indietro l'orologio della storia di oltre quarant'anni, quando vi era la dittatura franchista. È davvero inconcepibile che, dopo quanto è successo, il Parlamento europeo e la Commissione europea tacciano, minimizzino; che il presidente Juncker e la stessa Merkel dicano, con atteggiamento pilatesco, che si tratta di un affare interno allo Stato spagnolo. Ed è davvero inquietante che in Italia ci sia stato qualcuno che ha esaltato il Governo di Madrid, che ha liberato a randellate i seggi elettorali, prendendosela con donne, anziani e bambini. Si conferma che questa non è l'Europa che sognavamo, che disattende persino il Trattato su cui si fonda l'Unione, che all'articolo 2 afferma che l'Unione europea si fonda certamente sui valori del rispetto dello Stato di diritto, ma anche sui valori del rispetto della dignità umana, dei diritti umani, della libertà e della democrazia. In Catalogna, libertà e democrazia sono stati invece violentati e nessuno ha aperto bocca. Nessuno ha garantito questi valori, né ha censurato chi questi valori ha calpestato. L'Europa ha dimostrato, per l'ennesima volta, la sua ipocrisia, così come ripetutamente Bruxelles sta dimostrando con le reiterate sanzioni contro la Russia, perché Putin è considerato non democratico; sanzioni che nuocciono enormemente anche alle nostre imprese. Vergognoso è il silenzio su oltre 800 cittadini manganellati, mandati all'ospedale perché chiedevano il diritto di votare. La violenza non è mai la soluzione: se vince la violenza, è morta la politica. Quello che si sta paventando in Spagna, la più grave crisi del dopo Franco, dovrebbe preoccupare tutti, in primis le autorità europee, ma si sa: lì comandano solo i tecnocrati. Madrid ha deciso di mandare a Barcellona l'esercito per gli sviluppi che potrebbero esserci nelle prossime ore e minuti. Il Governo spagnolo ha già iniziato a presidiare obiettivi strategici come l'aeroporto e gli uffici giudiziari. Rajoy ha detto che impedirà l'indipendenza. L'Unione europea dovrebbe battere un colpo e invece fa poco o nulla. Domando: perché due pesi e due misure? Perché nel febbraio 2008, all'indomani della proclamazione dell'indipendenza unilaterale dalla Serbia da parte del Parlamento kosovaro, a Bruxelles è stato convocato subito un Consiglio dei ministri degli esteri dell'Unione europea, chiamato a prendere posizione su quella questione? L'obiettivo allora era tentare di raggiungere un difficile compromesso tra le diverse posizioni in campo e ricordo che allora, in quell'occasione, Italia, Francia, Germania e Gran Bretagna erano per il riconoscimento immediato dell'indipendenza del Kosovo. Dunque, sottosegretario Gozi, anche per la Catalogna sarebbe opportuno, anzi necessario, ricorrere alle armi della politica e della diplomazia per aiutare Madrid e Barcellona al dialogo e trovare un punto di caduta democratico. Diversamente, la situazione potrebbe veramente sfuggire di mano e deflagrare con una escalation di disordini e violenza. Mi avvio alle conclusioni, tornando alla legge europea 2017, mentre - ripeto - il governo europeo resta alla finestra rispetto ai gravi fatti della Catalogna. Non condividiamo questo assurdo metodo di normare e omologare il tutto, sopprimendo le specificità, peraltro introducendo cose gravissime, come la norma che, a gamba tesa, amplia il campo di applicazione dell'aggravante del negazionismo, stabilendo la punibilità anche della grave minimizzazione, come ha detto bene la settimana scorsa la collega Erika Stefani in discussione generale. Basta introdurre nuove fattispecie di reati di opinione difficilmente dimostrabili.
2017-10-10	LN	ArrigoniPaolo	Signora Presidente, colleghi, sottosegretario Gozi, stiamo trattando in seconda lettura un provvedimento scarno, ormai azzoppato, quando in una parte dell'Europa rischia di divampare un incendio. Sul referendum della Catalogna di domenica 1° ottobre abbiamo assistito a tante follie, una violenza inaudita da parte della Guardia civile spagnola, ma anche a silenzi imbarazzanti di questa Europa senza autorevolezza.
2017-10-10	PD	CociancichRoberto	Signor Presidente, desidero ringraziare innanzitutto la relatrice Ginetti, il presidente della 14ª Commissione Chiti e il Governo, per il provvedimento, che è giunto in Aula dopo una discussione molto pacata e tranquilla, senza particolari increspature in Commissione, dopo essere stato approvato da molti Gruppi parlamentari anche alla Camera dei deputati. È quindi un po' con sorpresa che oggi vediamo tutta questa agitazione intorno ad alcune norme che non avevano sollevato alcuna perplessità nel momento in cui c'era la possibilità di approfondire nel merito, nelle sedi proprie. È però giusto che ci sia un dibattito pieno anche in Aula e fa parte del gioco della democrazia e del dibattito parlamentare cogliere un'occasione per approfondire. Certo, rimane il sospetto che alcune differenziazioni che oggi si sono manifestate abbiano poco a che vedere con il merito del provvedimento, ma riguardino altre vicende, che si stanno svolgendo in altri luoghi. Signor Presidente, vorrei ricordare che l'Europa è un ecosistema fragile, una realtà di cui dobbiamo farci carico e sentirci responsabili tutti insieme. Non possiamo pensare che sia una realtà irreversibile. Come è stato ricordato nell'intervento di qualche collega che mi ha preceduto, in queste ore vediamo come l'Unione europea soffra momenti di fortissima tensione al proprio interno. Mentre si svolge il presente dibattito, sentiamo l'eco di ciò che sta accadendo in Catalogna e non possiamo non seguirlo con estrema preoccupazione perché la Catalogna e la Spagna sono a noi vicine. Mi sembra ingiusto accusare l'Europa di ciò che sta accadendo lì, perché l'Europa non ha una competenza diretta negli affari interni dei singoli Paesi; l'Europa rappresenta un principio di democrazia, di pluralismo, di rispetto delle differenze e anche di rispetto delle decisioni dei Parlamenti nazionali e regionali. Certo, il nostro spirito europeo ci porta a fare il tifo per chi oggi vuole costruire l'Unione europea e non per chi la vuole distruggere, per chi la vuole rafforzare e non per chi la vuole rendere più fragile. Credo che in questi giorni abbiamo avuto di fronte atteggiamenti, a tratti, di irresponsabilità di coloro che non hanno percepito con chiarezza quale sia il beneficio che l'Europa ha portato al nostro Continente in tutti questi anni e giocano un po' con il fuoco. Un'Europa si costruisce con piccoli passi, lentamente, con comportamenti coerenti rispetto alle intenzioni che vengono dichiarate a voce e che a volte non trovano seguito nelle scelte e anche nei voti. Il voto odierno, sulla legge europea, una legge complessa, composita, contenente molti argomenti tra di loro differenti, è uno di quei passi volti a costruire l'unità dell'Europa e a preservare questo ecosistema sociale fragile, di cui siamo tutti responsabili. Vorrei dire che, da questo punto di vista, l'Italia ha fatto grandi passi in avanti, grazie ai Governi Renzi e Gentiloni Silveri, riducendo della metà le procedure di infrazione, passate da 121 a 64, riducendo il numero delle frodi al bilancio europeo, che si sono ridotte del 60 per cento, e riducendo il numero delle procedure per gli aiuti di Stato, da 22 a 4. Permane un certo nucleo di infrazioni, ancora non totalmente aggredito, ma voglio anche dire che non è necessariamente un fatto negativo che vi siano procedure di infrazione, perché non è che ogni qual volta l'Europa ci chiede di modificare la nostra legislazione dobbiamo immediatamente accorrere e, allo schioccare di dita, precipitarci a farlo. Noi, in certi casi, facciamo bene a resistere e a mantenere un atteggiamento di contraddittorio in un contenzioso per sostenere le nostre ragioni e quindi è giusto che ci siano anche delle procedure che pendono, perché questa è la dimostrazione della nostra capacità di far valere il buon diritto, le scelte politiche, le scelte legislative e le scelte amministrative del nostro Paese. Certo, questo tipo di atteggiamento deve essere portato avanti con lungimiranza ed attenzione. Sono convinto che l'Italia sia migliorata e sia oggi un Paese migliore grazie alle politiche europee e grazie anche al contributo di scelte condivise con altri Paesi, che hanno portato a rendere il nostro un Paese più moderno ed efficiente. Dobbiamo anche renderci conto che c'è un numero importante di procedure d'infrazione legate non alle scelte legislative, bensì ad atteggiamenti della pubblica amministrazione a livello periferico. Da questo punto di vista, credo sia importante il lavoro che è stato fatto, anche grazie all'importante operato del presidente Chiti, di dialogo proficuo con le assemblee parlamentari regionali, perché è necessario che tutto il nostro Paese concorra alla riduzione delle procedure di infrazione, in un processo di europeizzazione. Ci sono molte normative regionali che sono alla base di queste procedure d'infrazione ed è necessario che ci sia un coinvolgimento anche delle Regioni e delle altre amministrazioni locali sugli atti e sui passi da intraprendere per ridurre il contenzioso e mettere il nostro Paese al passo con l'Unione europea. Vorrei avviarmi alla conclusione di questo mio intervento, signor Presidente, ricordando che oggi parliamo di un provvedimento che riguarda l'aspetto patologico, che riguarda cioè l'Europa dal punto di vista delle infrazioni, ma dobbiamo sempre di più essere consapevoli che il nostro ruolo all'interno dell'Unione europea sarà forte non soltanto quando riusciremo a ridurre il numero di infrazioni, cosa che sicuramente di per sé aumenterà la nostra credibilità, ma nel momento in cui saremo in grado di portare avanti la voce dell'Italia, di farla sentire e di far pesare la visione italiana nel dibattito europeo. Oggi assistiamo ad una riconfigurazione dei rapporti di forza a livello europeo, vediamo come la Francia, con un Presidente molto intraprendente e dinamico, eletto con il 23 per cento dei voti nella prima tornata elettorale e poi, grazie al ballottaggio, con una percentuale molto più alta, riesca ad avere un ruolo di leadership all'interno dell'Unione europea. L'ultimo numero del «The Economist», provocatoriamente, mette proprio Macron sotto i riflettori ed Angela Merkel in secondo piano. Noi siamo vincolati dalle decisioni prese dalla nostra Corte costituzionale, che nella sua suprema saggezza ha deciso che il ballottaggio non è fatto per gli italiani, ma desta un certo rammarico vedere che altri Paesi, con questa stessa norma che a noi viene negata, hanno invece oggi la possibilità di parlare con una voce forte ed autorevole. Vuol dire che noi sceglieremo un'altra strada, più plurale - la legge elettorale che oggi è in discussione porta ad un sistema legato al proporzionale anziché al maggioritario - ma credo che sarà comunque necessario avere una forte coesione ed una forte capacità di comunità d'intenti. Spiace che oggi differenziazioni che vengono fatte sulla legge europea trovino la propria motivazione in fattori totalmente eterogenei, come è stato detto poc'anzi, che per nulla riguardano la legge europea, perché questo non aiuta l'Italia ad andare avanti a testa alta, non aiuta ad accrescere la nostra credibilità. Chi non è d'accordo con la legge elettorale potrebbe cercare di contrastare la legge elettorale, anziché contrastare la legge europea, ma questo forse, da parte mia, è un atteggiamento ingenuo. Credo che dovremmo continuare il cammino che abbiamo intrapreso in questi anni e mi auguro che la Camera possa rapidamente approvare le modifiche che oggi abbiamo apportato al disegno di legge e soprattutto si possa scongiurare quello che per me è il rischio peggiore, e cioè che vadano persi dei finanziamenti che erano stati previsti per la Sardegna, in particolare per la regione del Sulcis, che dovevano essere destinati entro la fine dell'anno pena la perdita dell'intero finanziamento. Se il ritardo di oggi dovesse portare a perdere questi finanziamenti europei per i sardi, sarebbe uno smacco non soltanto per la credibilità italiana e per l'avanzamento del nostro percorso in Europa, ma sarebbe anche una grave perdita per dei nostri cittadini, che credo non se lo meritino. Mi auguro pertanto che i nostri colleghi alla Camera riescano a procedere rapidamente. Detto ciò, non posso che concludere il mio discorso dichiarando il voto favorevole del Partito Democratico a questo disegno di legge.
2017-10-17	M5S	LezziBarbara	Signor Presidente, ieri è accaduta una cosa terribile nel cuore dell'Europa: è stata uccisa una donna che ha reso onore alla sua professione. Era una giornalista che indagando tra decine di file, carte, numeri e conti correnti era arrivata a delle verità molto scomode. Infatti aveva scoperto, per lo meno adesso questo si sa, il transito di un milione di euro proveniente dalla figlia del presidente dell'Azerbaijan e destinato alla moglie del Premier di Malta. La signora Daphne Galizia aveva il fondato sospetto che questo giro di soldi, di tangenti, di corruzione, per cui il suo ultimo post appariva quasi disperato, fosse legato al gasdotto TAP, che è stato ed è ancora fortemente contestato dal Movimento 5 Stelle, da comitati, associazioni, cittadini e da un intero territorio che sa bene che quel gas è inutile. Esso infatti viene spacciato come la fornitura energetica che deve liberarci dalla dipendenza dalla Russia quando invece quel gas arriverà dall'Azerbaijan che lo andrà a prendere proprio dalla Russia ed è sporco di sangue, sporco di corruzione. È coinvolto anche un europarlamentare, Luva Volontè, e ci sono due miliardi di fondi pubblici che arrivano dalla BEI, di cui ricordiamo che il 16 per cento sono soldi italiani. Vogliamo ricordare anche che il Partito Democratico è un forte sostenitore di questo gasdotto, malgrado vi sia una forte opposizione da parte del territorio. Ma Matteo Renzi si è chiuso in un teatro, ha mandato via cittadini inermi e disarmati che volevano semplicemente parlare con lui, ha mandato via universitari, studenti e anche giornalisti onesti, competenti, professionali che volevano solo fargli delle domande, li ha sbattuti fuori e ha continuato a parlare di un tubo che non avrebbe dato fastidio a nessuno, dicendo anche che i comitatini non danno fastidio a nessuno. È saltata in aria una giornalista di cinquantatré anni che lascia il marito e dei figli. Io invito quest'Assemblea e lei, Presidente, a chiedere al Governo di pretendere chiarezza e di non vivere nell'opacità perché il Partito Democratico non ha detto una sola parola su questa storia che è avvenuta, lo ripeto, nel cuore della civile Europa.
2017-10-18	FI	RomaniPaolo	Questa mattina ed anche poc'anzi, signor Presidente del Consiglio, l'ho sentita parlare di Brexit e le vorrei citare un esempio. Lei ha detto, in un passaggio importante del suo intervento, che nel corso dei colloqui avuti con il primo ministro inglese Theresa May, questa ha cercato di spostare la discussione al futuro senza passare dalle forche caudine dello scontro finale sui soldi (per usare la sua espressione). Theresa May parla di 20 miliardi, il presidente del Parlamento europeo Antonio Tajani parla di 50-60 miliardi, il «Financial Times» parla di 100 miliardi. Io vorrei conoscere, Presidente, l'atteggiamento, il pensiero, l'opinione del Governo italiano su questo che non è un tema indifferente, perché non vorremmo che l'uscita della Gran Bretagna dalla famiglia europea diventasse, anche sul tema economico, una trattativa in base alla quale il Paese che esce abbia più vantaggi dei Paesi che rimangano. Noi siamo qui a ottemperare alle regole imposte dall'Europa e addirittura trattiamo al ribasso - perché di questa cifra non si è parlato - l'uscita della Gran Bretagna. È ovvio che in questo momento lei è impegnato nella tutela dei cittadini italiani e delle imprese italiane presenti sul territorio britannico e di quelle che vorranno essere presenti nel futuro.
2017-10-18	FI	RomaniPaolo	Siamo lontani dai grandi temi dello sviluppo, dell'occupazione, dell'austerità, coniugata con la flessibilità. Siamo tanto lontani che, addirittura, un funzionario, tale signora Danièle Nouy, Presidente del Consiglio di vigilanza della BCE, stabilisce nuove regole per le banche italiane. E benché il vice presidente della Commissione europea Valdis Dombrovskis non sia sempre tenero con noi - ricorderà che è un vero falco - si è sentito in dovere di ricordare che la BCE non è una monade che agisce in un vuoto pneumatico e ha invitato la signora Nouy a tenere conto del fatto che il legislatore in Europa sia un altro. Mi auguro, quindi, che anche di questo parlerete nei prossimi giorni in Europa.
2017-10-18	FI	RomaniPaolo	Signor Presidente del Consiglio, mi pare che lei questa mattina alla Camera ed ora al Senato abbia sottolineato che i prossimi mesi, ma sicuramente i prossimi anni saranno quelli decisivi per l'Europa, un'Europa che non sappiamo come sopravvivrà, che forse si allontanerà dai valori che ci hanno ribadito in tante occasioni i Padri fondatori dell'Europa, quei valori che hanno consentito all'Europa di avere settant'anni di pace all'interno dei suoi confini e quindi questo è un passaggio ed un momento decisivo. La paura, o quanto meno il timore che noi abbiamo è che l'Italia e il suo Governo non siano in grado di dettare l'agenda che ci interessa; che l'Italia sia o potrebbe essere nelle condizioni di subire l'agenda di Francia e Germania e che non potrà riuscire ad essere, forse, nei prossimi mesi, quel grande Paese del G7 che vorrebbe essere.
2017-10-18	FI	RomaniPaolo	È, però, sulla Libia che vorrei focalizzare la maggiore parte del mio intervento. C'è stato disinteresse dell'Unione europea. L'Europa si è girata dall'altra parte, salvo quando si è trattata della Turchia: tre miliardi sono subito arrivati alla Turchia; poi non ci si è nemmeno posti il problema di cosa ne facesse la Turchia, di quale fosse la sua politica nelle aree di crisi. Sono stati dati 3 miliardi alla Turchia perché bloccasse 3 milioni di rifugiati che sarebbero potuti arrivare in Europa. Bene, non solo è accaduto che l'Europa e i Paesi europei si siano girati dall'altra parte, ma è anche avvenuto che alcuni Paesi - lei sa bene a cosa mi possa riferire - sono intervenuti contro gli interessi italiani. Presidente, le ricordo che nel dispositivo, con cui Camera e Senato hanno autorizzato a iniziare la missione in Libia noi abbiamo scritto e il suo Governo ha accettato che l'Esecutivo si impegnava a operare a livello diplomatico nelle opportune sedi internazionali e nell'ambito delle relazioni bilaterali affinché nessuna iniziativa unilaterale non coordinata potesse pregiudicare l'efficacia della missione. Detto in parole molto povere, si voleva dire: noi dobbiamo far fronte a un problema che ci riguarda direttamente; sappiamo che l'Europa si é girata dall'altra parte e chiediamo all'Europa che nessuno intervenga. Invece è accaduto. A Sabrata - lei forse lo saprà - il Governo legittimamente, oltre a parlare con il Governo Sarraj o con Haftar, che è stato ricevuto, parla anche con le milizie sul posto. Le milizie, che ci hanno anch'esse aiutato, oltre alle altre iniziative, a interrompere o ad attenuare il flusso della migrazione economica dalle coste libiche, oggi sono state battute sul campo da altre milizie che, guarda caso, sono supportate da Servizi di altri Paesi europei. Ciò vuol dire che in quella sede questi temi vanno posti; non è possibile immaginare che si compia uno sforzo colossale, in termini di miliardi per i contribuenti italiani e in termini di accordo complessivo per il sistema italiano rispetto a questo fenomeno e poi i Paesi alleati si permettano sul campo di contrastare e contraddire ciò che noi cerchiamo di fare. Questo glielo dico perché lei non ne ha fatto cenno stranamente. Lo Stato islamico in Siria è stato sconfitto: Raqqa, la capitale dello Stato islamico in Siria, è stata occupata dall'alleanza curdo-araba SDF e come tutti sanno - lo sanno il Governo italiano, i Paesi europei, i nostri Servizi e quelli dei Paesi europei - in quella componente di Stato islamico ci sono moltissimi foreign fighter. Allora, dobbiamo stare attenti che quegli stessi foreign fighter, che stanno scappando dalle aree che il Governo siriano, i curdi, i russi e gli iraniani stanno cercando di occupare, anche a beneficio della nostra collettività e comunità, non arrivino sulle coste italiane.
2017-10-18	LN	CandianiStefano	Signor Presidente, il tempo limitato ma soprattutto la circostanza rendono quasi vacuo questo intervento in dichiarazione di voto. Già, perché avremmo voluto interloquire con il Governo ma purtroppo abbiamo visto che, da ormai più di due ore, sia il Presidente del Consiglio dei ministri che tutti gli altri Ministri se ne sono andati, lasciando due Sottosegretari. È una questione di rispetto nei confronti delle tematiche e degli argomenti posti. Io vorrei parlare e vorrei che fosse riportata in Europa la voce delle imprese italiane che non riescono più ad operare sul mercato e non solo quelle grandi ma quelle più piccole, le piccole e medie imprese, come dico tutte le volte che ce n'è occasione in Commissione: da quelle agricole per passare a quelle industriali e a quelle artigiane. Io avrei voluto interloquire su questi aspetti con il Governo, perché abbiamo imprese che non hanno più capacità di competere all'interno dello stesso sistema europeo per dumping, in quanto ci sono Paesi - e penso alla Repubblica Ceca, alla Slovacchia e agli altri Paesi dell'est Europa entrati negli ultimi anni a far parte dell'Unione - che hanno livelli salariali, livelli contributivi e livelli di costo dell'energia elettrica più bassi fino al 25-30 per cento, condizioni che rendono impossibile per le nostre imprese poter operare in regime di concorrenza - ahimè - in un'Europa che voi, invece, declinate come la soluzione di tutti i problemi. Di queste cose avremmo voluto parlare con Ministri che qui non ci sono. Sottosegretario Gozi, dove sono i Ministri del suo Governo? Li abbiamo visti, certo, sul treno con Renzi. Allora la loro attenzione sta nel girare in treno, peraltro facendo anche figure di palta in Regioni nelle quali le ferrovie neppure ci sono più (penso all'Umbria, dove le ferrovie sono state addirittura chiuse), a destra e sinistra per fare propaganda elettorale insieme al segretario del partito, disertando la seduta del Senato dove ci si deve relazionare con il Parlamento per le priorità che il Governo deve portare in Europa per il nostro Paese. Non siete seri. Non siete seri, mancate di serietà! E capisco che arrivando alla fine di questa legislatura, ormai vi manchi anche il senso del ridicolo, ma - accidenti - in una circostanza come questa, lasciare tutti quei banchi deserti, che serietà dimostra nei confronti del Paese? Questa è la stessa serietà che vi porta oggi a dire che la priorità del vostro Governo è lo ius soli, non l'interesse dei cittadini italiani. Andate in Europa a dire che la vostra priorità e quello "0,0 e qualcosa" sul PIL e che le prossime azioni che il Governo intraprenderà e con le quali impegnerà la maggioranza in Parlamento riguardano lo ius soli. Fantastico! In Europa vi ridono dietro, ma gli stessi cittadini italiani vi chiedono: ma cosa fate? Ma come fate, nei confronti di un Paese che, invece, vi indica in tutti i modi le proprie priorità? Sottosegretario Gozi, in queste stesse ore, in questi giorni, abbiamo potuto vedere ancora una volta che cosa accade quando i nostri cittadini, non tutelati, si trovano a doversi difendere da soli. E la legge sulla legittima difesa dove l'avete dimenticata? Avete lasciato i nostri concittadini in balìa di quegli stessi ladri che voi avete liberato con tutti i provvedimenti cosiddetti svuota carceri, parandovi sempre le spalle dicendo che è l'Europa che chiede di liberare le carceri. Dopo lasciate i nostri concittadini a difendersi a mani nude o come possono, con un sistema che non li tutela neppure. Le priorità si chiamano legge sulla legittima difesa, abbassare il costo del lavoro, si chiamano diritti, gli stessi diritti di un lavoratore che, dopo aver lavorato tutta la vita, non ha la pensione e ha bisogno di andare a chiedere l'Ape social, dopodiché si trova respinta pure la domanda. Siete ridicoli! È su queste cose che dovete essere credibili quando vi confrontate in Europa. Il problema è che non avete la consapevolezza del ruolo che dovete rivestire nei confronti degli altri Paesi europei. I cittadini sono molto più maturi di voi. Vogliono democrazia, vogliono partecipazione e ve lo dimostreranno la prossima primavera, alle elezioni, quando vi cacceranno a casa, ma lo dimostrano già oggi, volendo partecipare democraticamente ad un referendum che si svolgerà in Lombardia e in Veneto, perché l'autonomia che si richiede in quelle Regioni non è nient'altro che la libertà di poter fare impresa, di poter avere le risorse per operare nell'economia, di poter coprire i costi sociali di cui oggi il Governo si dimentica, di poter dotare quelle realtà di infrastrutture di cui oggi il Governo si dimentica, nonostante ci siano tasse pagate per decine di miliardi di euro. Su questi argomenti avremmo voluto vedervi impegnati in una rivisitazione del concetto di partecipazione all'Unione europea, perché se partecipare all'Unione europea vuol dire adeguarsi alle regole, non è nascondendo la spazzatura sotto il tappeto che si risolvono i problemi, non è negando il problema dell'incapacità del Governo nella gestione dei flussi di immigrazione clandestina che dimostrate serietà. Sottosegretario Gozi, nello schema di decreto legislativo che avete presentato oggi in Commissione per chiederne il parere, con cui rivisitate la composizione delle commissioni che devono valutare chi ha realmente diritto ad essere riconosciuto come profugo, che cosa fate? Aumentate le commissioni? No. Rivedete i componenti, togliete il poliziotto e il rappresentante delle amministrazioni locali per metterci due funzionari del Ministero dell'interno che possano, a comando, decidere e sveltire le pratiche. Questo è quello che voi fate e questo il vostro modo di essere seri. Certo, le statistiche alla fine diranno che il sistema italiano funziona, andrete in Europa ed essa vi applaudirà, e gli italiani continueranno a pagare di loro tasca la vostra incapacità di decidere di governare. A casa dovete andare, altro che a Bruxelles!
2017-10-18	LN	TosatoPaolo	Signor Presidente, crediamo in un altro modello d'Europa, che non è quello che è stato portato avanti in questi ultimi anni dai Governi del Partito Democratico, dal 2011 a oggi, e siamo sicuri che anche i cittadini italiani vogliano un cambiamento e lo esprimeranno in modo chiaro ed inequivocabile alle elezioni del prossimo anno.
2017-10-18	LN	TosatoPaolo	Sono dati che dovrebbero preoccupare chiunque sia al Governo, che non dovrebbe avere al centro della propria azione politica la volontà di varare un provvedimento chiamato ius soli, per dare la cittadinanza a coloro che nascono qui a prescindere dalla loro effettiva appartenenza a questa nostra comunità. Dovrebbe essere un'altra la priorità di questo Governo e dei futuri Governi, che sicuramente cambieranno rotta, cioè quella di dare un futuro ai nostri giovani, di permettere alle nostre famiglie di crescere e di poter avere un futuro. Stiamo assistendo alla distruzione di un modello culturale, quello europeo, che non è ostacolata da questo Governo, né dai Governi europei, ma è quasi incentivata. L'attuale Governo è complice di questi fenomeni. C'è un altro dato significativo che vogliamo mettere in evidenza: un sondaggio recente dimostra che solo il 36 per cento degli italiani considera un bene essere nell'Unione europea, a fronte di una media europea del 57 per cento. Questi sono i risultati che avete ottenuto nella nostra comunità quanto a fiducia e a speranza in questo nuovo modello. La crescita del prodotto interno lordo è solo dell'1,4 per cento, a fronte di una media europea che è oltre il 2 per cento, a dimostrazione che siamo il fanalino di coda e che l'ottimismo che voi sbandierate è assolutamente inadeguato e fuorviante. In Europa si è assistito al referendum della Scozia, che voleva staccarsi dalla Gran Bretagna, a quello della Brexit e a quello catalano, alle sconfitte elettorali dei partiti tradizionali europei, popolare e socialista, che sono ormai i guardiani del sistema e non rappresentano più i cittadini. Ora ci avviciniamo a un importante appuntamento referendario in Lombardia e in Veneto per l'autonomia.
2017-10-18	LN	TosatoPaolo	Termino, signor Presidente. Vorrei chiarire una aspetto su questi referendum e chiedo lo stesso tempo che è stato concesso ad altri colleghi. La richiesta di autonomia non è una contrapposizione tra regioni d'Europa o tra regioni d'Italia, tra popoli o tra comunità; è un'aspirazione all'autogoverno; è il segno di un contrasto tra i cittadini e lo Stato, tra i cittadini e i Governi centralisti. Governi che non sono più all'altezza di rappresentarli, che non li tutelano più, ma anzi li opprimono, ormai in modo insostenibile, con tassazioni, burocrazia, regole.
2017-10-18	M5S	CioffiAndrea	Detto questo, si è parlato di Unione europea, di quale tipo di Unione europea. Ma quale Unione europea? Quella dove la Germania supera i limiti del surplus commerciale? Quella Europa? L'Europa dove l'Irlanda fa dumping fiscale tramite, per esempio, Ryanair sulle aziende italiane? Quella Europa? È questa l'Europa che vogliamo e verso la quale continuiamo ad andare? L'Europa che sta affrontando anche il tema della Brexit? Forse sarebbe il caso di levare la patente europea alla borsa di Londra perché è qui che si tratta il 70 per cento dei derivati sull'euro. Possiamo lasciare tutto questo nelle mani di uno Stato che non fa più parte dell'Unione europea? Ultimamente persino il Fondo monetario internazionale ha detto che è opportuno un reddito universale per tutti, il reddito di cittadinanza che solo noi chiediamo. Ma allora di quale Europa stiamo parlando? Tra i tanti temi che si affronteranno nella riunione di domani, c'è anche quello della connettività. In Italia abbiamo alcune eccellenze che riguardano però solo alcune aree del Paese, tipicamente le grandi città. Questo lo afferma l'Agcom in un suo studio del 2017 in cui parla della tecnologia 3G e non del 5G, che è ancora in divenire e che si sta sperimentando a Prato. Oltretutto questo vale allo stesso modo per le infrastrutture di rete in fibra (quando si parla di digitalizzazione del Paese). Quindi, quando parliamo di questa infrastruttura in fibra parliamo di occasioni perse, volutamente perse, perché la realtà dei fatti è sempre la stessa. Negli ultimi vent'anni l'Italia su questo tema è ancora ostaggio degli accordi e dei compromessi al ribasso con l'imprenditore Silvio Berlusconi. Questo dovrebbe andare a raccontare al Consiglio europeo il Presidente del Consiglio, cioè che siamo vittime di un compromesso, di qualcuno che non ha voluto far sviluppare le telecomunicazioni in Italia. Oltretutto è ormai evidente con la partita che si sta giocando tra Telecom Italia e Mediaset per il tramite del francese Bolloré, che passerà attraverso Cassa depositi e prestiti, la quale socializzerà le perdite di Telecom Italia, generate (lo ricordiamo tutti) da Colaninno e Tronchetti Provera; Colaninno (ci ricordiamo tutti anche questo) il cui figlio è stato per lungo tempo responsabile economico del PD. Tutto questo sempre per continuare a difendere gli interessi economici di Berlusconi e quindi rinsaldare il patto d'acciaio tra il Partito Democratico e Forza Italia che ha bloccato questo Paese per vent'anni. Siamo ancora lì e anche la legge elettorale è frutto di questo accordo: è sempre questo che blocca lo sviluppo del nostro Paese sul tema delle telecomunicazioni. Se non ci fossero stati Berlusconi e le sue aziende a fare da stampella a questo Governo e a questa strana maggioranza, da tempo ve ne sareste andati tutti a casa. Signor Presidente, già da ora chiedo l'autorizzazione a consegnare il testo del mio intervento. Per quanto riguarda l' e-government sappiamo tutti che la posizione dell'Italia è molto grave: siamo venticinquesimi su 28 Paesi dell'Unione europea. La situazione del nostro Paese è molto grave. Si è parlato dell'Estonia, ma in quel Paese con la carta d'identità si può fare tutto, quindi forse dovremmo capire dall'Estonia come possiamo realmente realizzare tutto questo. Quanto poi al tema dell'immigrazione, la nostra posizione è sempre stata chiara, non ideologica né falsamente buonista: è prioritario superare il regolamento di Dublino. Tuttavia, signor Presidente, il problema è sempre lo stesso perché è chiara la situazione in cui ci troviamo, è chiaro il fatto che il Presidente del Consiglio ormai è in scadenza e siamo tutti in attesa della legge elettorale, che tutti pensano porterà il Movimento 5 Stelle alla sconfitta. Eppure, come sempre, quando una legge è fatta contro qualcuno, quel qualcuno mostrerà la realtà di quei cittadini che sono veramente stanchi di questa consorteria che va avanti da venti anni.
2017-10-18	M5S	EndrizziGiovanni	Signor Presidente, qui ci riempiamo la bocca di Europa, di Unione europea, di Consiglio europeo, ma con la legge elettorale liberticida, che state liquidando come affare di bottega tra soci in affari, spingete l'Italia su una deriva antidemocratica che ci porta fuori dall'Europa civile. Lei, presidente Gentiloni Silveri, fantasma e contumace, potrebbe essere l'ultimo Presidente del Consiglio a sedere al Consiglio europeo. Le sembra una provocazione eccessiva? Immaginate che Francia, Spagna, Germania o Regno Unito cambino le loro leggi elettorali a sei mesi dalla scadenza della legislatura, solo e soltanto per danneggiare una forza politica. Vi immaginate le reazioni? Bisogna ricordare che il codice di buona condotta in materia elettorale del Consiglio d'Europa del 2003, all'articolo 65: recita che «ciò che è da evitare, non è tanto la modifica della modalità di scrutinio, poiché quest'ultimo può sempre essere migliorato; ma la sua revisione ripetuta o che interviene poco prima dello scrutinio (meno di un anno)». Inoltre prevede che: «Anche in assenza di volontà di manipolazione, questa apparirà in tal caso come legata ad interessi congiunturali di partito». Anche in relazione a questo documento, la Bulgaria venne censurata dalla Corte europea dei diritti dell'uomo per aver modificato la legge elettorale in queste condizioni.
2017-10-18	M5S	MontevecchiMichela	Signor Presidente, voteremo a favore della proposta di risoluzione n. 1 (testo 2), presentata dai senatori del Gruppo di Articolo 1-MDP, poiché, in linea di massima, gli impegni che essa chiede al Governo vanno nella direzione da noi auspicata, sia per quanto riguarda la gestione dei flussi migratori, il superamento del cosiddetto regolamento di Dublino e la posizione della Turchia in questa vicenda, sia per quanto riguarda la web tax, perché anche noi chiediamo che si arrivi ad una definizione condivisa di iniziative di tassazione dei cosiddetti over the top, ovvero dei grandi operatori, sulle piattaforme Internet europee, da un punto di vista economico. Ci asterremo sulla proposta di risoluzione n. 2, presentata dai senatori del Gruppo della Lega Nord, anche se su alcuni punti, nel contesto degli impegni che essa propone al Governo, possiamo essere d'accordo. Mi riferisco, in particolare, alla necessità di ribadire un secco diniego a qualsiasi ipotesi, al momento, di adesione della Turchia all'Unione europea, dato quello che sta avvenendo in quel Paese in termini di tutela e di garanzia dei diritti dei cittadini. Siamo d'accordo anche sulla necessità di dare esecuzione effettiva ai rimpatri per coloro ai quali non è stato riconosciuto il diritto di protezione internazionale, e come pure sulla necessità di invocare, in ambito europeo, l'adozione di politiche che scoraggino iniziative fortemente lesive nei confronti delle minoranze linguistiche e quindi anche i relativi conflitti. Non siamo però d'accordo, in linea di massima, con le modalità di proposta di altri impegni e per questo ci asterremo nel complesso sulla proposta di risoluzione presentata dal Gruppo Lega Nord. Ci asterremo anche sulla proposta di risoluzione n. 3, presentata dal Gruppo Partito Democratico, e sugli impegni che pone in capo al Governo. Non condividiamo assolutamente, ad esempio, l'impegno per la creazione di una cooperazione strutturata permanente di difesa, soprattutto in direzione di una promozione dell'industria degli armamenti, né quello relativo ad a una nostra eventuale adesione all'Eurocorpo e quindi a far parte di un embrione di esercito comune. Non siamo d'accordo sulla promozione, in questo momento, di una riflessione sul ruolo della Turchia che possa andare nella direzione di una sua adesione alla Comunità europea. Siamo molto scettici anche sulla fumosità con cui hanno elaborato altri impegni nei confronti del Governo, come quelli che riguardano la gestione dei flussi migratori e la questione relativa alla web tax. Sono impegni, a nostro avviso, fumosi e inconsistenti. L'unico punto sul quale potevamo essere d'accordo era il sostegno della candidatura di Milano come futura sede dell'Agenzia europea dei medicinali (EMA). Quindi, ci asterremo anche sulla proposta di risoluzione n. 3. Voteremo contro la proposta di risoluzione n. 4 (testo 2), presentata dai senatori del Gruppo ALA, perché alcuni degli impegni ivi contenuti e nello specifico il secondo, a nostro avviso sono addirittura grotteschi. Nella proposta di risoluzione presentata del senatore Barani e da altri senatori del suo Gruppo si avrebbe infatti la pretesa di interferire in certe dinamiche che coinvolgono la classe dirigente politica africana, potenzialmente corrotta e quindi dedita all'arricchimento personale con gli aiuti che riceve dall'Europa, quando sappiamo che le classi dirigenti africane negli anni si sono arricchite soprattutto grazie alla corruzione, anche di matrice europea. È come dire che non devono accettare i soldi che alcune imprese potrebbero offrirgli, in termini di corruzione, per poter ottenere appalti o altri favori: ci sembra di un'assurdità totale. Noi dovremmo cercare di contrastare il fenomeno a monte, continuare a dare gli aiuti, per carità, e vigilare sugli stessi, ma ci sembra abbastanza assurda questa richiesta.
2017-10-18	M5S	MontevecchiMichela	Voteremo invece a favore della proposta di risoluzione n. 5, presentata dai senatori di Sinistra Italiana, poiché a nostro avviso gli impegni che Sinistra Italiana pone in capo al Governo vanno nella maggior parte nella direzione degli impegni contenuti nella nostra proposta di risoluzione, come l'adozione di misure di fiscalità certe nei confronti dei grandi operatori economici sulle piattaforme digitali, nel senso di una revisione del Trattato di Dublino come anche noi la intendiamo. Anche in materia di Brexit si esprimono preoccupazioni e si formulano impegni molto simili ai nostri, come quello di tenere in grande considerazione i problemi legati alle cittadinanze e ai cittadini che risiedono nei rispettivi territori. Ci dispiace - se ho letto bene - che non vi sia un impegno, contenuto invece nella nostra proposta di risoluzione, che vada in direzione della ricerca, perché sappiamo che quando parliamo di Brexit uno degli aspetti molto importanti che riguarderà la trattativa è proprio quello della ricerca universitaria e scientifica. Sappiamo che il Regno Unito, e in particolare la Gran Bretagna, percepiscono molti finanziamenti dall'Unione europea in tal senso, perché i loro atenei sono tra i più appetibili in Europa e quindi c'è molta preoccupazione nel mondo della ricerca sulla libera circolazione dei ricercatori e sui progetti che sono nati e stanno andando avanti in cooperazione tra atenei europei - quindi non solo italiani - e atenei inglesi.
2017-10-18	M5S	SantangeloVincenzo	La relazione fatta dal Presidente del Consiglio è stata assolutamente vuota. Vedo che il presidente Gentiloni Silveri è andato via e che è presente ora in Aula il sottosegretario Gozi, che probabilmente - so di essere poco popolare a dirlo - bene avrebbe fatto a scrivere due paroline per il Presidente, vista anche la sua esperienza con il Consiglio d'Europa. Pertanto, in questo caso specifico, mi riferisco al "presidente" Gozi. Domani, al Consiglio europeo, si parlerà anche di politica estera e di sicurezza comune, di progetto di difesa comune europea e anche di politica dell'immigrazione. Io ho preso appunti, signor Sottosegretario. Consideri che sulla Politica estera e di sicurezza comune (PESC) il presidente Gentiloni Silveri ha riferito che ci saranno piccoli passi in avanti. Questo, essendo io anche Vice Presidente della Commissione difesa, mi lascia assolutamente perplesso. Infatti, andando a vedere in maniera veloce quante sono le missioni europee (non soltanto italiane) attive in questo momento nella sola zona del Mediterraneo, notiamo che sono ben sei: l'Italia spende circa 210 milioni di euro per queste sei missioni. Mi sarebbe piaciuto confrontarmi su questa argomentazione, in modo tale che, se parliamo di difesa comune, prima partiamo dai presupposti di quello che è un modello di difesa italiano, dopodiché questo modello di difesa italiano lo portiamo a confronto con gli altri Paesi europei e potremmo magari tirar fuori da questo concetto di difesa comune qualcosa di conveniente anche per l'Italia. Ma così fino ad oggi non è stato. Per quanto riguarda il discorso dell'immigrazione, il presidente Gentiloni Silveri ha fornito una visione assolutamente fuori dalla realtà. Le riferisco un dato, relativo a questa mattina: questa mattina in Sicilia, a Trapani, è arrivata l'ennesima nave con circa 70 immigrati. È vero che il numero è sceso rispetto ai mesi precedenti, ma è pur vero che un dato è sotto gli occhi di tutti: l'arrivo dei migranti si è spostato dalla parte libica e quindi il presidente Gentiloni Silveri può dire che siamo riusciti a bloccare la parte centrale del Mediterraneo. Ebbene, occhio al lato destro del Mediterraneo (o sinistro, a seconda da dove lo guardiamo), cioè alla Tunisia, perché è quella la nuova via che si è aperta. Allora, questa visione ottimistica si scontra con la realtà dei fatti, che non può sicuramente sfuggirvi, perché sempre lo stesso Governo ha svenduto il territorio italiano per un pizzico di flessibilità e gli immigrati in quel caso sono arrivati giornalmente e a migliaia. Quindi ci sono decine di migliaia di immigrati che stanno sul suolo italiano e questo sicuramente non facilita. Il presidente Gentiloni Silveri non ha parlato di ricollocamento. Come si fa? Signor Sottosegretario, visto che domani prenderete parte a questa riunione, fate presente che si sono dimenticati il ricollocamento, che non è quello di cui ha parlato il presidente Gentiloni Silveri, cioè dalla Libia negli altri Stati (che a me può anche andare bene), ma è quello che dall'Italia porta negli altri Stati. Quindi vanno realizzati collegamenti bilaterali tra nazione e nazione, cosa di cui non si è avuta notizia. Sommessamente, con toni pacati, mi scuso con il Sottosegretario per avergli fatto oggi anche i complimenti, perché magari questa cosa non gli tornerà utile, e lascio agli atti la mia relazione, da cui magari potrà trarre spunto.
2017-10-18	PD	MartiniClaudio	Signor Presidente, noi voteremo a favore della proposta di risoluzione n. 3, a firma dei senatori Zanda, Bianconi e Zeller, e delle altre che hanno ricevuto il sostegno del Governo perché esse hanno l'obiettivo di sostenere e rafforzare la complessiva azione dell'Esecutivo sulla scena europea ed internazionale anche in occasione di questo Consiglio europeo. Sui temi disparati, rilevanti e cruciali che saranno all'ordine del giorno domani e dopodomani sono stati raggiunti negli ultimi tempi dei primi significativi risultati, grazie anche alla forte e costante iniziativa italiana. Si tratta oggi di insistere, di non mollare la presa e di spingere ancora più avanti la situazione e la realizzazione. Sulle migrazioni occorre continuare con impegno per qualificare il ruolo dell'Europa senza lasciare soli i Paesi in prima linea e superare il regolamento di Dublino verso un sistema comune di asilo e la creazione di un ufficio europeo per il diritto d'asilo. Si tratta di stanziare più risorse per l'integrazione dei migranti accolti in Europa, anche attraverso il rifinanziamento del trust fund dell'Unione europea e gli accordi con i Paesi africani. Sul digitale occorre proseguire sulle priorità definite a Tallinn, in particolare sulla creazione di piattaforme europee per le piccole e medie imprese perché sia presentata al più presto una proposta condivisa sulla web tax, sulla quale vi è il totale consenso del nostro Gruppo. Sulla questione della difesa occorre dare seguito al progetto PESCO, per non disperdere il patrimonio industriale nel settore della difesa del nostro Paese e per sostenere la richiesta che l'Italia diventi membro effettivo dell'Eurocorpo, visto che siamo il Paese più esposto verso l'Africa ed il Medio Oriente, e per realizzare concretamente una procura antiterrorismo europea. Sono tutti obiettivi importanti. Infine, sulla Brexit è giusto, come ha detto il presidente Gentiloni Silveri, continuare ad avere rapporti costruttivi con il Regno Unito, ma occorre grande fermezza sugli obiettivi della transizione, in particolare per i nostri cittadini. Tutti questi impegni richiamano l'esigenza di un'azione più forte, coordinata e unitaria dell'Europa. Non ci sarà azione efficace su migrazione, digitale, difesa o altro senza una visione comune e un impegno corale, senza istituzioni, politiche e strumenti sempre più comunitari e meno frammentati. L'Italia ha un ruolo forte da giocare perché è un Paese fondatore, ha il prestigio e la responsabilità e perché è anche nel suo precipuo interesse. Dobbiamo farlo in un momento assai delicato, ma anche portatore di nuove opportunità. Ci sono speranze e criticità. Le speranze sono quelle di una ripresa meno effimera forse di quello che pensavamo, che dia impulso all'occupazione e alla coesione sociale, mentre le speranze sono anche quelle di nuovi impegni, segnati in particolare negli ultimi tempi dagli interventi di Juncker e Macron, che dimostrano che comincia a esserci un dibattito europeista di spessore più alto, a cui anche noi partecipiamo e dobbiamo continuare a partecipare. Ci sono anche le criticità e le tensioni, se mettiamo insieme le vicende della Catalogna (per la quale auspichiamo un dialogo costruttivo, che salvi l'unità del Paese e rafforzi l'autonomia della Catalogna stessa, evitando di innescare un processo disgregativo che sarebbe negativo per l'Europa), le elezioni in Germania e in Austria, che vedono crescere le forze antieuropee e le asperità del negoziato sulla Brexit, di cui ha parlato in Senato il capo negoziatore per l'Europa Michel Barnier. Queste difficoltà dicono della distanza che ancora separa l'Europa, la sua immagine e la sua iniziativa dal sentimento popolare. Ma è proprio in questi passaggi critici che dobbiamo saper rilanciare e guardare più avanti. Credo vada raccolto l'invito che il presidente Gentiloni Silveri ha formulato sia questa mattina, che oggi pomeriggio in Senato affinché questa sia la fase non delle occasioni perdute, ma degli impegni portati avanti con coerenza. Signor Presidente, desidero concludere dicendo che è giusto e necessario criticare l'Europa per le sue debolezze e manchevolezze, nonché per la sua burocrazia e i suoi egoismi, ma è ancora più giusto, necessario e urgente lavorare per ricostruire e farsi parte attiva affinché i processi di consolidamento e rinnovamento dell'Unione vadano avanti. Essere come Italia soggetto attivo aiuta l'Europa e contrasta i rischi dell' empasse e del ripiegamento - e questo è già un patrimonio importante per tutti noi - e, peraltro, rafforza il nostro ruolo di soggetto che crede nell'Europa e la vuole fermamente, sia pure su basi più democratiche, efficaci e strategiche. L'impegno del Governo sui temi del Consiglio europeo e sul rilancio dell'Europa servono all'Italia e a tutti noi. Fuori da questo quadro non troveremo le risposte ai nostri problemi. Per questo motivo, dichiaro il voto favorevole del Gruppo del Partito Democratico alle proposte di risoluzione che sostengono e rafforzano l'azione del Governo.
2017-10-18	PD	MicheloniClaudio	Dunque il tutto o niente in un negoziato con un Paese terzo va benissimo. Qui, invece, noi non possiamo accettarlo; qui noi dobbiamo assolutamente avere l'impegno che il tema dello status dei nostri quattro milioni e mezzo di cittadini europei sia definito al più presto. Uso una parola che non è mia, una parola brutta: «ostaggio». Questa parola è stata usata da Michel Barnier quando è venuto qui in Senato e questa parola l'abbiamo sentita più volte negli incontri con le nostre comunità in Inghilterra. Noi non possiamo accettare che si vada a questo negoziato con la tecnica classica del tutto o niente. Qui deve essere definita la situazione dei nostri cittadini nel rispetto dei diritti acquisiti. Soprattutto, però, ci vuole anche un'attenzione anche al dettaglio. Sottosegretario Gozi, credo che lei abbia già letto la nostra risoluzione. Può apparire strano che in una risoluzione così si vada nel dettaglio: vigilare sul processo di applicazione di un accordo. Non è casuale, però, se siamo entrati nei dettagli. L'onorevole Leigh, che abbiamo incontrato nel corso della missione al Parlamento inglese, a un certo punto ci ha detto che dobbiamo aver fiducia nei britannici perché faranno proposte generose nei confronti dei cittadini europei. Ho ricordato a questo collega del Parlamento inglese che qui in Senato noi abbiamo audito i rappresentanti della comunità inglese in Italia. Una signora, membro di quella delegazione, ha concluso l'incontro facendoci una grande raccomandazione: «Non fidatevi; non fidatevi; non fidatevi». Qui la fiducia è necessaria ma noi abbiamo detto, al Parlamento inglese, che ci è stata riportata questa posizione e che la capiamo. Infatti, non ci si può dire «rispetteremo i diritti» e poi mandare formulari di ottantacinque pagine a cittadini europei che vivono in Inghilterra da venti-trent'anni e che devono essere loro a fornire la prova di essere residenti in Inghilterra. Signor Sottosegretario, questo è per noi un punto veramente prioritario. Tutti gli altri temi avranno poi le loro difficoltà o le loro facilità: questo va bene. Non deve esserci alcuno spirito punitivo in questo negoziato: su questo non c'è dubbio e io condivido pienamente l'intervento del Presidente del Consiglio. Però, non ci basta la risposta che il tema dei cittadini è una priorità: esso deve essere assolutamente trattato prima di tutti gli altri temi e concluso alla data di scadenza naturale dei negoziati, in quanto nessuno oggi è in grado di dire in che modo arriveremo a quella data con l'insieme del negoziato. Concludo su questo punto, che ho sentito forte in Inghilterra nel corso della nostra missione, con una riflessione. Noi critichiamo l'Europa. Possiamo demonizzarla e dire che tutti i problemi del mondo provengono dall'Europa. Qualcuno, però, ci ha detto: «L'Europa è come l'aria; ci accorgiamo che è vitale quando ne sentiamo la mancanza».
2017-10-18	PD	MicheloniClaudio	Il Comitato per le questioni degli italiani all'estero ha svolto una rapida indagine per tentare di capire gli effetti che la Brexit rischia di provocare sui nostri concittadini che vivono in Inghilterra. Vorrei ricordare che circa 600.000 italiani sono oggi residenti in Inghilterra, ma questo tema riguarda 4,5 milioni di cittadini europei, perché finché la Brexit non diventerà effettiva, gli interessati sono 3,3 milioni di europei in Inghilterra e 1,2 milioni di inglesi in Europa.
2017-10-18	PD	MicheloniClaudio	Il Comitato per le questioni degli italiani all'estero, ha votato all'unanimità una risoluzione che riassumo con un solo concetto. Ho apprezzato che il Presidente del Consiglio abbia detto che devono essere difesi tutti i diritti dei nostri cittadini. Siamo perfettamente d'accordo con questo ma, in realtà, noi chiediamo al Governo italiano di portare in Europa una riflessione sulla strategia di fondo che l'Europa sempre ha avuto nei negoziati con Paesi terzi. L'Europa ha sempre avuto come linea: o negli accordi si prende tutto o non c'è niente negli accordi. Porto l'esempio dei dodici accordi tra l'Unione europea e la Svizzera: il tutto o niente è stata una linea giusta, perché ha obbligato la Svizzera ad accettare l'accordo sulla libera circolazione delle persone, quando loro erano interessati agli accordi finanziari e sulle merci.
2017-10-18	PD	SustaGianluca	In questo quadro l'Europa o si rafforza nella sua dimensione sovranazionale o rischia il suo dissolvimento, con tutto quello che ne consegue, soprattutto per i Paesi più fragili. Sulle questioni che questo Consiglio europeo dovrà affrontare (immigrazione, mercato digitale, difesa, relazioni esterne, Brexit) occorre quindi avere la piena consapevolezza della sfida che abbiamo di fronte. Non basta fare il punto su queste questioni.
2017-10-18	PD	SustaGianluca	Per fare questo occorrono, signori del Governo, signori del Parlamento, risorse aggiuntive nel bilancio europeo, senza le quali nessuno degli obiettivi enunciati può davvero essere perseguito. Risorse aggiuntive che non sono nella disponibilità delle istituzioni democratiche europee - leggi il Parlamento - ma solo degli Stati membri. Risorse indispensabili per l'avvio di una cooperazione strutturata permanente per rafforzare la sicurezza e la difesa europea, altro ambizioso obiettivo di questo Consiglio europeo, che recuperi lo spirito originario dell'Unione europea, che considerava la difesa comune come uno dei pilastri su cui costruire l'Europa unita e il cui fallimento pesa ancora come un macigno sull'integrazione politica dell'Europa.
2017-10-18	PD	SustaGianluca	Tuttavia, da convinto sostenitore del sogno federalista, dico che non possiamo rimanere prigionieri dei nostri pur giusti principi, soprattutto quando l'alternativa è la paralisi, peggio ancora se è frutto di un modo distorto di concepire ed esercitare la propria appartenenza all'Unione. Contro chi blocca ogni ipotesi di riforma del diritto comune di asilo, di politica comune sui migranti, sul controllo e la sicurezza delle frontiere esterne, sul completamento del mercato unico, ivi compreso quello digitale, sull'istituzione di una web tax che ripristini le pari opportunità nel mercato ed eviti dumping fiscali, interni ed esterni, e anche sulle politiche commerciali e sulla governance economica occorre facilitare meccanismi di cooperazione rafforzata, per consentire a chi vuole di andare avanti nella solidarietà europea. Non si tratta di cedere a un pragmatismo apatico, disancorato dai valori di riferimento del modello europeo, ma di avere ben presente che l'opinione pubblica richiede interventi adeguati ai problemi del nostro tempo. Una concretezza guidata dai valori fondanti dell'Unione europea, senza la quale questo ideale rischia di essere travolto. Solo così si riuscirà a dare risposte sulla sicurezza, sull'immigrazione, sulla riforma dell'eurozona, sull'Europa sociale, che sono i prossimi appuntamenti dei prossimi Consigli. Ciò non significa rinunciare a traghettare tutti i 27 partner verso un altro tempo della storia. Non possiamo rinunciare ad esercitare appieno la vocazione politica dell'Europa, anche nei confronti dei processi disgregativi degli Stati-nazione formatisi nel XVIII e XIX secolo, di ricorrenti rivendicazioni autonomiste, che senza un'adeguata governance, che richiede un'Europa politica, rischiano di diventare dei processi di disgregazione che, se privi di orizzonte, sono destinati a essere travolti da nuovi autoritarismi o a produrre (vedi la storia dell'Irlanda, dell'Alto Adige e dei Paesi baschi) un nuovo terrorismo. È nell'equilibrio tra ostinazione nel perseguimento dell'unità e il rispetto delle oggettive diversità che occorre trovare la strada per rendere sempre più attuale e convincente il sogno europeo che oggi è in crisi. Ma la politica non è la mera presa d'atto dell'esistente: è lo strumento per far diventare realtà la speranza, per far comprendere che si può. È l'esercizio paziente della ricerca degli strumenti migliori per raggiungere il fine, purché si abbia chiaro quale sia il fine che si persegue, e ciò negli ultimi anni non è sempre stato così chiaro. È con questo auspicio che ci auguriamo che il Parlamento possa accompagnare il suo sforzo, signor Presidente del Consiglio, e quello del Governo, che è stato oggi così presente in quest'Aula, con autorevolezza, e che vogliamo continui in questo suo sforzo per l'Europa unita e per una maggiore integrazione.
2017-10-18	PD	TrontiMario	L'Italia, come lei ha detto, per suo conto, non solo deve fare la sua parte ma la ha già fatta grazie anche alle iniziative del Capo del Governo in Europa e grazie alle politiche, appunto, di alcuni ministri, a cominciare dal ministro dell'interno Minniti, i cui interventi ho molto condiviso, ma anche il Ministro della difesa, come diceva il presidente Casini, che hanno fatto un buon lavoro. Devo dire che quando si viene da buone scuole politiche si riesce a fare una buona politica. Questo è un insegnamento che dovremmo capire e far capire a tutti.
2017-10-18	PD	TrontiMario	Ma c'è un problema, colleghi e colleghe, forse meno pressante, ma ancora più importante, che non si può in questa sede approfondire ma vorrei che si trovasse il momento per farlo. Manca alle nostre istituzioni un luogo di riflessione e di confronto a livello, all'altezza, di cultura politica. Ed è tempo che si cominci a ragionare per la prossima legislatura su modi e tempi per costruirlo. Insomma, siamo di fronte a questo paradosso: che un'Europa, nata e progettata per una vasta visione sovranazionale, si trovi oggi a fare i conti con spinte e pretese separatiste all'interno delle stesse Nazioni, con un moltiplicarsi di piccole patrie, con un micronazionalismo che sostituisce quello storico delle grandi Nazioni.
2017-10-18	PD	TrontiMario	Occorre però che un gruppo, ristretto ma influente, di Paesi che più contano nell'agenda europea, prenda la testa di un'operazione di chiarimento a livello di massa su questo problema. E questo gruppo-guida non può che esprimersi in un asse italo-franco-tedesco: con misure pratiche concrete, ma anche e direi soprattutto, perché è quello che manca oggi, con una vera e propria offensiva culturale. Questi tre Paesi centrali, Italia, Francia, Germania, tutti e tre all'inizio di nuovi Parlamenti (come è all'inizio, in prospettiva, il nuovo Parlamento europeo) dovrebbero ognuno inaugurare una sorta di legislatura per l'Europa.
2017-10-18	PD	TrontiMario	Quando si parla di difesa europea e di politica comune dell'immigrazione in Europa, si deve pensare che ciò si può fare soltanto attraverso un'Europa politica. E l'Europa politica è un destino che ci attende; non dobbiamo aspettarlo, questo destino, dobbiamo progettarlo. E forse solo un grande balzo potrebbe essere la soluzione per superare questi piccoli passi che ci fanno stare praticamente fermi.
2017-10-18	PD	TrontiMario	Signor Presidente del Senato, signor Presidente del Consiglio, colleghe e colleghi, malessere europeo è la definizione uscita dalla penna prestigiosa di Claudio Magris, un autore che ci ha narrato la civiltà letteraria della Mitteleuropa. Se Parigi, come si è detto, è stata la capitale del XIX secolo, Vienna è stata la capitale culturale del XX secolo. Lì l'Europa si specchia ancora e ancora rivela il suo volto e per questo, dopo la Germania, l'Austria ci dà un altro segnale inquietante. Leggo così, signor presidente Gentiloni Silveri, quello che lei chiama "momento di transizione", o "fase contraddittoria" dell'Unione europea. Proprio nel momento in cui i flussi migratori sembrano non presentarsi più come un dramma da stato d'eccezione, proprio ora la reazione popolare, soprattutto elettorale, si fa più virulenta. L'abbiamo visto nel Regno Unito, poi in Francia, adesso nel cuore dell'Europa. Ha ragione forse chi sostiene che meno il disagio sociale e più una sorta di disagio esistenziale è la vera causa scatenante. O forse è meglio dire che si scaricano lì, sulla paura del diverso e dell'estraneo, tutte le quotidiane difficoltà materiali delle persone.
2017-10-18	PD	TrontiMario	Signor Presidente, ci vuole allora una vasta, ragionata, appassionata, operazione di educazione politica all'idea di Europa, simile a quella che avvenne sull'idea di Nazione. Bisogna ripartire dalle nuove generazioni, che sono già, direi per istinto, europee: non solo, come si dice spesso, tra quelli che circolano nel continente per via Erasmus, ma tra quelli, tanto più numerosi, che lavorano ormai nei Paesi europei, con mansioni spesso umili, o con attività a volte molto qualificate. Ma è necessaria un'educazione, una pedagogia a un sentire europeo.
2017-10-18	PD	TrontiMario	Sono rimasto impressionato dall'entusiasmo, dal calore, dai pianti di commozione delle folle catalane al pronunciamento della parola indipendenza. Alla secessione dalla propria Nazione si risponde con un progetto di oltrepassamento della Nazione stessa. Questo vuol dire più Europa. Per rovesciare questo neosovranismo, bisognerebbe tornare a pensare, e a ripensare, l'idea di sovranità, grande categoria della politica moderna, nei suoi sviluppi teorici, nei suoi mutamenti storici e nelle sue combinazioni future. Sovranità dei popoli è anche libertà, che va oltre l'individuo e attiene a una comunità, sempre più vasta e sempre più complessa.
2017-10-18	PD	TrontiMario	Uscirà nelle prossime settimane una raccolta di scritti e discorsi di Thomas Mann, dal titolo «Moniti all'Europa», tra l'altro con una intensa prefazione del presidente Napolitano. Moniti che salgono e ci raggiungono dal tragico Novecento. È un'edizione Oscar Mondadori, quindi ad alta diffusione: perché non si può raccomandare a tutti i licei d'Italia di adottare questo libro e agli insegnanti di farlo leggere e discutere in classe? Non è un autore di parte, è una delle più alte voci letterarie novecentesche. Le giovani generazioni non vanno retoricamente evocate come una risorsa già pronta per sostituire al meglio le vecchie generazioni. I giovani vanno preparati, guidati, orientati.
2017-10-18	PD	ValdinosiMara	Il Governo italiano ha già assunto un ruolo determinante, insieme ad alcuni partner europei, nella volontà di proseguire con decisione in direzione del mercato unico digitale. Contemporaneamente, il Governo italiano è impegnato ad accelerare e rafforzare la marcia per strutturare nel nostro Paese un adeguato ecosistema per l'innovazione digitale. Purtroppo siamo ancora, nonostante gli sforzi compiuti negli ultimi due-tre anni, in una situazione di svantaggio rispetto a molti Paesi dell'Unione. Il rapporto OCSE pubblicato pochi giorni fa colloca il nostro Paese in fondo alla classifica sul grado di avanzamento della trasformazione tecnologica. Non dobbiamo disconoscere questa realtà. Sono convinta che solo a partire dalla consapevolezza dei nostri ritardi possiamo meglio condividere la necessità di continuare un impegno per recuperare il tempo perduto. Il nostro Paese ha accumulato, a partire dall'inizio degli anni 2000, ritardi nella infrastrutturazione della banda larga, nella digitalizzazione della pubblica amministrazione e del nostro apparato produttivo. Ciò ha determinato nel sistema pubblico una minore efficienza nella prestazione dei servizi a cittadini e imprese e nei settori della produzione una diminuita competitività ed una perdita di valore per la nostra economia. Un grave ritardo che abbiamo iniziato a recuperare negli ultimi tre anni, con una inversione di marcia davvero molto decisa, intrapresa prima dal Governo Renzi e poi dal Governo Gentiloni Silveri. Mi riferisco, in particolare, agli investimenti ed alle misure previste dal piano per la banda ultralarga e dal piano Industria 4.0, che stanno dando una spinta straordinaria agli investimenti innovativi, alla digitalizzazione, agli investimenti in ricerca. In questi ultimi anni sono stati fatti molti passi avanti: è cresciuta la consapevolezza dei benefici dell'innovazione e sono state adottate misure incisive per dare un adeguato supporto alle imprese, stimolando collaborazioni con università, enti di ricerca e startup. Non è necessario che mi dilunghi su questo punto, il Governo sa bene ciò che serve al Paese. Sono certa che condividiamo la convinzione che solo attraverso l'investimento nella scienza, nella tecnologia, nella ricerca e nell'innovazione possiamo dare slancio e rafforzare quella ripresa economica che significativi indicatori ci dicono in atto nel nostro Paese. La conferma, non scontata, nella manovra di bilancio per il 2018 della prosecuzione di Industria 4.0, che evolve in Impresa 4.0, il sostegno agli investimenti delle piccole e medie imprese, l'incentivo strutturale per l'occupazione giovanile, l'assunzione di 1.500 ricercatori dimostrano concretamente l'attenzione del Governo su questo fronte. L'innovazione digitale non è certo l'unico elemento, ma è sicuramente un fattore strategico per la crescita. Se però è vero che l'Italia è in ritardo nella sfida del digitale, è pur vero che complessivamente anche l'Unione europea lo è; in questo campo è ancora grande lo spazio di lavoro comune da affrontare. L'Europa è in ritardo, la politica tutta è in ritardo nell'affrontare le enormi questioni poste dalla rivoluzione digitale. Tuttavia, anche a livello europeo, nel 2016 e nel 2017 abbiamo compiuto passi in avanti davvero molto importanti. Mi riferisco alla questione della protezione dei dati, alla portabilità transfrontaliera dei contenuti online e, soprattutto, all'abolizione delle tariffe di roaming e all'accordo sull'accesso gratuito a Internet nei luoghi pubblici. Si tratta di misure molto concrete, che contribuiscono a migliorare la percezione di una Unione europea più vicina alle domande ed alle esigenze dei propri cittadini, in particolare dei giovani. Risposte utili anche a contrastare la falsa percezione, alimentata artatamente dalle forze populiste, di istituzioni e decisioni europee lontane dai problemi della vita reale degli europei. Per il futuro, la strategia dell'Unione si prefigge di espandere ulteriormente l'economia digitale. Secondo uno studio comunitario, il valore economico dei dati passerà in Europa dai 300 miliardi di euro del 2016 ai 739 miliardi di euro nel 2020. Le ultime statistiche comunitarie ci informano inoltre di un aumento esponenziale degli attacchi informatici, aumentati del 300 per cento dal 2015, con l'80 per cento delle imprese europee che hanno subito almeno un incidente cibernetico nel corso dell'ultimo anno. Sono dati che mettono in evidenza, insieme all'urgenza di un quadro normativo adeguato, la necessità del completamento del mercato unico digitale entro il prossimo anno. La transizione all'Europa digitale richiede di attuare precise priorità: infrastrutture e reti di comunicazione di alta qualità; pubbliche amministrazioni e settori pubblici pienamente adeguati all'era digitale; sistemi di istruzione e di formazione altamente qualificanti; maggiori investimenti in ricerca e sviluppo; un approccio comune in materia di sicurezza cibernetica e un aggiornato regime fiscale. Si tratta, insomma, di accompagnare e sostenere in Europa il processo in corso, nel settore pubblico così come in quello privato, perché nel mondo globale restare indietro nell'utilizzo delle nuove tecnologie connesse al digitale significa essere destinati alla irrilevanza. Nell'ambito degli enormi rivolgimenti dati dall'economia digitale emerge fra le questioni cruciali quella della sicurezza e della difesa, del controllo del fenomeno della radicalizzazione. Su questo piano i grandi operatori del web, che detengono a livello globale quantità enormi di dati, possono e devono collaborare con le istituzioni europee. L'attenzione dell'Unione europea rispetto alla sicurezza cibernetica è cresciuta molto, ma ora è il tempo di definire un quadro normativo uniforme. Vorrei, infine, accennare alla questione della web tax, sulla quale pare esserci la volontà di procedere con una proposta legislativa comune, una direttiva, nella primavera del 2018. Essa ha ovviamente ricadute economiche, ma anche un risvolto sul piano dell'equità: non è eticamente accettabile che ci siano imprese che non pagano le tasse, senza tralasciare le distorsioni sul piano della libera concorrenza e della competitività. Insomma, si tratta di applicare anche all'economia digitale quel che vale per qualsiasi altro settore economico, il principio per cui le imprese devono pagare le tasse laddove producono i profitti. Voglio ricordare, a tal proposito, che gli enormi introiti che potrebbero derivare dalla web tax in Europa potrebbero essere utilizzati in modo proficuo per la formazione e la creazione di lavoro per i nostri giovani. Volevo concludere accennando all'importanza dell'integrazione in merito all'ambito digitale, che è una base importante per l'integrazione europea. Non esiste futuro per il nostro Paese senza Unione europea, non può compiersi appieno l'Unione senza una sua piena realizzazione anche sociale e politica. Occorre più Europa, lo abbiamo visto bene, soffrendone le lacune, in occasione del grave dispiegarsi della vicenda catalana. A sessant'anni dalla firma del Trattato di Roma, di cui si è ricordato oggi l'anniversario, che istituì la Comunità economica europea, abbiamo il compito e la responsabilità di saper rinnovare e continuamente aggiornare l'ispirazione che portò i fondatori del progetto europeo a realizzare ciò che ad altri appariva come un sogno irrealizzabile. L'eredità che abbiamo ricevuto, un Continente che vive in pace connotato da elevati standard di ricchezza e benessere, ci deve spingere ad affrontare con determinazione e coraggio le sfide del futuro.
2017-10-18	PD	ValdinosiMara	La strategia per il mercato unico digitale, adottata nel maggio 2015, deve essere infatti progressivamente ma rapidamente implementata con l'obiettivo di migliorare l'accesso ai beni e ai servizi digitali in tutta Europa per i cittadini e per le imprese e per cogliere a pieno il potenziale di crescita dell'economia digitale.
2017-10-18	PD	ValdinosiMara	Signor Presidente, il Consiglio europeo di domani e dopodomani avrà, fra gli altri, il compito di definire politiche ed azioni nella direzione della costruzione di un reale spazio comune nell'ambito digitale. Si tratterà quindi di questioni cruciali, insieme a quelle dell'immigrazione, della Brexit e delle altre richiamate dal Presidente del Consiglio, per il futuro dell'Europa.
2017-10-19	FI	BerniniAnnaMaria	BERNINI (FI-PdL XVII). Signora Presidente, ringrazio naturalmente la sottosegretaria Bianchi per aver voluto tentare di dare una spiegazione in realtà impossibile. Mi ritengo profondamente insoddisfatta di questa risposta, di cui sinceramente non comprendo il senso. Non comprendo se il Governo ritenga responsabili le 13 fondazioni lirico-sinfoniche dell'eliminazione di un tratto fondamentale della nostra cultura italica, ossia la tradizione dei corpi di ballo. Noi sappiamo che le fondazioni lirico-sinfoniche vengono finanziate dallo Stato per tutelare tre ambiti di operatività artistica: la musica, l'opera lirica e il balletto. Avevamo 13 fondazioni lirico-sinfoniche e avevamo 13 corpi di ballo; ora sono rimasti quattro corpi di ballo. Giustamente la Sottosegretaria ricordava il mio riferimento all'Arena di Verona, solo l'ultimo degli "eccidi" che sono stati compiuti - uso un termine forte in maniera non casuale - su corpi di ballo che rappresentano per noi una grande opportunità sotto diversi profili: culturale, sociale, economico e politico. Mi spiego nei pochi minuti a mia disposizione perché si tratta di un tema su cui il Governo ha avuto un approccio profondamente miope, sicuramente non sanato da quella legge sullo spettacolo che la Sottosegretaria prima menzionava. La legge sullo spettacolo è rimasta sorda, esattamente come le politiche del Governo, rispetto ad una istanza che i corpi di ballo stanno portando avanti, con petizioni che arrivano fino al Presidente della Repubblica e che sono rimaste, purtroppo, inascoltate. I veri emendamenti, quelli importanti, che avrebbero portato veri fondi e avrebbero consentito vere riaperture dei corpi di ballo, sono stati tutti cassati. Perché ritengo che sia un valore culturale avere corpi di ballo almeno corrispondenti alle 13 fondazioni lirico-sinfoniche? Perché noi siamo gli inventori del balletto. L'Italia ha esportato il balletto in tutta Europa e in tutto il mondo: lo ha esportato in Francia e in Russia e ora noi ci troviamo ad acquistare pacchetti di ballo, proprio perché ci mancano corpi di ballo permanenti con dei costi significativi per i vari teatri dell'opera. È assolutamente improponibile, oltre che in spregio ad una norma che prevede che non si possano acquistare pacchetti artistici di ballo che siano diversi dalla nostra offerta nazionale per oltre il 5 per cento del totale. Questo la Sottosegretaria lo sa bene. È un grande limite sociale il fatto di aver smantellato i corpi di ballo. Abbiamo 1,4 milioni di giovani che studiano balletto, che in questo modo riescono ad avere un beneficio nel corpo e nella mente, allontanando il vuoto, l'immaterialità e il senso di alienazione che purtroppo i fatti di cronaca di tutti i giorni drammaticamente ci raccontano. Sono più dei giovani che si iscrivono alle associazioni calcistiche. Come possiamo non accontentare e non soddisfare queste risorse umane, quando in realtà - e arrivo al terzo punto - i Paesi europei più illuminati di noi, come la Francia e la Germania, considerano i corpi di ballo un valore aggiunto? La Germania ha 50 corpi di ballo e la Francia addirittura 95 e considera i corpi di ballo un arricchimento, non solo culturale ma anche delle potenzialità e dei valori specifici dei singoli territori. Non possiamo ancora una volta avere un atteggiamento miope, oltre che sacrificare e mortificare le istanze, le esigenze e le aspettative di 1,4 milioni di giovani. Non possiamo ancora una volta rinunciare ad un valore tipico e specifico della nostra nazionalità italica e non possiamo soprattutto fingere che ciò rappresenti una responsabilità delle fondazioni lirico-sinfoniche. Il Governo è stato sordo nell'arco di tutta la legislatura ad un'esigenza fondamentale che la nostra cultura ci chiede, ad un obbligo che doveva corrispondere ad un finanziamento delle fondazioni lirico-sinfoniche e ad una visione "avantista" del futuro che avrebbe potuto dare delle risposte. Noi daremo invece queste risposte. Mi auguro infatti che, in occasione della formazione del prossimo Governo, saremo in grado di non mortificare ancora una volta delle richieste, dei bisogni e delle istanze che hanno radici profonde e che guardano al futuro, come raramente accade, in contesti che uniscono dimensioni composite come la dimensione sociale, economica e culturale. Mi auguro quindi che saremo in grado di rispondere ad una domanda che mai come in questo caso guarda al futuro.
2017-10-24	PD	TrontiMario	Signor Presidente, colleghe e colleghi, chiedo un momento di attenzione. In mezzo ai lavori convulsi di questi giorni una pausa di riflessione può fare bene. Vorrei ricordare un evento di cui ricorre quest'anno il centenario. Il 24 ottobre, secondo il calendario giuliano, o il 7 novembre, secondo il calendario gregoriano, del 1917 esplodeva nel mondo la rivoluzione in Russia. Mi sono interrogato sull'opportunità di proporre qui, nel Senato della Repubblica, il ricordo di questa data; sono consapevole che questo può arrivare a turbare la sensibilità di alcuni e di alcune, che legittimamente possono nutrire nei confronti di quell'evento un'ostilità assoluta, ma siamo a cento anni da quella data e possiamo parlarne, come io intendo fare, con passione e nello stesso tempo con disincanto. Non so se è verità o leggenda, quella volta che chiesero a Chou en-Lai, anni Cinquanta del Novecento, che giudizio si sentisse di dare sulla Rivoluzione francese del 1789. E la risposta fu: «Troppo presto per parlarne». Di quei «dieci giorni che sconvolsero il mondo», secondo il reportage che ne fece il giornalista americano John Reed, trattano oggi molti giornali, molte riviste e molti libri. Del resto, per mettere un pizzico di ironia in avvenimenti che hanno dalla loro parte non poco di vicende tragiche, si potrebbe dire che anche questa, come facciamo spesso in quest'Aula,è la commemorazione di un defunto: qui, a Palazzo Madama, come a Montecitorio, soprattutto nella I legislatura, seguita alla Costituente, presero posto alcuni protagonisti che avevano vissuto quella storia in prima persona. Questo mio ricordo vuole essere anche un omaggio a questi Padri. Il 1917 è conseguenza del 1914. Senza la Grande guerra non ci sarebbe stata la Grande rivoluzione. E la cosa da ricordare subito è che la prima rivendicazione, che forse più di altre produsse il successo della rivoluzione, fu la rivendicazione della pace: la pace ad ogni costo, si disse, anche a costo di perdere la guerra. Quando Lenin, contro tutti, firmò il Trattato di Brest-Litovsk, accettò tutte le più pesanti condizioni, pur di riportare a casa i soldati. Lenin era l'autore di quella che a mio parere è stata la più audace forma di appello rivoluzionario, quando disse ai soldati, operai e contadini russi che combattevano in guerra di non sparare contro i soldati e contadini tedeschi, ma di voltare i fucili e sparate contro i generali zaristi. C'era quella idea, che era stata per prima di Marx, dell'internazionalismo proletario; un'idea niente affatto di parte, che affonda invece le sue lunghe radici nell'umanesimo moderno. Già nei moti rivoluzionari del 1905, i soldati si erano rifiutatati di sparare sulla folla e avevano sparato sui loro ufficiali; 1905 e 1917 sono le due tappe della rivoluzione in Russia. La lucida strategia, che sarà dei bolscevichi contro i menscevichi, era che i comunisti dovevano mettersi alla testa della rivoluzione democratica per portarla alle sue naturali conseguenze, che stavano nella rivoluzione socialista. Se democrazia è infatti il kratos in mano al demos, il potere in mano al popolo, quale strumento più democratico dei soviet, dei consigli degli operai e dei contadini? Ma, attenzione, i soviet dovevano farsi Stato, dovevano assumere l'interesse generale. E il fatto che invece di farsi Stato si sono fatti partito, chissà che non sia stato questo il vero punto di catastrofe dell'intero progetto. Ma comunque quella democrazia diretta non ha niente a che vedere con l'attuale democrazia immediata. Questa non solo non si fa istituzione, ma è antistituzionale e dunque antipolitica e allora è conservatrice, se non addirittura reazionaria. La rivoluzione partì su tre parole d'ordine: la pace, il pane, la terra e parole semplici, che toccarono il cuore dell'antico popolo russo; tre cose che erano state sottratte a quel popolo e la rivoluzione gliele restituì. Per questo l'assalto al cielo, che avevano già tentato invano gli eroici comunardi di Parigi, vinse a Pietrogrado con l'assalto al Palazzo d'Inverno. Colleghi, Presidente, conosco bene il seguito della storia. Una rivoluzione, che era nata dalla guerra, si trovò in guerra con il resto del mondo, accerchiata e combattuta. Non intendo, per questo, nascondere, tanto meno giustificare, le deviazioni, gli errori, la violenza, i veri e propri crimini commessi. Qui, c'è il grande problema del perché la rivoluzione, cioè il progetto di trasformazione in grande del corso della storia, sfocia storicamente nel terrore. E il problema non riguarda solo i proletari: i borghesi non hanno fatto di meno nelle loro rivoluzioni. La rivoluzione inglese di metà Seicento e la Rivoluzione francese di fine Settecento, ambedue hanno fatto cadere nel capestro la testa del re. E la Rivoluzione americana, per produrre la più stabile democrazia del mondo, è dovuta passare per una terribile guerra civile. Rivoluzione e guerra, dunque, rivoluzione e terrore sono inseparabili? Dobbiamo dunque, per questo, rassegnarci alla pratica di cosiddette riforme graduali, che però mai riescono, minimamente, a mettere in discussione il rapporto - che poi è un rapporto di forza - tra il sotto e il sopra, tra il basso e l'alto della società? Questo è il problema che ci pone ancora oggi, dopo un secolo, quell'ottobre del '17. Ecco perché vorrei, se possibile, isolare il valore liberatorio di quell'atto rivoluzionario dai fallimenti epocali e anche dalle costrizioni antilibertarie, che lo hanno seguito nella sua realizzazione. Ricordo una data e condanno una sua successiva negazione. Quell'atto trova la sua fondazione nel mirabile inizio di secolo. Il primo decennio del Novecento vede l'irrompere, anch'esso sovversivo, della trasvalutazione di tutte le forme: in campo artistico, con le avanguardie, arti figurative, poesia, narrativa, musica; con l'avanzare del principio di indeterminazione nelle scienze esatte e il crollo della meccanica newtoniana; nel pensiero filosofico, con la messa in questione della ragione illuministica. Come potevano le forme della politica, organizzazioni e istituzioni, non essere travolte da questo Sturm und Drang, da questo impeto e assalto? Come la grande Vienna è stata il cuore di quel sommovimento culturale, così Pietroburgo diventa il cuore di un sommovimento politico. Il secolo ne sarà interamente segnato. «L'anima e le forme» è lo splendido titolo di un libro del giovane Lukàcs, che esce nel 1911. Era l'anima dell'Europa ed era, come dirà anni dopo Husserl, la crisi delle scienze europee a ribaltare tutte le forme ottocentesche. Colleghi, lo spirito anticipa sempre la storia. La rivoluzione del '17, in Russia, sta in mezzo a questo totale fermento. Atto di liberazione, che metterà in moto masse enormi di popolo e provocherà scelte di vita di piccole e grandi personalità. Ad esso si richiamavano molti dei ribelli antifascisti, mentre subivano il carcere e l'esilio, molti dei combattenti nella guerra di Spagna contro i franchisti, molti dei partigiani che salirono in montagna contro i nazisti. Se leggete le lettere dei condannati a morte della Resistenza, in Italia e in Europa, troverete spesso l'ultimo grido di saluto per quell'evento. Mi rendo conto di parlarne con fin troppa partecipazione e perfino troppa enfasi, ma vedete, colleghi, mi considero figlio di quella storia. Francamente, vi dico che non sarei nemmeno qui se non fossi partito da lì, qui a fare politica per gli stessi fini con altri mezzi, senza ripetere nulla di quel tempo lontano, passato attraverso tante trasformazioni, rimanendo però io stesso identico. Vi assicuro: è un esercizio addirittura spericolato, ma entusiasmante, se entusiasmo può esserci ancora concesso in questi tristi tempi. Vi chiedo ancora scusa.
2017-10-25	PD	ChitiVannino	Ancora meno mi convince il voto unico, che impedisce una piena scelta da parte dei cittadini dei loro rappresentanti in Parlamento. Fu uno dei motivi che determinarono la mia decisione all'epoca di non votare neanche l'Italicum. Oggi questo deficit, che ha già prodotto una distanza enorme tra cittadini e istituzioni, mi appare non solo non risolto, ma in qualche modo aggravato. Non mi convince la pluralità delle soglie per l'accesso ai seggi, vizio tutto italiano: 3 per cento, 10 per cento per le coalizioni, ripescaggio dei voti di chi nelle coalizioni superi l'uno per cento; uno stimolo a moltiplicare le liste e a dar vita a schieramenti elettorali, non di Governo, come abbiamo già verificato. Non mi convince che si mantenga in vita l'ambiguità dell'indicazione del capo della forza politica, quasi che si dovesse eleggere il Premier : non è così e ha ragione il presidente Napolitano che, per primo, ha sollevato quest'aspetto. Non mi convince infine la previsione che si possa essere residenti in Italia e candidati nelle circoscrizioni estere: residenti a Fiesole, Castellammare di Stabia o ad Acireale e candidati in Canada, negli Stati Uniti o in Australia. Ho dubbi sulla correttezza costituzionale e certamente su quella della rappresentanza di un voto che, se dato solo al candidato in un collegio uninominale, verrà poi redistribuito anche alle liste che lo sostengono, in modo proporzionale ai consensi da esse ottenuti, al di là della volontà dei singoli cittadini. Si dice che bisogna votare questa legge, altrimenti rimarrà in vigore il Consultellum, cioè il risultato di due non leggi, perché la Consulta pronuncia sentenze di costituzionalità, non ha compiti di legislazione. Questa funzione spetta certamente al Parlamento, ma non c'era e non c'è un'unica via d'uscita. Nella vita degli uomini e in quella politica gli stati di necessità si verificano a seguito di scelte, di impostazioni, quasi mai per caso. Per mesi si è perso tempo. Per mesi si è cullata proprio l'idea di andare a votare con le due leggi eterogenee, conseguenza delle decisioni della Consulta. Per mesi si è voluto evitare un confronto, una discussione vera che costruisse una buona legge, quasi che, partendo questa legge elettorale dalla Camera, non si potesse discutere nei Gruppi, nei partiti, come se fosse un fatto corporativo o settoriale. Penso che la fiducia posta dal Governo, alla Camera e al Senato, sia un serio errore. Mi colpisce la sottovalutazione della gravità di questa scelta, nascosta dietro la necessità di una legge. A questa richiesta, avanzata da taluni Gruppi della maggioranza - compreso il mio - e condivisa dall'opposizione di destra, sarebbe stato giusto rispondere con un no. Non era nel programma di Governo: lo aveva esplicitamente dichiarato alle Camere il Presidente del Consiglio nel suo discorso di insediamento. Non si giustifica per me la fiducia su leggi elettorali o sulla Costituzione. Sono principi astratti? No, sono valori da tenere fermi, oggi e domani, come è stato per ieri. In ogni caso, di questo errore ritengo quella del Governo la responsabilità minore. Più grande è quella dei Gruppi parlamentari che l'hanno voluta o condivisa, snaturando così lo stesso strumento della fiducia e dando un contributo al rafforzarsi di quella costituzione materiale che soffoca la Costituzione della nostra Repubblica. La fiducia che i Governi pongono, fin troppo spesso, per attuare il loro programma, e - va riconosciuto - anche per la mancata riforma delle nostre istituzioni, questa volta è stata invocata dal Parlamento per ridurre il suo ruolo, la sua funzione; limitare, anzi annullare il confronto al suo interno, addirittura su un tema fondamentale come la legge elettorale, giunta oltretutto alla sua approvazione al termine della legislatura. La fiducia si è così trasformata in una sorta di strumento per controllare voti segreti e ostruzionismo, una sorta di meccanismo alternativo e complementare a canguri, tagliole, eccetera. È difficile pensare che una maggioranza così ampia non sarebbe stata capace di sostenere o di orientare un confronto parlamentare serio e di battere eventuali sortite strumentali di quanti volessero assumersi la responsabilità di trucchi per imporre voti segreti non dovuti. Quello che ha più pesato - a mio giudizio - è piuttosto la volontà di far approvare a ogni costo questa legge elettorale prima del voto in Sicilia. Ancora una volta si è davanti a una sorta di ossessione per le scadenze, già vista in un recente passato, la cui rilevanza appare chiara soltanto nel ristretto ambito di una politica politicante, non per i cittadini. È difficile illudersi che i ripetuti voti di fiducia posti in questa legislatura dai Governi sulle leggi elettorali non costituiscano un grave precedente che peserà nel futuro della nostra democrazia. Il fine non giustifica i mezzi, non più almeno. Oggi una politica seria deve fondarsi su mezzi e fini, gli uni e gli altri validi. Nel dire questo non metto in sordina responsabilità che al Senato ha anche il Movimento 5 Stelle o, meno ancora, quelle di chi parla di "fascistellum": le parole hanno un significato preciso e violarlo è un inganno, non soltanto un abbaglio estremistico. Né posso condividere o non sottolineare le contraddizioni, le incoerenze di chi parla di trasparenza, di rifiuto del voto segreto e poi magari inventa possibili e strumentali voti segreti; né per me sono accettabili scelte che bloccano, per interessi o propaganda di parte, il lavoro delle istituzioni alle quali si giura lealtà. Questo tipo di opposizione non è certo uguale al mio dissenso sulla legge elettorale: io non condivido obiettivi che perseguano il «tanto peggio, tanto meglio». L'Italia e le sue istituzioni non hanno bisogno di questi comportamenti. La mia collocazione non è quella di un non sostegno al Governo: sul suo programma, come sulla prossima legge di bilancio, il mio voto ci sarà. Oggi no, non può esserci, per i motivi che ho richiamato. Infine, faccio una considerazione conclusiva: non so se questa legge saprà dar vita a maggioranze di Governo stabili. Personalmente, ne dubito fortemente, ma non voglio fare qui previsioni sul futuro. Quello che vedo e che mi preoccupa, oltre alla questione irrisolta di una sovranità mortificata e di un Parlamento che non si confronta e non discute, è la divisione nel centrosinistra. Questa divisione, che mi auguro si possa superare, ma intanto si complica, lascerebbe ampi varchi a quel vento di destra che continua a soffiare forte in Europa. In Italia i rischi sono maggiori, non minori, perché c'è una destra partecipe del popolarismo europeo, ma che non è alternativa, bensì alleata di partiti lepenisti, ostili dunque all'Europa, all'euro, ai migranti. Voglio augurarmi che, nonostante questo passaggio non positivo, per la divaricazione che oggi si verifica anche sulla legge elettorale, restino aperte le porte per un dialogo sui programmi, per un'alleanza di centrosinistra da ricostruire prima che sia troppo tardi, prima cioè che la sua credibilità venga definitivamente meno e con essa venga meno la voglia di stare in campo, di partecipare, di impegnarsi di quei milioni di cittadini che ancora guardano a noi.
2017-10-25	PD	MicheloniClaudio	All'epoca questo tema fu sviscerato da numerosi costituzionalisti. Non sto a citare tutti i contributi che vi ho inviato la settimana scorsa per e-mail e che spero abbiate controllato. Solo per il Resoconto voglio riprendere il parere di costituzionalità espresso da Carlo Fusaro, che mi sembra riassuma bene tutti gli altri richiesti dall'allora ministro Tremaglia per la legge n. 459 del 2001: «Nel merito, si badi bene, evitando il rischio di candidature ad effetto che rischierebbero di svuotare la ragione stessa dell'istituzione della circoscrizione estero, portando all'elezione di personalità, magari rinomate, ma con nessun legame rispetto ai propri rappresentanti e difficilmente in grado di garantire quello specifico tipo di rapporto rappresentativo che la modificazione costituzionale, piaccia o non piaccia, ha inteso rendere possibile per dare voce alle specialissime istanze dei cittadini residenti lontano dall'Italia e per favorire il mantenimento di legami che la distanza rende più difficile da coltivare: fini per i quali sono, appunto, utili e giustificati garanzie e requisiti particolari nel pieno rispetto della Costituzione e di una interpretazione vuoi letterale vuoi sistematica, degli articoli 3, 48, 51, 56 e 57 della Costituzione». Questo era lo spirito. E con questo spirito gli italiani all'estero hanno accolto il collegio estero cercando di dare un loro contributo. Oggi tutto questo viene distrutto - non modificato - senza neanche la possibilità per noi, qui in Senato, di discutere i nostri emendamenti. Alcune modifiche potevano essere fatte a questo provvedimento, signora Presidente: ad esempio, io stesso avevo presentato un emendamento che portava alcuni miglioramenti. Questo è il motivo per il quale, insieme ad altre considerazioni generali, non parteciperò a nessun voto su questo disegno di legge. Permettetemi ora di fare qualche riflessione. Il tentativo di candidare all'estero personalità famose non è una novità: io ho avuto l'onore di avere come avversaria Rita Pavone, che è residente in Ticino. Dopo le elezioni, siamo andati a contare i voti e ha avuto venti volte meno le mie preferenze. Abbiamo avuto anche l'onore di avere come candidato un principe, quello che ha partecipato al programma «Ballando con le stelle», che è residente a Ginevra, in una villa sontuosa: non se n'è accorto nessuno che era candidato. Voglio dire che in Europa questi tentativi sono stati fatti. Ad ogni modo, mi preoccupa quanto ho letto sulla stampa laddove si parla dell'emendamento "salva Verdini". Il nome di Verdini non è uscito adesso; negli ambienti degli italiani all'estero, dopo il primo abbraccio di Verdini a Renzi, incominciò a circolare questa voce. Io l'ho presa per "intossicazione" e non come informazione perché non ho mai dato seguito a quelle voci, però adesso incominciano ad arrivare altre informazioni, e questo potrebbe essere uno dei motivi. Dubito che il senatore Verdini abbia bisogno di candidare se stesso in Sudamerica, perché lì è più facile manovrare che in Europa, però magari potrebbe candidare alcuni personaggi di sua vicinanza. Tuttavia, prima che il senatore Verdini paghi l'accordo con il Movimento associativo italiani all'estero (MAIE), gli consiglierei di applicare la vecchia regola del «prima vedere cammello», perché potrebbe esserci qualche sorpresa. L'aspetto grave di questa norma non è per noi italiani all'estero perché noi, che lo crediate o no (spero possiate credermi), ci sforziamo veramente di mantenere legami con la nostra terra, con la nostra Patria. Ci sforziamo altresì a far mantenere questo legame ai nostri figli, ai nostri nipoti perché abbiamo il difetto di essere affettivamente legati all'Italia. La presenza di parlamentari esteri nel Parlamento italiano - l'ho detto più volte e lo voglio ripetere qui - non è un interesse primario della nostra gente: dovrebbe essere, e secondo me è, interesse dell'Italia. La comunità italiana nel mondo negli ultimi dieci anni è praticamente quasi raddoppiata. PRESIDENTE. Dovrebbe concludere, senatore. MICHELONI (PD). Mi avvio alla conclusione, Presidente. D'altra parte, dopo cinque fiducie, un voto finale, i tempi ristretti, gli emendamenti scritti e da buttare, credo che un po' di indulgenza, plenaria o parziale, da parte della Presidenza potrebbe esserci. Stavo parlando del legame e dell'utilità per l'Italia. Voi parlate sempre di fuga dei cervelli. Credo che anche mio padre, che andò in Svizzera a scaricare il carbone, avesse un cervello. Tutti gli italiani all'estero hanno un cervello e quel cervello è servito all'Italia: pensiamo agli operai della Volkswagen e delle miniere belghe che hanno rimandato soldi in Italia per decenni per permettere anche il miracolo economico e costruire e sviluppare le zona depresse di questo Paese. Quei cervelli servono oggi quando sono ricercatori e quando sono capitani d'industria che acquistano prodotti italiani. Se l'Italia non ha capito tutto questo mi dispiace e, più che per noi, mi spiace per il nostro Paese. Questa modifica costituzionale, Presidente, è stata copiata da altri Paesi; è l'unica cosa che la Francia ha copiato all'Italia. Immaginate: la Francia che copia qualcosa all'Italia; eppure lo ha fatto. Altri Paesi la stanno valutando e noi l'abbiamo distrutta. L'abbiamo distrutta, in parte per responsabilità nostra, dei residenti all'estero, ma anche perché i partiti hanno sempre e solo visto nei collegi esteri una "riserva indiana" di 18 seggi, da prendere in qualsiasi condizione e a qualsiasi costo. Questo è inaccettabile. Mi dispiace poi che si venda questa legge dicendo che garantisce governabilità. Dalle poche cose che ho letto, ho compreso che non garantisce alcuna governabilità. Stamattina ho poi letto delle proiezioni dalle quali emerge che il mio partito al Nord addirittura scomparirà. Non so quindi cosa si possa garantire. Ricordo che la governabilità è garantita dalla politica: in Francia hanno eletto un Presidente della Repubblica e quando questo si è trovato a governare con un Parlamento di un altro colore, è stata garantita la governabilità del Paese. È la politica, e non la legge elettorale, che garantisce la governabilità. Se non siamo stati in grado di garantire la governabilità di questo Paese è responsabilità della politica e sicuramente non della legge elettorale. Presidente, mi consenta un'ultima frase. Quando accadde il disastro di Chernobyl vivevo in Svizzera e ricordo che i Verdi fecero una maglietta recante la scritta: «Se vi è piaciuto Chernobyl, non perdetevi Creys-Malville», che era una centrale nucleare vicino a Ginevra. Con il clima che stiamo ricostruendo, mi piacerebbe scrivere su una maglietta: «Se vi è piaciuto il 4 dicembre, non perdetevi le prossime politiche».
2017-10-26	FI	RomaniPaolo	ROMANI Paolo (FI-PdL XVII). Signor Presidente, onorevoli senatori, Forza Italia ha tenuto in tutto il percorso parlamentare di questo disegno di legge elettorale una posizione chiara e trasparente. Abbiamo partecipato attivamente alla stesura del testo e lo sosteniamo convintamente in questo ultimo voto. Un sostegno che, ovviamente, si limita al sistema elettorale, ed è per questo che ieri non abbiamo preso parte ai voti di fiducia sugli articoli, non volendo e non potendo dare la fiducia a questo Governo. Un Governo del quale non condividiamo le politiche economiche, fiscali e del lavoro; un Governo che, nonostante alcune iniziative, che rimangono e sono rimaste isolate ed estemporanee, riteniamo debole in politica estera e in Europa. Un Governo espressione chiaramente della sinistra di questo Emiciclo, al quale come centrodestra ci sentiamo e siamo alternativa. Saranno finalmente i cittadini a scegliere, nella ormai prossima scadenza elettorale, il Governo del Paese, grazie a questa legge con la quale ci apprestiamo a votare.
2017-10-26	PD	ZandaLuigi	Possiamo fingere di non sapere che l'Italia solo ora sta uscendo da una crisi economica e sociale che dura da più di dieci anni e che per non tornare indietro ha bisogno di un Parlamento almeno omogeneo nella composizione delle due Camere? Possiamo correre il rischio che uno sgambetto, con il voto segreto, ci faccia andare al voto con due leggi profondamente diverse? Possiamo indebolire ulteriormente il nostro Parlamento in una fase internazionale nella quale i rischi della pace sono altissimi e si è persino riaffacciata la minaccia atomica? Possiamo andare in Europa, cercando di far valere i nostri diritti, con un Parlamento eletto con due leggi diverse? Se debbo dirvi la mia opinione, con più di cento voti segreti, costruiti, come si è visto, per favorire gli agguati, il voto di fiducia alla Camera dei deputati ha avuto molto semplicemente il valore di far votare a scrutinio palese una legge importante che, al contrario, come già è accaduto, sarebbe certamente caduta in una delle trappole dei voti segreti.
2017-11-15	FI	BoccardiMichele	Oggi siamo qui a discutere di una manovra che nel suo complesso rischia seriamente di compromettere i timidi segnali di ripresa in atto della nostra economia. Parlo di timidi segnali, non per mancanza di ottimismo. Se non fossi ottimista non potrei fare l'imprenditore, perché fare impresa in Italia è quasi un gesto eroico, vista la tassazione e la burocrazia che bisogna sopportare. Sono i numeri che parlano chiaro: 1'Italia ha sprecato la ripresa economica che ha interessato tutta l'Europa. Secondo il Fondo monetario internazionale (FMI) il PIL in Europa aumenterà del 2,4 per cento nel 2017, mentre in Italia appena dell'1,5 per cento. Nel prossimo anno andrà pure peggio, perché si prevede un aumento del PIL italiano di 1,1 per cento, mentre quello europeo sarà +2,1 per cento.
2017-11-15	FI	BoccardiMichele	Ritornando su un piano più generale, la manovra di bilancio approdata al Senato contiene diversi elementi che meritano quanto meno un'analisi approfondita. Il primo ha senz'altro a che fare con i numeri, cioè con la dimensione complessiva degli interventi previsti: abbiamo visto che su un totale di circa 21 miliardi di euro, ben 14,9 sono destinati ancora una volta a evitare l'applicazione degli aumenti dell'IVA imposti dall'Europa a garanzia della tenuta dei conti pubblici. Com'è ben noto, a causa degli impegni presi dal nostro Paese in sede europea, sono state da tempo introdotte le cosiddette clausole di salvaguardia a garanzia del rispetto del percorso di rientro dei nostri conti pubblici. Le clausole più pesanti riguardano proprio l'aumento automatico dell'IVA per permettere allo Stato di avere maggiori introiti e possono essere neutralizzate solo con altre opportune misure. Anche quest'anno, infatti, quasi 15 miliardi di euro di maggiori entrate e di minori spese sono finalizzati soltanto a rispettare un obbligo contabile, frutto degli accordi europei, di cui ormai però sfuggono le motivazioni, come osservato da diversi economisti.
2017-11-15	FI	BoccardiMichele	Siamo e restiamo sempre più fanalino di coda in Europa. La nostra economia è la più debole, segno inequivocabile della politica inefficace dei Governi di centrosinistra di questi anni. Domandiamoci quindi: l'odierno stato di salute dell'economia della zona euro e quello dei nostri conti giustificano una manovra come quella presentata oggi dal Governo? Onorevoli colleghi, ad esaminarla, questa manovra, pare in gran parte niente altro che una pesante partita di giro, in cui si scongiura un aumento dell'IVA imposto dall'Europa praticando tagli reali, tuttavia essa rischia di non soddisfare il giudizio della stessa Unione europea, come ieri ha detto il Vice Presidente della Commissione europea: è evidente, infatti, che 15 miliardi su 21 non produrranno sicuramente effetti positivi.
2017-11-15	LN	ArrigoniPaolo	Il relatore Lai, che ringrazio per la disponibilità nel lungo e intenso lavoro fatto in Commissione, nella relazione di stamane ha ovviamente, da senatore del PD, decantato la policy, le politiche economiche messe in campo dal Governo Renziloni e dai due che l'hanno preceduto (Letta e poi Renzi). Ha parlato di inversione di rotta, di maggiore competitività del Paese, di equilibrio economico nei conti pubblici. Ebbene, vorrei ricordare che le cose non stanno proprio così. Lo sanno gli oltre 7,5 milioni di italiani in stato di deprivazione, di cui 4,5 milioni in povertà assoluta; lo sanno gli italiani - sempre più numerosi - che rinunciano alle cure perché non hanno soldi per le medicine e per fare gli esami; lo sanno i tanti disoccupati, soprattutto i tanti giovani, che non trovano lavoro, anche perché sempre più attività economiche chiudono per la crisi e, talvolta, anche per l'eccesso di credito nei confronti della pubblica amministrazione, che non paga. A proposito, aspettiamo ancora che Renzi salga a piedi sul Monte Senario, visto che ha bucato clamorosamente l'ennesima promessa. Lo sanno i tanti, tantissimi italiani, oltre 120.000 l'anno, in gran parte giovani diplomati e laureati, che, non vedendo prospettive, preferiscono emigrare all'estero, magari a fare i camerieri a Londra o a Parigi. No, le cose non vanno affatto bene! E questo nonostante il contesto europeo e mondiale favorevole: il quantitative easing di Draghi, gli interessi bassi del costo del denaro e il basso costo del petrolio. Noi cresciamo, ma poco e in misura molto minore rispetto agli altri Paesi d'Europa. Peggio di noi sta solo la Grecia. Anche i dati odierni dell'ISTAT lo dimostrano: la produttività del lavoro è scesa dell'1 per cento nel corso del 2016, dopo gli aumenti degli anni precedenti. Anche il divario tra la nostra disoccupazione e la media dell'Unione europea sta aumentando. E che dire del nostro debito pubblico? A settembre ha registrato quota 2.283,7 miliardi, più 177 miliardi rispetto a febbraio del 2014, mese in cui si è insediato Renzi a capo del Governo. D'altronde, che siamo in difficoltà lo certificano i numeri magri della legge di bilancio: tre quarti della manovra di poco più di 20 miliardi sarà impiegata per neutralizzare le clausole di salvaguardia introdotte dal Governo Letta, cioè evitare un catastrofico aumento dell'IVA. Ci sono pochissimi investimenti, non solo per nuove infrastrutture, ma anche per le manutenzioni. Ci sono poche misure per la crescita, per il contrasto alla povertà e per il sostegno alle famiglie. E che dire delle coperture? I risparmi derivanti dalla spending review sono 3,5 miliardi di euro, che si tradurranno in altri tagli lineari a Regioni, e soprattutto, ai Comuni; 5 miliardi sono previsti dalla lotta all'evasione fiscale, ma qui vi è però un'enorme incertezza assoluta, come hanno sottolineato giustamente la Corte dei conti e l'Ufficio parlamentare di bilancio; e poi, per concludere la copertura, oltre 10 miliardi sono nuovo debito pubblico: tanto, su 2.300 o quasi, questi incidono poco. Nel merito del decreto-legge tocco due o tre aspetti. Sulle calamità naturali, il provvedimento solo dopo l'esame affronta, ma non tutti, i problemi aperti legati soprattutto al post emergenza e ricostruzione del terremoto del Centro Italia dello scorso anno. Si occupa però, o tenta di occuparsi, anche dei sismi dell'Emilia-Romagna e della Lombardia del 2012, dell'Aquila del 2009, dell'Umbria del 1997 e di quello recente di Ischia. All'emanazione, però, lo ricordo, il decreto-legge si occupava solo poco più che dell'alluvione di Livorno. Poi, viste le centinaia di emendamenti trasversali che portavano le tantissime e disperate istanze dei terremotati, soprattutto dal Centro Italia, si è deciso di metterci seriamente mano. Anche perché a distanza di oltre un anno - ricordo che la prima scossa risale al 24 agosto 2016 - solo un quarto, il 25 per cento, delle strutture abitative di emergenza (SAE) sono state consegnate, ma di queste non tutte sono abitabili e sono SAE che registrano dei costi esorbitanti. In termini di macerie, ne sono state rimosse solo il 10 per cento. E così è arrivato quello che io definisco l'«emendamentone» di 21 pagine, consegnato dal Governo lunedì sera, che punta o vuole riorganizzare gran parte della disciplina dei terremoti. Purtroppo, pur riconoscendo la buona volontà del neo commissario alla ricostruzione De Micheli, tanti problemi restano aperti e non vengono date risposte a tante esigenze. Come, per esempio, quelle del Comune di l'Aquila, la cui nuova amministrazione, che si è insediata nella scorsa primavera, ha trovato da quelle parti un disastro totale e molta polvere sotto il tappeto. Certo, siamo anche riusciti a ottenere cose positive. Per esempio su nonna Peppina, simbolo degli sfollati, è bene che il Governo abbia recepito la richiesta della Lega che, dopo aver depositato un disegno di legge il cui iter era già iniziato in Commissione ambiente del Senato, ha presentato al decreto-legge al nostro esame un emendamento di contenuto analogo. Lo sottolineo: questa misura importantissima non è ad personam, ma la determinazione di questa anziana novantacinquenne ha consentito di portare alla luce centinaia di casi analoghi, di costruzioni temporanee costruite per far fronte all'emergenza del terremoto. Si tratta di costruzioni realizzate in autonomia da cittadini terremotati, soprattutto da allevatori e agricoltori che, non volendo o potendo lasciare la propria terra e il proprio luogo di lavoro, non potevano aspettare i mesi annunciati da Renzi, che poi si sono moltiplicati, per la consegna e l'affidamento delle SAE, le strutture abitative di emergenza. Un problema, quello delle casette, che per noi della Lega Nord è stato evidente fin da subito che sarebbe emerso. Lo abbiamo segnalato lo scorso anno - il senatore Lai lo ricorda bene, perché in quella occasione era parimenti relatore - e, in occasione della conversione del decreto-legge n. 189 del 17 ottobre 2016 presentammo degli emendamenti specifici, purtroppo respinti. In un Paese dove l'abusivismo è diffuso e - ahimè - in gran parte tollerato, le Istituzioni devono applicare sempre il buon senso e comprendere le necessità di chi si trova, in una manciata di secondi, come in guerra, subendo devastazione, smarrimento, perdita di identità e, per anni, la permanenza in uno stato di assoluta precarietà, perché queste sono le conseguenze che portano i terremoti. La norma approvata, ormai nota come salva Peppina, è molto semplice. Non si tratta, cari colleghi del Movimento 5 Stelle, di una sanatoria tombale, in quanto prevede che per le casette costruite nelle zone terremotate l'attività sia di edilizia libera e ci sia la compatibilità paesaggistica, ma ovviamente a determinate condizioni: che il Comune appartenga al cratere del terremoto; che la casetta sia costruita in area di proprietà privata, con soldi propri in sostituzione di una SAE e, dunque, consentendo allo Stato di risparmiare non pochi soldi; che la casetta sia una struttura temporanea utilizzata a fini di abitazione principale.
2017-11-15	PD	LaiBachisioSilvio	Il deficit pubblico - questo è il secondo elemento - è sotto controllo e si avvia verso un percorso che porterà al pareggio di bilancio nel 2020, mentre l'avanzo primario, che è previsto crescere nei prossimi anni, è tra i migliori tra i Paesi membri dell'Unione europea. Voglio dire che siffatti elementi si basano non su previsioni, ma sul fatto che in questi anni, ogni volta che è stato previsto un dato o un obiettivo, esso si è non solo confermato, ma ha anche superato le attese, a dimostrazione di una strategia che mette le basi su solide fondamenta. Negli ultimi mesi, poi, il ritmo della crescita si è accentuato in misura superiore alle attese e i benefici si riflettono anche sull'andamento del mercato del lavoro. Le politiche economiche, insieme alle riforme e alle diverse policy avviate negli ultimi anni, hanno restituito credibilità al Paese, in Europa e tra gli operatori economici e finanziari. E il decreto fiscale, collegato alla manovra di bilancio, si inserisce in questo contesto politico-economico, che va confermato, rafforzato e aiutato. Come anticipato, il provvedimento al nostro esame è parte di una manovra di bilancio complessiva. Esso contiene una serie di misure che contribuiscono, da un lato, alla copertura dei vari interventi previsti nella manovra - tra questi cito la parziale sterilizzazione dell'IVA - e, dall'altro, a correggere l'andamento dei conti dell'anno in corso, con particolare riguardo ad alcune minori entrate, come quelle legate all'andamento della voluntary disclosure bis per meno 1,07 miliardi. Guardando agli effetti del complesso delle misure contenute nel provvedimento in esame e nel nostro disegno di legge di bilancio, si evidenzia che complessivamente gli impieghi proposti ammontano a 34,4 miliardi nel 2018, a 27,2 miliardi nel 2019 e a 19 miliardi nel 2020. Le risorse che la manovra si propone di reperire sono, invece, pari a 19,5 miliardi nel 2018, a 11 miliardi nel 2019 e a 11,4 miliardi nel 2020. Il provvedimento, nel testo presentato al Senato, era articolato essenzialmente su quattro direttrici: in primo luogo, un pacchetto di misure fiscali, tra le quali si evidenziano l'estensione della definizione agevolata dei carichi, la riapertura della cosiddetta rottamazione dei ruoli, l'estensione del legalismo dello split payment, la sterilizzazione delle clausole IVA relative alle accise, l'estensione del credito d'imposta sulle campagne pubblicitarie a sostegno dei media e gli interventi fiscali in favore dei soggetti colpiti da quegli eccezionali e terribili eventi meteorologici dello scorso mese di settembre. La seconda direttrice è un insieme di interventi a sostegno delle imprese, quali il rifinanziamento del fondo di garanzia per le piccole e medie imprese, a cui si affiancano interventi per la trasparenza societaria finalizzati a disciplinare le scalate ostili, e misure per la difesa da minacce esterne di imprese strategiche per il Paese. Si modifica in questo modo la disciplina del golden power, con l'introduzione di soglie di possesso superate le quali l'acquirente è tenuto a dichiarare le sue intenzioni in termini di ulteriori acquisizioni di modifiche dei patti parasociali e degli organi di amministrazione. Come terza direttrice cito un insieme di misure di rifinanziamento legate al sistema generale della sicurezza, con il rifinanziamento delle missioni internazionali e la rideterminazione di piani di assunzione delle forze di polizia e del personale militare. La quarta direttrice è un articolato pacchetto di misure per affrontare diverse esigenze indifferibili. Voglio segnalare in questo ambito il rifinanziamento del fondo di occupazione e il monitoraggio delle misure di salvaguardia in materia pensionistica; la bonifica ambientale e la rigenerazione urbana; la liquidazione della Croce Rossa Italiana e il finanziamento di obiettivi strategici di piano connessi all'attività di ricerca, assistenza e cura e relativi al miglioramento dell'erogazione dei livelli essenziali di assistenza.
2017-11-15	PD	MicheloniClaudio	Finalmente il Governo ha definito lo stato giuridico degli ex emigrati, ed ex frontalieri, cittadini che hanno lavorato per un periodo all'estero, iscritti all'AIRE, che sono rientrati in Italia, e sono diventati, per colpa di un "danno collaterale" nella denuncia volontaria dei capitali detenuti all'estero, degli evasori. Bisogna sapere che in Nord Europa una parte della pensione spesso viene erogata sotto forma di capitale e non in quote mensili; ebbene, molti di questi nostri operai che sono rientrati hanno lasciato nelle banche svizzere e tedesche piccole somme di questo capitale. Peraltro, parliamo anche di un periodo precedente all'euro, quindi si capisce perché forse il franco svizzero è più interessante di altre monete. Tutto a un tratto, con la dichiarazione volontaria, sono diventati evasori. A dire il vero, noi senatori del collegio estero questo problema lo avevamo segnalato nella fase di discussione della denuncia volontaria, ma non fummo ascoltati in quel momento. Vorrei qui fare una cosa irrituale, non politica; vorrei rivolgere un ringraziamento alle persone, a dimostrazione che nello stesso Governo la capacità di ascolto di un componente o di un altro può portare a una soluzione o non soluzione. Vorrei ringraziare già tutta la Commissione, perché mi risulta che tutti abbiano condiviso l'emendamento, il presidente Tonini, il vice ministro Morando. Non posso ringraziare allo stesso modo il rappresentante del Governo che, quando siamo andati a spiegare che questo "danno collaterale" si sarebbe verificato, non ha mostrato capacità di ascolto. Si tratta di riqualificare quei cittadini, che noi stessi abbiamo fatto diventare evasori, cittadini assolutamente onesti. Dunque, parole come «scudo», «sanatoria» o «condono», anche se tecnicamente somigliano a questo, non c'entrano assolutamente nulla. Devo però anche cogliere l'occasione per lasciare agli atti di questa Assemblea che un problema resta, Vice Ministro. L'emendamento risolve totalmente il problema di chi già è rientrato in Italia o rientrerà da qui al 31 luglio 2018. Capisco la riformulazione del Governo: era necessario regolare le persone che sono già in Italia, però - fatemelo dire un po' scherzosamente - considerando che mi auguro di finire la mia vita in Abruzzo, se rientrerò nel 2019, già oggi so che rientrerò da evasore fiscale. Questo va chiarito con una norma strutturale dopo questo passaggio; vorrei semplicemente che questo aspetto restasse agli atti, e che nella prossima legislatura, se non sarà possibile farlo adesso, venisse chiarito definitivamente. Presidente, altri due punti non sono stati risolti in questa fase; mi auguro che nel disegno di legge di bilancio possano essere affrontati. Uno riguarda indirettamente la comunità italiana all'estero. Mi riferisco ai patronati. Abbiamo ridotto notevolmente i finanziamenti ai patronati in questi anni creando loro problemi di liquidità. Abbiamo quindi fatto una proposta, Vice Ministro, per aumentare l'acconto. Posso capire che questo porta a un bisogno di cassa supplementare, però il bilancio complessivo dello Stato non aumenta di un euro. Dunque, uno sforzo per dare loro un acconto superiore, per poterli almeno sgravare dai costi bancari, credo sia necessario. Ho fatto un rapporto che solleva problemi nel funzionamento dei patronati all'estero, ma sono istituzioni importanti per le nostre comunità. Mi auguro che il Ministero del lavoro legga il rapporto che il Comitato per le questioni degli italiani all'estero ha elaborato e si metta al lavoro per riformare i patronati. Mi auguro anche che il Ministero degli affari esteri non si metta a fare convenzioni, come sta annunciando in questa fase preelettorale, perché potrebbero essere interpretate male, viste le voci sull'influenza che possono avere i patronati nelle elezioni politiche. Dunque i patronati vanno riformati e rivisti, ma vanno soprattutto messi in condizioni di operare. Faccio qui un appello affinché nella legge di stabilità si possa dare una risposta positiva alla legittima richiesta che proviene dai patronati. L'ultimo punto molto specifico, caro Vice Ministro, che mi preme di ricordare qui è la necessità di correggere definitivamente una norma fiscale retroattiva che abbiamo introdotto con il decreto salva Italia tre anni fa: una norma assolutamente scorretta, per la quale i tribunali italiani ci stanno condannando, che non siamo mai riusciti a correggere e ha già portato alla morte di piccole imprese, fatte da italiani all'estero, che avevano come principale responsabilità quella di promuovere il turismo verso l'Italia. Loro stanno già in Cassazione e probabilmente vinceranno, ma quella sentenza arriverà "a babbo morto", come si dice, e credo che sia un dovere minimo da parte nostra quello di correggere la norma. Caro Vice Ministro, l'ho ringraziata prima e la ringrazio ancora, perché so che di questa storia lei non vuole più sentire neanche una parola. La capacità di ascolto l'ha avuta e conosco il suo impegno al Ministero, e pertanto contiamo veramente in una soluzione in questa legge di stabilità. PRESIDENTE. È iscritto a parlare il senatore Filippi. Ne ha facoltà.
2017-11-16	LN	DivinaSergio	Qui non si parla di interventi perché ci sono ancora le macerie, non case o edifici messi in sicurezza. Altro che nuove abitazioni, abbiamo popolazioni che stanno rischiando di passare il secondo inverno in condizioni deprecabili! Presidente Gentiloni Silveri, lei è lì in primis per risolvere i problemi degli italiani; in primis i problemi degli italiani. Direi che la conclusione che se ne trae è che il decreto-legge è pasticciato. Perché, infatti, inserire in un decreto fiscale delle norme che non c'entrano niente? Parlo delle norme sulla difesa con le quali si modificano la durata delle cariche dei Capi di Stato maggiore di Esercito, Marina, Aviazione e del Comandante generale dei Carabinieri? Poca cosa, se vogliamo, dato che si passa da due a tre anni, ma è arrivata alla fine del suo iter la discussione Libro bianco della difesa nel quale sono inserite tutte queste disposizioni in modo organico nella rivisitazione della normativa sulla difesa. Perché esportarle in un testo fiscale che non c'entra assolutamente niente? Inoltre, gli italiani non vanno presi in giro. Per quanto riguarda Alitalia, già nel 2008 Prodi ci aveva raccontato un po' di storielle. Prestiamo 300 milioni ad Alitalia per uscire da una crisi momentanea (tanto saranno rimborsabili). Quei 300 milioni ormai sono andati e nessuno potrà più pensare di incamerare quella cifra. Del resto, una società che fa debiti e non utili, che non è in grado di pagare i propri fornitori, come può rimborsare un debito contratto con lo Stato, il quale bonariamente - si sa - si mette sempre alla fine dell'elenco dei creditori? Si stabilisce allora di dare un ulteriore prestito di 600 milioni, che Alitalia avrebbe dovuto restituire adesso, a novembre, ma ovviamente Alitalia non è in grado di restituire assolutamente nulla: continua ad accumulare debiti e non facciamo altro che spostare al 2018 questo impossibile rimborso. Nel frattempo, però, Alitalia è ancora con le casse vuote e allora stanziamo altri 300 milioni, ma del resto questi verranno erogati o stanziati senza che vi sia una variazione di bilancio. Ci si può domandare come mai, ma perché non è necessario in quanto non comporta fabbisogno, in quanto la spesa sarà rimborsata nello stesso anno (saranno erogati nel 2018 ed entro il 2018 dovranno rimborsarli). Diciamocelo francamente: se l'Alitalia è una struttura-società decotta, perché continuiamo a raccontare le storielle? Ormai non ci crede più nessuno. Ogni tanto agli italiani si dica in quali situazioni ci troviamo e tutti si rimboccheranno le maniche e faranno la propria parte, ma non continuiamo con le falsità, non continuiamo a raccontare bugie. I termini indubbiamente hanno un significato. Quando noi leggiamo, almeno dai titoli del testo, che verrà sterilizzata l'IVA, tutti respiriamo, perché «sterilizzazione» è un termine che tranquillizza, ma se andiamo a verificare vediamo che l'IVA più bassa, quella al 10 per cento, chiamata anche IVA agevolata perché tocca i beni di largo consumo, cioè tutto il consumo della fascia medio-bassa della popolazione, passerà dal 10 attuale all'11,14 per cento. Il Governo dice di se stesso: «Siamo stati bravi, perché avremmo potuto aumentarla fino all'11,50 per cento». Ma scusate - mi rivolgo al Governo, ai Ministri - si sta provando a livello italiano, meglio ancora su stimolo europeo, a far partire un po' di inflazione perché questo incrementerebbe consumi e farebbe ripartire l'economia; sappiamo che l'unico strumento che deprimerebbe e bloccherebbe i consumi è proprio l'IVA e qual è il provvedimento cui il Governo mette mano per fare un po' di cassa? È proprio quello sull'IVA sui prodotti di largo consumo, che tocca la fascia più larga della popolazione italiana. In conclusione, signor Presidente, vorrei toccare rapidamente il tema della SIAE. Erano anni che proponevamo provvedimenti, sempre bocciati in quest'Aula, sostenendo che la SIAE non lascia nulla a editori ed autori: mangia il 90 per cento di quello che incamera, quindi ben vengano le liberalizzazioni delle raccolte. Ma queste cose sarebbero state da farsi in tempo passato. Quanto alla golden power, tuteliamo i nostri interessi, come stanno facendo tutti. L'ultimo caso che ricorderemo facilmente è la questione francese dei cantieri navali: la coreana STX esce, propone a Fincantieri di acquistare, Fincantieri acquista, interviene il Governo francese di Macron opponendo un no assoluto e decide assolutamente di nazionalizzare i cantieri di Saint-Nazaire. Questo per dire che si tutela l'interesse strategico dello Stato, in questo caso quello francese: tutti fanno i propri interessi e probabilmente l'Italia è l'ultima a farlo. A proposito della tutela dei nostri interessi, pensiamo ad esempio alle quote di immigrati: nessun Paese europeo rispetta le direttive europee. Forse dovremmo imparare anche noi, o meglio dovrebbe imparare anche il nostro Governo, a proteggere un po' di più gli interessi degli italiani. A questo punto, norme pasticciate, norme aliene come quelle sulla difesa, aumento dell'IVA che è molto preoccupante, dati allarmanti (e l'Europa ce lo continua a ricordare). Diciamola tutta: non poter apportare una minima modifica - perché qui non si può neanche discutere, in quanto ormai c'è la fiducia facile su tutti i provvedimenti - è un esproprio effettivo delle funzioni legislative del Parlamento da parte di un Governo, che poi dimostra anche una grande incapacità di uscire dalle situazioni di crisi. A queste condizioni, la Lega Nord non può dare la propria fiducia a questo provvedimento.
2017-11-16	LN	DivinaSergio	Signor Presidente, stiamo discutendo di un decreto-legge collegato al bilancio. Abbiamo ascoltato delle esuberanti esternazioni da parte di Padoan e del premier Gentiloni Silveri, che non trovano alcun tipo di giustificazione se una persona, mediamente accorta, approfondisce effettivamente i numeri, i dati e la situazione economica italiana. Qualche dubbio l'Europa se lo pone; tra ieri e oggi abbiamo letto le dichiarazioni del vice presidente della Commissione europea Katainen, che, ermetico, ha detto che tutti vedono che l'Italia non migliora. Questo è il dato di chi deve certificare, alla fine, i bilanci del nostro Paese. Si ricorda che avremmo dovuto effettuare, come impegno comunitario previsto, una riduzione di deficit strutturale allo 0,6 per cento; il Governo già afferma che il prossimo anno non potrà essere migliore dello 0,3 per cento. Siamo esattamente alla metà degli impegni che ci eravamo presi con l'Europa, al punto che, secondo quanto affermato ancora dalla Commissione europea, invierà a Roma una lettera per ribadire la necessità di rispettare tutti gli impegni presi con Bruxelles. L'Europa ci dà anche una piccola mano e una piccola attenzione, decidendo che il giudizio nei nostri confronti verrà rinviato a quando si conosceranno le cifre definitive del 2017. Ricordiamo che questo nei confronti della maggioranza e del Governo non è altro che un atto di cortesia perché con esso l'Europa afferma di non voler entrare a gamba tesa e influenzare le prossime elezioni. C'è scritto infatti tra le righe che un intervento sanzionatorio dell'Europa in questo momento non farebbe altro che favorire i partiti euroscettici. Ricordiamo che noi, come Lega Nord, ci iscriviamo nei partiti euroscettici nei confronti di questo tipo di Europa. Sappiamo che non siamo molto amati o stimati da parte degli euroburocrati per cui un po' di aiuto ve lo stanno dando, loro malgrado. Andiamo a vedere come si comportano. Noi esultiamo perché si sta leggermente crescendo, dell'1,8 per cento. Dovremmo, però, confrontarci con il dato di crescita medio europeo. Ebbene, vediamo che Paesi come Polonia, Repubblica Ceca, Lettonia e Romania crescono dal 5 all'8,6 per cento; persino Bulgaria e Cipro crescono del 4 per cento. È stato fatto un paragone ciclistico che è abbastanza simpatico secondo il quale l'Italia sta uscendo e aggregandosi al peloton : si tratta di un termine ciclistico che significa gruppo. Ebbene, quando un ciclista buca, cade o quant'altro deve affannarsi non per raggiungere la vetta della corsa ma almeno per agganciarsi al gruppo. Bene, noi stiamo faticando per arrivare alla media europea dalla quale siamo ancora lontani. Infatti, essendo noi venticinquesimi su ventotto, non credo ci sia molto da esultare, anzi c'è da recriminare per non avere sfruttato momenti favorevoli che avrebbero potuto portarci in una situazione diversa. Vi inviterei a leggere una prefazione che ha scritto il professor Baldassarri, che oltre ad essere nostro ex collega è stato anche Vice Ministro dell'economia, che riporta dati drammatici. In premessa, se non ci fosse stato l'intervento di Draghi e della BCE con l'operazione del quantitative easing, noi ci troveremmo in situazioni drammatiche. Nulla è stato fatto per migliorare la situazione interna dei conti e dell'economia italiana. Baldassarri scientificamente dice che senza l'intervento della BCE oggi il debito italiano avrebbe sforato il 150 per cento. Non è bella da leggere, ma bisogna prendere atto di questa infelice realtà. Abbiamo appreso, per esempio, che a forza di stimoli della Commissione, tra i Comuni colpiti dalle calamità pubbliche, oltre ai pochi Comuni fiorentini, o meglio toscani, sono stati fatti rientrare anche i Comuni colpiti dagli ultimi terremoti. A tale proposito vorrei aggiungere che qualche giorno fa abbiamo letto le dichiarazioni del premier Gentiloni Silveri che diceva che aiuteremo immediatamente le popolazioni di Iran e Iraq colpite dal terremoto. Non è una brutta cosa aiutare persone e Paesi colpiti dai terremoti ma noi ci chiediamo se il premier Gentiloni Silveri si renda conto delle condizioni in cui sono i nostri terremotati di Abruzzo, Marche, Umbria e dell'alto Lazio.
2017-11-29	FI	BoccardiMichele	Signor Presidente, onorevoli senatori, Vice Ministro, in questi giorni ci siamo sempre sentiti ripetere che non ci sono le coperture finanziarie. È questo lo slogan che ci siamo sentiti ribadire continuamente durante i lavori di Commissione, mentre buona parte delle nostre proposte emendative veniva bocciata. Cito in particolare uno fra gli emendamenti da me proposti, e puntualmente respinti, quello a favore dei datori di lavoro privati che dal 1° gennaio 2018 avessero garantito il livello di occupazione medio fatto registrare negli ultimi cinque anni, perché fosse loro riconosciuto - a nostro modo di vedere - l'esonero del versamento del 25 per cento dei complessivi contributi previdenziali a carico appunto del datore di lavoro, con esclusione dei premi e contributi dovuti all'INAIL, nel limite massimo pari a euro 7.000 su base annua. Vorrei farvi riflettere. Sarebbe stata una norma che per la prima volta avrebbe finalmente premiato le imprese diligenti che, vi assicuro, nonostante la crisi imperante, negli ultimi cinque anni ci sono state, hanno garantito la stabilità economica dei loro dipendenti e, soprattutto, la professionalità delle proprie aziende. Oppure la mia proposta per sostenere la promozione di forme di imprenditoria in agricoltura, per i coltivatori diretti e gli imprenditori agricoli professionali con età inferiore ai quarant'anni, anch'essa respinta. Si tratta di proposte di aiuti concreti fatte da chi sa cosa sia fare attività d'impresa, specie dove è più difficile, ossia al Sud, e quanto sia più importante dare priorità all'economia reale piuttosto che alle alchimie contabili di chi si preoccupa solo di «fare i compiti a casa». Tuttavia la manovra è stata contraddistinta da uno stop and go continuo, in attesa che la maggioranza di Governo (maggioranza che - come è di tutta evidenza -non esiste più) si mettesse d'accordo e trovasse una qualche intesa sui vari punti. A nostro modo di vedere, non è questo il modo di varare una legge di bilancio, non è questo, soprattutto, il modo di governare! Non ci sono le coperture - ci è stato ripetuto - come se davvero non si potesse fare altrimenti. Questa manovra, vi assicuro, non è frutto della fatalità del destino, come si vuol far credere, guardando all'Europa, quella stessa Europa che, comunque, resta molto critica nei confronti del Governo, specialmente sull'aumento poderoso del debito pubblico avvenuto negli ultimi anni. Questa manovra, dicevo, è il frutto di una precisa scelta politica o, meglio, di una totale inerzia, mista a una drammatica assenza di idee, coraggio e soprattutto lungimiranza in materia di politica economica. Ne abbiamo avuto un esempio anche nel recente decreto fiscale: abbiamo preso atto con soddisfazione che il Governo ha riconosciuto la validità delle nostre argomentazioni inserendo un emendamento per l'introduzione dell'equo compenso. La soddisfazione è stata però, purtroppo, solo parziale perché se ci si fosse mossi in tempo si sarebbe potuto migliorare il testo affinché potesse soddisfare a pieno le legittime aspettative di tutti gli ordini professionali. I liberi professionisti e i lavoratori autonomi in Italia sono 1,3 milioni e rappresentano sicuramente, per numero e per ricchezza prodotta, una categoria indispensabile per la crescita dell'intero Paese, mentre la corsa al ribasso del costo delle prestazioni fa inevitabilmente scendere anche la qualità dei servizi offerti e, di conseguenza, la soddisfazione dei cittadini. Il nostro impegno, dunque, continuerà per estendere all'intera platea degli interessati l'accesso all'equo compenso. Tornando al disegno di legge di bilancio 2018 nel suo complesso, come abbiamo già avuto modo di constatare, su un totale di circa 21 miliardi di euro, ben 14,9 sono destinati ancora una volta a evitare l'applicazione degli aumenti dell'IVA, imposti dall'Europa a garanzia della tenuta dei conti pubblici. Questa è la motivazione che giustifica, secondo il Governo, un disegno di legge di bilancio scritto in funzione di quelle clausole di salvaguardia da tempo introdotte a garanzia del rispetto del percorso di rientro dei nostri conti pubblici. Oggi il Governo è qui a chiederci di approvare una manovra molto severa che segue un sentiero stretto che, nel suo complesso, rischia di compromettere seriamente i pur timidi segnali di ripresa in atto della nostra economia. Il ritardo con cui arriviamo a questo appuntamento, con questa legge di bilancio, è la prova lampante delle difficoltà del Governo nel chiudere i conti. Il ritardo è doppiamente colpevole perché pregiudica il diritto del Parlamento ad affrontare una seria discussione sul testo che ci è stato presentato. L'intento ci appare chiaro: chiamarci in questa sede a un estenuante lavoro di ratifica in Commissione, poco più che formale, su un disegno di legge di bilancio che nei fatti è stato discusso e deciso altrove. Dal novembre 2011, sei anni di Governi, prima tecnici e poi di centrosinistra, hanno dilapidato la nostra credibilità internazionale e portato l'Italia alla totale irrilevanza in Europa. La vicenda dell'EMA è solo l'ultima conferma in ordine di tempo. La politica economica del centrosinistra è sempre stata ispirata ad un'alta imposizione fiscale, ad accontentare i fortunati di turno che, guarda caso, non sono mai le famiglie italiane a cui destinate davvero risorse ridicole. Da parte vostra c'è la rinuncia a qualsiasi seria politica pubblica di investimento, si va avanti solo alla cieca e l'inserimento del milleproroghe come emendamento nel testo della manovra è la prova provata che ormai non c'è più tempo per rimediare, non c'è più tempo per programmare perché non c'è più il Governo e si aspetta solo lo scioglimento delle Camere. Il vostro ultimo atto è una manovra ancora una volta figlia dell'austerità e di quella stessa visione che ha prodotto politiche economiche sbagliate, che hanno aggravato e allungato la crisi, aumentando ulteriormente le disuguaglianze. Disuguaglianze che non saranno certo ridotte da qualche mancia elettoralistica come gli 80 euro. Disuguaglianze che abbiamo visto perpetuarsi anche sul tema delle pensioni, per cui categorie professionali possono giustamente usufruirne ad un'età più bassa, mentre altre categorie professionali dello stesso livello, che ne avrebbero anch'esse egualmente diritto, purtroppo non possono farlo. Però ci piacerebbe sapere, dal Governo e dalla maggioranza tutta, se hanno almeno fatto una stima del costo complessivo, nonché dell'impatto sui conti pubblici, delle misure prese in questi anni per sterilizzare, di volta in volta, le famose clausole di salvaguardia. E ancora, quanto hanno pesato e pesano decine di miliardi che non si sono potuti impiegare in investimenti, ricerca e sviluppo, misure di contrasto alla povertà o in altri modi analoghi? Ve lo siete mai chiesto? E quanto pesa l'impossibilità di mettere in campo politiche pubbliche di sviluppo, dal momento che circa tre quarti della manovra sono bloccati da queste clausole? Un programma di seri tagli alla spesa, a nostro avviso, e di investimenti mirati (non certo bonus e mancette a pioggia), unito a un lavoro di diplomazia in sede europea determinato davvero a rimettere in discussione questi limiti ormai sorpassati, avrebbero almeno rappresentato la degna contropartita per quel che oggi ci venite a presentare. Ed è per quello che ho parlato di mancanza di coraggio, quel coraggio che oggi sarebbe necessario per ammettere di aver sbagliato, con scelte che hanno contribuito a mantenere in questi ultimi anni l'economia italiana al palo, mentre quelle degli altri Paesi già ricominciavano a marciare. E invece no, al coraggio s'è preferita la furbesca scappatoia del trucco contabile. Come definire, altrimenti, la scelta del Governo di spostare dal 2019 in poi gli impegni di spesa che avrebbero le maggiori ricadute, in un Paese in cui la disoccupazione giovanile è già oggi quasi al 36 per cento? Permettetemi un esempio (ma ne potrei fare tanti, scorrendo gli articoli di questa manovra): avete deciso di stanziare 100 milioni di euro l'anno per la mobilità sostenibile. Una somma importante, che può liberare potenzialità notevoli in un settore che guarda al futuro, tanto per la creazione di posti di lavoro ad alta qualificazione, quanto in termini di politiche industriali e per l'ambiente. Quindi, con la lealtà propria di una forza di opposizione costruttiva, a voi andrebbe il nostro plauso. Peccato, però, che non sia così: i 100 milioni l'anno sono previsti dal 2019 al 2033. Per il 2018, l'importo previsto è zero. Questo era solo un esempio, ma potrei citarne altri, come gli impegni per «l'assunzione di nuovi ricercatori nelle università e negli enti pubblici di ricerca», anche questo sottaciuto. Ma ormai il tempo è scaduto. Fra poche settimane il potere di decidere tornerà finalmente nelle mani dei cittadini che sapranno giudicare e scegliere. Soprattutto dal Sud, vi assicuro, che voi avete dimenticato, ci aspettiamo una grande spinta di cambiamento: siamo certi che gli italiani premieranno Forza Italia e il centrodestra come unica risposta seria e credibile ai fallimenti della sinistra.
2017-11-29	LN	CandianiStefano	Meno burocrazia e lasciateci lavorare: questa è la sintesi estrema che si sente nelle zone terremotate e in qualsiasi angolo del Paese, che si sente dire da qualsiasi commerciante di quelle zone e da qualsiasi imprenditore di questo Paese. Ripeto, meno burocrazia e lasciateci lavorare. Prima vi toglierete dalle scatole e prima daremo noi agli italiani un'alternativa seria di Governo, in grado di essere rispettata anche in Europa.
2017-11-29	LN	CandianiStefano	È inutile che Renzi dica che quando è arrivato aveva una quantità naturale di infrazioni delle leggi comunitarie che poi ha risolto. Signora Presidente, se la risoluzione delle infrazioni delle leggi comunitarie significa costringere i nostri commercianti, i nostri imprenditori, il nostro Paese a inginocchiarsi davanti alle banche tedesche o alla finanza di un Paese come il Lussemburgo, che ha una tassazione ancora una volta differenziata rispetto a quella italiana, ciò significa non capire che l'Europa o è un'Europa dei popoli oppure non ha motivo di esistere. È ora di finirla con questa illusione.
2017-11-29	M5S	CiampolilloLello	Lo stesso dicasi per la questione delle frequenze del digitale terrestre. Facciamo un rapido excursus di ciò che è accaduto. Il Governo, circa tre anni fa, aveva assegnato le frequenze del digitale terrestre alle televisioni locali e nazionali. Guarda caso, quelle che non erano "buone", perché fuori dagli accordi con l'Europa, le aveva tutte assegnate, insieme a quelle buone, alle televisioni locali. Per questo c'è stata una falcidia di frequenze delle emittenti locali, perché il Governo ha un solo interesse: quello di dare massima visibilità sulle televisioni del digitale terrestre alle emittenti nazionali sia pubbliche, che private. L'obiettivo qual è? Far morire le televisioni locali. Lo abbiamo detto quando c'è stata la falcidia di frequenze locali, la prima, in cui tra l'altro si è dovuto corrispondere un indennizzo. Lo Stato ha detto: «Ho sbagliato a darti queste frequenze, quindi te le pago». Adesso siamo al secondo giro di boa perché andiamo verso i 5G, quindi la telefonia mobile, che toglierà ulteriori frequenze, e questa è una cosa buona perché l'introduzione dei 5G darà tanti servizi utili. Quindi ci sarà un ulteriore indennizzo; alle reti nazionali andremo pertanto a dare più di 270-300 milioni di euro, perché verranno tolte delle frequenze. Ma questo non è l'unico vantaggio che avranno i network, perché ce n'è un altro. Sapete benissimo che si parla di passaggio al DVB-T2. Cosa vuol dire? Oggi c'è la prima versione del digitale terrestre, ossia il DVB-T1. Accadrà che chi trasmette dovrà cambiare modulazione e trasmettere con il segnale DVB-T2. Ma a casa, per vedere quei canali che trasmetteranno con il nuovo sistema del digitale terreste, sarà necessario avere un ricevitore. Quindi, siccome le televisioni trasmettono in DVB-T2, devi avere il ricevitore DVB-T2. Accade che questo Governo ha deciso di fare un doppio passaggio: per un anno o un anno e mezzo passeranno al sistema DVB-T2 prima le locali, e poi con calma seguiranno le nazionali. Ovviamente accadrà che chi non ha il ricevitore digitale terrestre DVB-T2 a casa, praticamente quasi tutti, di colpo non vedrà più le locali. Questo, signor Vice Ministro, è un ulteriore regalo alle emittenti nazionali. Sappiatelo, con questa legge di bilancio il Governo di fatto chiude le televisioni locali. Infatti, chi da casa si potrà vedere una televisione locale che trasmette con il DVB-T2? Gli italiani andranno di corsa a cambiare il televisore per vedere le televisioni locali? Le televisioni locali non le vedrà più nessuno; in un anno e mezzo esse spariranno e avremo così di fatto creato un monopolio di sole televisioni nazionali. La cosa simpatica è che, evidentemente, il Governo non si accorge che il mondo va in un'altra direzione: sarà tutto in digitale e tra un po' la televisione, così come la conosciamo, non ci sarà più. Lo stesso dicasi per il DAB. C'è quest'altro inganno sulla radio digitale, ne avrete sentito parlare: che bella la radio digitale, il futuro e il cosiddetto DAB+. Però sono pochissime le persone ad avere il DAB+ e qualche rara casa automobilistica lo inserisce nei ricevitori in auto. Cosa accade con questo DAB+? Ve lo racconto, perché quanto accaduto è veramente inquietante. Oggi sulle radio digitali possono trasmettere con il DAB in tutta Italia quei network che, entro il 2009, avevano fatto richiesta di sperimentare. A un certo punto è arrivata l'Agcom e ha detto: dal 2009 chi c'è, c'è (c'erano solo le radio nazionali) e può tenersi le frequenze sperimentali; in quelle zone dove non è ancora stata assegnata la frequenza del digitale radiofonico, non può trasmettere nessun altro. Quindi, oggi la sperimentazione può essere fatta solo dai grandi network e in quelle zone (si tratta di tante Regioni, che coprono circa la metà dell'Italia) dove il Ministero non ha assegnato le frequenze non si possono ovviamente ascoltare in digitale tutte le radio locali. Perché questo? I network hanno un interesse specifico, ossia valorizzare il patrimonio in FM che hanno; questo DAB si deve allora fare, ma lo devono fare soltanto loro. Giusto per farvi capire di cosa stiamo parlando, su una di queste frequenze sperimentali che è stata assegnata dal Ministero prima del 2009, all'interno di un mux intero (dove ci possono essere più radio) trasmettono: RTL 102.5, RTL Best, RTL Groove, RTL Guardia costiera, RTL Italian Style, RTL Lounge, RTL Rock, RTL Viaradio. Si tratta, cioè, di un mux praticamente assegnato interamente a un unico operatore nazionale (insieme a qualche altro canale come Radio Vaticana, Radio Italia SMI e Radio Padania). Nel disegno di legge di bilancio c'è questa norma che obbliga le case costruttrici di ricevitori radiofonici a integrare negli stessi ricevitori da qui a due anni, almeno un'interfaccia che consenta la ricezione digitale. Avevamo chiesto di poter inserire almeno un riferimento al DAB perché è l'unico standard reale e ci è stato negato; questo vuol dire che questo DAB non si farà né ora, né mai. Oggi questo è chiaro. In ultimo, apprezziamo l'approvazione di un ordine del giorno che riguarda le persone affette da obesità. Solo in Italia c'è una stima di 6 milioni di persone in sovrappeso. L'Organizzazione mondiale della sanità stima la presenza nel mondo di 1,9 miliardi di persone in sovrappeso, di cui 600 milioni obese. Le persone affette da obesità riscontrano durante la vita quotidiana una serie di problemi che, a chi non ne è affetto, sembrano magari quasi inesistenti. Ma non è così e vi faccio un esempio. Quando le persone affette da obesità entrano in banca, nel varco di accesso di sicurezza spesso si ascolta il messaggio vocale: «Si prega di entrare uno alla volta». Infatti, il sistema è tarato su un certo numero di chili e superata la soglia si ascolta questo messaggio. Ovviamente il messaggio vocale viene udito anche da chi è fuori e parte quella risatina che crea non pochi problemi di imbarazzo a queste persone, che già sperimentano tante difficoltà. Lo stesso accade quando si va negli autogrill o nelle stazioni di servizio, dove spesso i tavoli e le sedie sono bloccate e le persone affette da obesità hanno problemi a sedersi. Questo ordine del giorno, quindi, impegna il Governo a reperire le risorse necessarie per garantire la mobilità e l'accessibilità delle persone affette da questa problematica. Per questo ringrazio tutte le associazioni che ci hanno segnalato il problema e le persone che l'hanno raccontato, come Fabio De Nunzio e Vittorio Graziosi.
2017-11-29	M5S	MontevecchiMichela	Gli stipendi dei docenti della scuola pubblica sono fuori dai radar, come sempre, e continuano a essere i peggiori pagati in Europa. Noi avevamo avanzato molte proposte per quanto riguarda il diritto allo studio, proposte che non sono state accolte. L'emendamento Verducci stanzia delle risorse per il diritto allo studio. Anche noi avevamo una proposta per stanziare più risorse, ma ci compiacciamo che almeno sia stato accolto l'emendamento Verducci, il quale però avrebbe dovuto avere un po' più di coraggio. Ci fa piacere che, per la copertura, Verducci abbia utilizzato - come noi - il fondo per le Cattedre Natta, che erano una di quelle cose annunciate con le slide : arrivano i professori internazionali in Italia. Ma sì? Ma dove? Nessuno ha aderito al bando e adesso possiamo utilizzare quei fondi per coprire altro.
2017-11-29	PD	FerraraElena	Importante è la risorsa per l'anno europeo del patrimonio. Il 2018 sarà una grande opportunità per l'Italia e per l'Unione europea per promuovere le diversità culturali, il dialogo interculturale e la coesione sociale; per rafforzare il contributo del patrimonio culturale dell'Europa ad uno sviluppo sostenibile, che avviene mediante il rafforzamento dei settori culturali e creativi, comprese le piccole e medie imprese (proprio sulle medie imprese non è stato accolto un emendamento, che speriamo passi alla Camera); per la promozione del patrimonio culturale, come elemento imprescindibile delle relazioni tra l'Unione europea e gli altri Paesi.
2017-11-29	PD	LaiBachisioSilvio	Ho seguito in particolare questa parte del dibattito e considero ingenerose alcune critiche, che sono ovviamente parte del lavoro che deve fare l'opposizione. A mio avviso bisogna infatti dare uno sguardo complessivo alla manovra; una manovra iniziata con l'impostazione del DEF, passata attraverso il collegato fiscale e che adesso arriva al disegno di legge di bilancio, che la maggioranza sviluppa tra il Senato e la Camera. Penso che il giudizio debba essere complessivo e che quello sulla prima parte del lavoro fatto in quest'Aula debba tener conto del contesto in cui ci troviamo. Questa manovra per tre quarti sceglie di cancellare gli aumenti dell'IVA e di impegnare gran parte dell'ultimo quarto per fare operazioni visibili e strategiche, la prima delle quali riguarda il tema della previdenza. Noi scegliamo di non applicare meccanicamente l'elevazione dell'età pensionabile, come è previsto dalla normativa vigente, e, insieme con le forze sociali e con il sindacato, riaprendo un dialogo con essi, scegliamo di individuare 13 categorie per le quali questo meccanismo non è automatico. Quindi facciamo una scelta importante sul piano dell'equità. Allo stesso modo è una scelta sul piano dell'equità, soprattutto verso il futuro, quella di continuare a sostenere il tema della natalità, anche se certamente la misura non è sufficiente quantitativamente e sul piano della qualità dei servizi che vanno aggiunti. Noi siamo un Paese che è in uno stato di shock demografico. Ci sono Regioni intere che ormai hanno un terzo di morti in più rispetto ai nati e neanche l'immigrazione sta riuscendo a colmare questo dato. Certo, non è quella l'unica soluzione, ma, siccome sappiamo - perché questo ci dicono i dati - che, purtroppo, all'aumentare dei figli aumenta il rischio di povertà, soprattutto nelle classi medie, anche l'intervento economico va preservato. Dico di più: questo aspetto andrebbe rafforzato nei prossimi anni; andrebbe stimolato e garantito, anche per la fatica che questo Paese ha di guardare al futuro. Così come sta sullo stesso filo strategico, secondo me, l'insieme delle iniziative, che sono tutte finalizzate a provare a riequilibrare la situazione dei più deboli nei confronti dei più forti. Tra tutti cito la web tax, anch'essa un elemento di riequilibrio della concorrenza; il tema dei caregiver come punto di riequilibrio tra chi dà e non poteva ricevere niente fino a questo momento. Pensiamo anche alle scelte che abbiamo fatto verso i cittadini nel decreto fiscale; allo stop alle bollette ogni ventotto giorni, per dirne una: anche quello è un tentativo, un lavoro che tende a riequilibrare i deboli nei confronti dei forti. Questa manovra prevede una serie di interventi importanti e strategici che vanno in quella direzione; prova a restituire a chi ha pagato di più la crisi qualcosa del di più che quest'anno, l'anno scorso, sta iniziando a emergere. Non siamo ancora usciti dal tunnel ma, in fondo, il lavoro fatto inizia a dare risultati sui quali si possono costruire fondamenta solide per un'uscita di questo Paese dalla crisi e una ripresa del ruolo e del compito che il nostro Paese ha in Europa.
2017-11-29	PD	ParenteAnnamaria	Signora Presidente, questa legge di bilancio è molto importante perché, nello stesso testo, si prevedono aiuti per i giovani al lavoro - con incentivi strutturali stabili per le aziende che li assumono - e si introduce per alcuni lavoratori e lavoratrici impegnati in lavori gravosi (circa 14.600 persone e quindici categorie; si va dal lavoro siderurgico a quello edile, agli insegnanti della scuola d'infanzia, ad altre categorie) il principio che non tutti i lavori sono uguali di fronte alla pensione, come giustamente ha stabilito un accordo tra due organizzazioni sindacali e il Governo. L' iter parlamentare è stato molto rispettoso della dialettica tra Governo e parti sociali: si è stabilito davvero un circolo virtuoso tra Governo, Parlamento e parti sociali. Quindi, si sostengono le ragazze e i ragazzi nel trovare lavoro (gli incentivi riguardano, l'anno prossimo, i ragazzi sotto i trentacinque anni e, dal 2019, in misura stabile, sotto i trent'anni) e si decide anche un principio fondamentale: la portabilità dell'esonero contributivo, che apre la strada a un principio importante, come dicevo; nello stesso tempo, si aiutano le persone ad andare in pensione derogando all'automatismo dell'aspettativa di vita. Si tratta di una legge di bilancio in cui la maggior parte delle risorse, come anche miei colleghi esponenti dell'esposizione hanno riconosciuto (peccato che, da una parte, dicono una cosa e, dall'altra, sostengono cose contraddittorie), sono destinate a non far aumentare l'IVA, consentendo quindi, con il congelamento delle clausole di salvaguardia, di fare un passo notevole per aiutare l'Italia a non essere più sorvegliata speciale in Europa. Inoltre, queste misure per giovani e persone accompagnate alla pensione sono sicuramente misure per la crescita, l'occupazione e lo sviluppo del nostro Paese. Sempre in tema lavoro, sono particolarmente contenta di un emendamento approvato in Commissione bilancio che riguarda risorse ad ANPAL Servizi SpA, strettamente collegate all'assegno di ricollocazione, altro diritto fondamentale, importante e nuovo nel panorama giuridico italiano: quello di accompagnare e aiutare le persone a ritrovare il lavoro quando lo perdono. Altrettanto importanti sono le risorse destinate all'INAPP, l'Istituto nazionale per l'analisi delle politiche pubbliche. Noi abbiamo tanto bisogno di monitorare e capire come impattano le leggi per costruire leggi sempre più giuste e legate alla realtà dei fatti. Sempre nella dinamica parlamentare si è dato spazio anche a risorse per il sistema duale e l'incontro tra scuola e lavoro, di cui abbiamo tanto bisogno, perché è la vera politica del lavoro: sostenere le competenze dei nostri giovani, soprattutto anche competenze digitali, come qualcuno ricordava. Inoltre, sulle politiche sociali è la prima volta che - dal 1° luglio di quest'anno - la legge di bilancio prevede un ulteriore rafforzamento del contrasto alla povertà: il reddito di inclusione, che diventa misura universale e nazionale. Ciò significa che in Italia una persona o una famiglia povera, dalla Lombardia alla Calabria, vengono trattate alla stessa maniera. È una misura di grande giustizia ed equità. Abbiamo rafforzato, anche nel corso dell' iter parlamentare, le risorse ai servizi territoriali per consentire di attuare e gestire questa riforma. Vengo alla questione dei caregiver. Signora Presidente, è stato un valore che tutto l'arco parlamentare, tutti i colleghi di maggioranza e opposizione, abbia ottenuto questo importante passo in avanti nel sostegno al lavoro di cura. Ricordiamo che questo lavoro di cura è svolto per il 75 per cento in Italia da donne: un lavoro spesso invisibile e svolto nell'ombra. Noi abbiamo stabilito oggi un fondo dedicato. Poi vorrei chiedere al collega Malan a quanto ammontasse il fondo per le politiche sociali quando il centrodestra governava e come sia stato azzerato nel corso del tempo. Non si può fare polemica su argomenti così importanti, dopo che c'è stata, appunto, una dialettica positiva tra maggioranza e opposizione sul tema. Stabiliamo un fondo per dare sollievo a queste persone, a queste figure, che spesso non hanno neanche il tempo di fare una passeggiata, perché si dedicano ai loro cari, che hanno bisogno. Adesso dobbiamo continuare questa battaglia, approvare una legge che inserisca la figura del caregiver dentro il sistema dei servizi socioassistenziali, capire i loro bisogni e consentire, ad esempio, l'aumento delle ore di assistenza domiciliare, perché le persone che si dedicano alla cura - soprattutto le madri di figli con disabilità - possano avere anche una vita personale significativa. Oggi passiamo il testimone alla Camera dei deputati e spero che nell'altro ramo del Parlamento questa legge di bilancio possa essere ulteriormente rinforzata, soprattutto nel reddito di inclusione, perché abbiamo bisogno di rafforzare ancora di più l'infrastruttura sociale per accompagnare le persone fuori dalla povertà, sostenendo per questo il lavoro degli assistenti sociali, che si devono prendere cura delle persone che hanno bisogno. C'è una questione che mi sta particolarmente a cuore, che parla di un sostegno al tessuto economico e sociale delle piccole e medie imprese. Abbiamo avuto un grande risultato con i piani individuali di risparmio: auspico che ciò possa essere davvero attuato anche per le imprese non quotate, legandolo ad obiettivi di sostenibilità ambientale e sociale. Infine, signora Presidente, il Governo si è impegnato, nel corso dell' iter parlamentare al Senato, a sostenere ulteriormente gli interventi pensionistici e quindi ad intervenire sull'APE sociale nell'altro ramo del Parlamento, quando il Governo avrà cognizione delle risorse che sono avanzate dall'APE sociale: succederà in questi giorni, all'inizio del mese di dicembre. Molti emendamenti del mio Gruppo proponevano l'allargamento del diritto a più categorie di disoccupati e anche di agevolare l'uscita delle donne con figli. Auspichiamo che questa componente ulteriore di sostegno alle pensioni sia confermata, attuata e rafforzata nell'altro ramo del Parlamento. Ritengo quindi, signora Presidente, che stiamo approvando una legge di bilancio, che sarà più equa e più giusta, come ho detto, sia per i giovani, sia per le persone in età di pensione. Credo che si legga in questi interventi, trasversalmente, anche un abbraccio tra generazioni, oltre alle azioni che serviranno allo sviluppo e alla crescita, perché di questo abbiamo bisogno, anche per prenderci cura del tema della denatalità. La politica pubblica deve infatti sostenere trasversalmente, con il lavoro e anche con interventi che favoriscano l'accesso alla pensione, la scelta libera delle famiglie, delle persone e soprattutto delle donne, di mettere al mondo dei figli. Lo si fa solo se rafforziamo questi interventi che parlano di futuro.
2017-11-30	LN	ArrigoniPaolo	Mi avvio alle conclusioni. A questo punto, non bisogna perdere altro tempo per staccare la spina a questa maggioranza inaffidabile. Per altro, la lettera dell'Europa prefigura la necessità, a breve, di una manovra correttiva di tre, quattro o forse cinque miliardi, a causa dei conti pubblici non in ordine, per responsabilità della politica di Renzi, basata non su interventi strutturali, ma sui bonus e sull'aumento del debito. Lascerete un Paese con le macerie, come quelle presenti nelle zone terremotate del Centro Italia, e con le voragini nei conti pubblici. Questa è la vostra eredità fallimentare. Pochi italiani vi rimpiangeranno alle prossime elezioni e in quella occasione la gran parte vi manderà a casa.
2017-11-30	LN	CrosioJonny	«Non lo sta chiedendo un Governo, lo sta chiedendo un Paese: l'Italia», disse, e in cuor suo aveva già cancellato il Senato. Tutti noi ricordiamo quei momenti nei quali, con prodigiosa disinvoltura, Matteuccio vostro ha raggirato e ingannato gli italiani. Sicuramente un parolaio da Nobel. I fatti però, caro Matteuccio, sono andati ben diversamente e anche se a questo Senato avete comunque estorto novanta fiducie, la prima volta che l'avete chiesta agli italiani, vi hanno rispedito al mittente. Vi ricordate il referendum sulla riforma costituzionale? Ma veniamo al provvedimento sul quale chiedete la novantesima fiducia: la legge di bilancio. Non ci aspettavamo i miracoli, ma almeno il minimo sindacale. Una legge di bilancio dovrebbe dare impulso all'economia, rinvigorire il sistema produttivo, stimolare l'impresa, dare un'iniezione di fiducia al mercato. Ridare fiducia e speranza agli italiani: questa è l'azione che tutti i Governi cercano di sostenere a favore del proprio sistema economico e sociale. Nulla di tutto questo. Tutto in linea con il disastro generato in questi anni. Il vice ministro Morando, purtroppo, è assente. Volevo rivolgermi a lui per dirgli che non è, come diceva questa mattina, una questione di pilastri, è una questione di fondamenta che mancano. Prendiamo, ad esempio, le zone terremotate. Qualche tempo fa, alcuni colleghi del Gruppo della Lega hanno visitato le zone terremotate. Bene, anzi male. Quello che tragicamente si vede è il risultato del vostro Governo: un abbandono sconcertante, macerie e desolazione. Questa, purtroppo, è la rappresentazione plastica del vostro Governo, che è uguale alle zone terremotate che avete abbandonato. A tal proposito, è sempre e comunque opportuno ricordare di nuovo le parole di quel famoso 24 febbraio e sempre di quel famoso Renzi Matteo, in questo caso accompagnato dall'illustre collega nonché archistar Renzo Piano, che definirei in questo caso candido ispiratore, correo però di voler pretendere da Matteo Renzi l'impossibile. Ovvero che la sua affermazione, o invito da parte di Renzo Piano, a rammendare i nostri territori e le periferie, non producesse nella testa di Renzi un'interpretazione bovina e alla lettera del pensiero, accademicamente senza inibizioni, di Renzo Piano, male interpretato però da Renzi. Cari colleghi, Renzi ha infatti lavorato di toppe, un po' come faceva mia nonna regolarmente con i miei pantaloni quando ero ragazzino, con la differenza che le toppe di Matteo Renzi e le vostre sono peggio del buco, come questo bilancio. La vostra è un'azione rattoppata, fatta di rimedi momentanei e disarticolati. In questi anni, partendo dal Governo Monti, abbiamo assistito ad un esponenziale aumento della pressione fiscale, che avete sempre giustificato affermando che è l'Europa a chiedercelo. Rimandate decisioni che andrebbero prese subito ed, anzi, subito è già troppo tardi. Come, ad esempio, la questione di Alitalia; tutto rinviato probabilmente a dopo le elezioni. Caro ministro delle infrastrutture e dei trasporti Delrio, artefice di un fallimento sulle infrastrutture senza precedenti. Delrio però ha fatto qualcosa di buono per qualcuno: è stato abilissimo a difendere gli interessi dei concessionari autostradali. Ma alla storia, ahimè, passerà per colui che ha fatto una legge che porta il suo nome, appunto la legge Delrio, distruggendo le Province e creando il caos politico e amministrativo in territori amministrati in maniera eccellente, con criterio e giudizio. Ricordo, inoltre, decisioni rimandate, come quelle sull'accordo con la Confederazione elvetica, che mi sta particolarmente a cuore e che interessa 90.000 lavoratori transfrontalieri, ed è fermo da due anni; 90.000 lavoratori nell'incertezza, con la sicurezza che quell'accordo comunque va riscritto. La lista delle vostre malefatte è infinita, ma c'è una questione che è insostenibile. Il nostro Paese continua a detenere il primato dell' import dei clandestini e dell' export dei giovani che lasciano il nostro Paese. Colleghi, sulla questione va fatta una seria riflessione. Attenzione, stiamo perdendo un'intera generazione sulla quale dovremmo invece fondare il nostro futuro. I nostri giovani lasciano un Paese nel quale non vedono prospettive, un Paese che non dà né speranze né - ripeto - prospettive. La notizia è di oggi: secondo i dati dell'ISTAT, aumentano i laureati italiani che vanno all'estero, attestandosi al più 9 per cento. Sempre secondo i dati ISTAT, nel 2016 aumentano sia gli immigrati sia gli emigrati. Su tale questione non riusciamo a capire cosa avete nelle vostre teste bacate. Oggi i giovani che lasciano il nostro Paese non sono più quelli riconducibili alla definizione di Max Frisch «volevamo braccia, sono arrivati uomini». Stiamo perdendo una moltitudine di professionisti, di tecnici, di gente altamente qualificata. Siamo già passati da quelli del primo impiego ai professionisti di altissima qualità. Lo posso garantire per esperienza diretta. Guardate che all'estero stanno gongolando perché possono permettersi di scegliere a piacere e posso garantirvi anche che queste persone in Italia non ci tornano più, o meglio, difficilmente torneranno e se lo faranno, sarà per trascorrere le vacanze estive. Questo è poco, ma sicuro; non ritorneranno nel loro Paese. Chiedo quindi una riflessione seria. Con chi stiamo sostituendo gli italiani che lasciano il nostro Paese? Voi credete che sia giusto ciò che sta accadendo? La cosa più demenziale e insostenibile è che i nostri partner europei, caro Ministro, patrocinati dalla matrigna Europa, sono lesti a chiudere le frontiere a Ventimiglia o al Brennero, anche con i carri armati se dovesse servire. Invece noi favoriamo questa invasione incontrollata, per poi chiudere in bellezza - e su questo dovrete passare sui nostri corpi - magari regalando la cittadinanza a tutti quanti. Penso ai ragazzi che oggi hanno diciotto anni, nati nel 1999: state sereni che non saranno quelli del Piave. Ci sarebbero molte altre questioni sulle quali presentarvi il conto, di cui ha parlato compiutamente stamattina il collega Tosato. Veneto anche lui, come tutta la parte di veneti truffati dalle banche, persone che voi non sapete difendere e tutelare. State abbozzando, ancora una volta rattoppando, qualcosa per cercare di lavarvi la coscienza. Certamente ci vorranno diecimila anni per togliere la questione delle banche dalla coscienza di Maria Elena Boschi e family; meglio ricordarlo ogni tanto. Concludo, signor Presidente, affermando che di una cosa siamo certi a proposito della presentazione del conto. Siamo al capolinea e il conto sulle vostre malefatte ve lo presenteranno gli italiani a marzo, quando finalmente anche nel nostro Paese avremo elezioni libere e democratiche; allora forse capirete.
2017-11-30	M5S	LezziBarbara	Dopo di che arriva Renzi. Renzi poi le fa diventare esponenziali: 16, 19, 22 per cento, per tre anni. Poi cominciano una serie di cavilli, di false evasioni fiscali fatte di condoni fiscali, mentre sono andati a strozzare le nostre aziende, quelle che lavorano con lo Stato e che con lo split payment non hanno la liquidità per affrontare questo sistema che le strangola. E così loro fanno finta di fare la lotta all'evasione fiscale, strangolano le imprese e rimandano una valanga sempre più grande al Governo che verrà. E quando al ministro Padoan e all'Ufficio parlamentare di bilancio ho chiesto: secondo voi, dopo tutta la flessibilità ottenuta dell'Europa, sarà possibile non aumentare le tasse? No, non è possibile. Perché la crescita, che è stata assimilata grazie alle politiche di questo Governo, non sarà in grado di assorbirla. E parliamo di crescita. Qualche settimana fa ho partecipato a un incontro molto interessante, organizzato dal centro studi «Economia Reale» con il professor Baldassarri, il quale, con un'analisi controfattuale estremamente interessante che davvero propongo a tutti i parlamentari di analizzare e approfondire, ci ha detto, con i numeri, i dati e le tabelle, che se non ci fosse stata l'opera di Draghi del quantitative easing, fino al 2017 avremmo avuto sempre una crescita negativa. Noi siamo riusciti, rispetto al resto d'Europa, a frenare l'azione di Draghi con le politiche del Governo Renzi, Berlusconi e anche Gentiloni Silveri, perché sono tutti un'allegra compagnia, dove si sono scambiate una serie di mancette e sono stati accontentati tutti: persino la parrocchia di sotto casa ha avuto i suoi 200.000 euro!
2017-12-05	LN	ConsiglioNunziante	Signor Presidente, Enzo Bettiza, mancato lo scorso luglio a Roma all'età di novant'anni, era figlio di una famiglia appartenente alla minoranza italiana dell'alta borghesia di Spalato. Da giovane Bettiza aderì brevemente al Partito Comunista Italiano, da cui si distaccò per aderire a posizioni liberali. Vogliamo qui ricordarlo soprattutto nella figura di giornalista. Tra il 1957 e il 1964 fu corrispondente per il quotidiano «La Stampa», prima da Vienna e poi da Mosca. Poi passò al «Corriere della Sera» per il quale lavorò, sempre come corrispondente dall'estero, per dieci anni. Bettiza è stato anche direttore de «Il Resto del Carlino» e de «La Nazione» e autore di numerosi libri. La sua attività s'è incentrata soprattutto sullo studio dei Paesi mitteleuropei. Con Indro Montanelli fondò «Il Giornale», testata cui è stato dal 1974 al 1983 come condirettore vicario. È stato senatore della Repubblica dal 1976 al 1979 tra le fila del Partito Liberale Italiano. Dal 1979 al 1989, per dieci anni, ha rappresentato il partito al Parlamento europeo, per poi passare al Partito Socialista Italiano. In questo ultimo periodo era editorialista de «La Stampa». Tra le sue opere letterarie si ricordano «Esilio» (che vince il premio Campiello nel 1996), memoria dell'infanzia e adolescenza nella natia Dalmazia mitteleuropea dagli anni Venti fino alla Seconda guerra mondiale, e il romanzo «I fantasmi di Mosca», del 1993, riflessione sul totalitarismo negli anni delle purghe staliniane. Fu un conservatore di ispirazione liberale. Bettiza fu tra i migliori commentatori delle vicende della Mitteleuropa e del blocco orientale, raccontando in maniera superba la caduta del comunismo, che aveva criticato duramente per tutta la vita, all'inizio degli anni Novanta. Come Montanelli, lasciò il «Corriere della Sera», in polemica con la svolta a sinistra voluta dall'allora direttore Piero Ottone. E sempre con Montanelli fondò «Il Giornale» l'anno successivo. Li divise il giudizio su Bettino Craxi, dal quale Enzo fu politicamente attratto e invece Indro non amava di certo. Bettiza sperimento la vita parlamentare nel Partito liberale prima e in quello socialista poi, teorizzando il lib-lab, cioè l'incontro della cultura liberale con quella laburista. Al Gruppo della Lega Nord piace ricordarlo perché fu politicamente affascinato da Umberto Bossi e dalla Lega, a cui riconosceva una connotazione asburgica, quasi da impero austro-ungarico. Ed in una competizione elettorale dichiarò di averla votata. La sua critica spietata al comunismo dell'Est, negli anni in cui il mito sovietico esercitava ancora un'attrattiva, lo rese bersaglio di molte critiche, salvo il fatto che poi la storia, come capita spesso, gli diede ragione.
2017-12-05	PD	DeBiasiEmiliaGrazia	Come dicevo, l'esame in sede referente del disegno di legge n. 2801 e dei disegni di legge e delle petizioni ad esso abbinati è stato avviato il 2 maggio 2017 nella seduta n. 444 della Commissione igiene e sanità. Subito dopo la relazione illustrativa, con la quale ha avuto luogo l'incardinamento, la Commissione ha convenuto di adottare come testo base il disegno di legge n. 2801, già approvato dalla Camera, e di effettuare un ciclo di audizioni informative. Allo svolgimento delle audizioni informative sono quindi state dedicate 16 riunioni dell'Ufficio di Presidenza, per un totale di oltre 50 soggetti auditi. Terminate le audizioni, i lavori sono proseguiti, in sede plenaria, con la discussione generale (20 interventi), la replica della relatrice, la presentazione e l'illustrazione degli emendamenti (circa 3.000 le proposte di modifica al testo base; ridotte poi a circa 2.700 per effetto del ritiro di una parte degli emendamenti del Gruppo Alternativa Popolare-Centristi per l'Europa-NCD). Giunti alla fase di esame degli emendamenti, è stata avanzata la richiesta, da parte del senatore Gaetti, di fare ricorso alla tecnica antiostruzionistica nota come "canguro", cioè alla messa in votazione della prima parte di un determinato emendamento, comune a una serie di emendamenti successivi, allo scopo di ottenere un effetto preclusivo e diminuire sensibilmente il numero delle votazioni. A fronte delle contestazioni dei senatori Laura Bianconi e Giovanardi, la questione dell'utilizzabilità del canguro in sede referente è stata sottoposta alla Presidenza del Senato, la quale ha confermato come possa ricorrersi a tale istituto, di rarissimo uso in Commissione, solo in presenza di consenso unanime, ovvero in caso di imminente calendarizzazione del provvedimento in Assemblea. Poiché nessuna delle predette condizioni applicative era sussistente - in presenza di un numero ancora elevatissimo di proposte emendative da esaminare e di una chiara tendenza all'intervento in dichiarazione di voto su ciascun emendamento -, ho dovuto prendere atto, anche nella mia qualità di relatrice alla Commissione, della oggettiva impossibilità di completare l'esame in sede referente in tempo utile ai fini della successiva discussione dell'Assemblea. Dopo diversi appelli alla riduzione del numero degli emendamenti, avanzati sia in sede formale che in ambiti informali, ho alfine rinunciato all'incarico di relatrice, formulando al contempo l'auspicio che il disegno di legge n. 2801, già adottato come testo base dalla Commissione, fosse quanto prima preso in considerazione per essere discusso in Assemblea senza relazione (la rinuncia all'incarico di relatrice è stata comunicata alla Commissione nella seduta n. 503 del 26 ottobre 2017). Nella sostanza, si è così concluso l'esame in Commissione del disegno di legge n. 2801 e connessi, dopo circa cinque mesi di lavoro, 16 riunioni dell'Ufficio di Presidenza, 22 sedute della Commissione in sede plenaria.
2017-12-06	LN	CandianiStefano	Vede, signora Presidente, passando ad affrontare, invece, gli aspetti che sono pertinenti all'etica e al contenuto del disegno di legge al nostro esame, in Europa ci sono Paesi che si sono già spinti molto più avanti rispetto all'Italia. A tale proposito bisognerà capire, un giorno, che cos'è il progresso e se avere già legiferato in certe direzioni è veramente un progresso o se, al contrario, non significhi una perdita di valori perché non può essere tutto ricondotto semplicemente a questioni sbrigative, diciamo così, estetiche, l'importante è che occhio non vede cuore non duole, questa è la circostanza. Come dicevo, ad esempio, un Paese come l'Olanda, quando iniziò a legiferare su questo tema, lo fece con delle dichiarazioni preliminari: una legislazione molto severa che definisse dei paletti molto severi e che non avrebbe dovuto in alcun modo essere foriera di ulteriori allargamenti o di perdita di determinazione sul mantenere stretto il confine tra la vita e la morte. Oggi in Olanda si applica l'eutanasia in maniera esplicita.
2017-12-12	LN	CentinaioGianMarco	Anche in questo caso, un po' più d'impegno per essere credibili in Europa.
2017-12-12	LN	CentinaioGianMarco	Infine, ho visto che lei ha esaltato la crescita del nostro Paese. Ha perfettamente ragione, d'altronde stanno crescendo tutti, tutta l'Europa sta crescendo. Il problema è che nonostante Renzi, il jobs act e il suo Governo, il nostro Paese sta crescendo dell'1,8 per cento. Non vada a parlare della nostra crescita in Europa, stiamo crescendo dell'1,8 per cento, siamo i terz'ultimi d'Europa; ci riderebbero dietro.
2017-12-12	LN	CentinaioGianMarco	Nel campo delle relazioni internazionali riteniamo fondamentale che lei vada in Europa a chiedere ulteriormente la rimozione delle sanzioni alla Russia, che riteniamo siano oggi anacronistiche. Questa non è soltanto la posizione del Gruppo della Lega Nord, ma di tutti quegli imprenditori che con la crisi economica hanno visto massacrare i propri fatturati, mentre avrebbero potuto esportare e produrre maggior reddito e maggior lavoro. Le sanzioni alla Russia praticamente stanno bloccando tutto e ancora oggi sono un freno.
2017-12-12	LN	CentinaioGianMarco	Per quanto riguarda il discorso della difesa, Presidente, come abbiamo fatto in più di un'occasione, continuiamo a rivendicare l'autonomia nazionale delle Forze armate nel campo della difesa. Pur ritenendo giusto, infatti, che debba esserci una difesa del territorio europeo, è altrettanto vero che anche il territorio del nostro Paese e il suolo nazionale devono essere difesi ed è giusto che a farlo siano le Forze armate italiane. Diciamo questo perché in più di un'occasione abbiamo visto che, nel momento in cui si è parlato di difesa europea, di Forze armate europee e di difendere o comunque tutelare i confini dell'Europa, da parte delle varie nazioni europee c'è sempre stata una differente visione, che ha portato di conseguenza certamente a differenti obiettivi, oltre che a modi di lavorare e di operare diversi. Per questo continuiamo a portare avanti la nostra proposta.
2017-12-12	LN	CentinaioGianMarco	Per quanto riguarda poi il discorso della cultura, dell'educazione e delle questioni sociali, siamo sicuramente dalla sua parte quando ci parla di implementazione del programma Erasmus, quando ci parla di università europee e, di conseguenza, la appoggiamo in questa mission che vuole portare avanti. Siamo anche dell'idea che debbano essere estesi i diritti negli Stati membri dell'Europa, ma in questa estensione riteniamo che debba essere lasciata autonomia agli Stati membri. Siamo dell'idea che debba essere presa in considerazione la risoluzione dei diritti dei bambini del 21 novembre scorso presso le Nazioni Unite, una risoluzione importante cui è stato dato poco risalto. Chiediamo di farsi portavoce in Europa di questa risoluzione. Presidente, l'immigrazione è il nostro cavallo di battaglia. Ne abbiamo parlato in più di un'occasione. Abbiamo fatto proposte anche con il suo predecessore, però le nostre proposte sono rimaste inascoltate da chi adesso occupa il ruolo che lei aveva nel precedente Governo. Ciò che sta dicendo e proponendo sono cose che proponiamo da mesi; con le proposte della Lega abbiamo riempito i fogli dei Resoconti parlamentari. Presidente, siamo preoccupati perché abbiamo visto una ripresa dei flussi migratori dalla Turchia, che si erano fermati nei mesi scorsi, nonostante l'Europa abbia dato milioni di euro. Abbiamo visto un inizio di flussi migratori dalla Tunisia e ciò ci spaventa perché, se i flussi migratori si bloccano o rallentano in Libia, non vorremmo che dalla Tunisia parta un nuovo flusso migratorio verso l'Italia. È una cosa che ci lascia perplessi e ci spaventa, visto che abbiamo notato che dalla Tunisia non arrivano delle personcine proprio affidabili. Molto spesso dalla Tunisia arrivano ex galeotti e persone che non vengono nel nostro Paese con i fiorellini in mano. Presidente, riteniamo debbano essere coinvolti maggiormente i Paesi rivieraschi sul Mediterraneo, ma anche quelli di partenza come il Niger, dove sono state fatte delle politiche di cooperazione internazionale molto importanti e che, in alcuni casi, hanno avuto successo. Le chiediamo di portare all'attenzione dell'Europa le best practice portate avanti. È irrisolta la questione dei rimpatri e di coloro che non hanno titolo ad avere la protezione accordata come profughi. Non ci potete dire che stiamo migliorando - poi forniremo dei dati oggettivi - e che questa è una questione che avete risolto. Ahimè, sui nostri territori ci sono ancora centinaia di migliaia di persone che non hanno diritto a stare nel nostro Paese e che dovrebbero essere rimandati a casa loro.
2017-12-12	LN	CentinaioGianMarco	Presidente, c'è un'altra cosa che ci lascia perplessi e anche questo, secondo noi, deve essere portato all'ordine del giorno e deve essere portato all'attenzione di chi ci ascolta in Europa. Molti dei migranti, spesso finti profughi, anziché essere riconoscenti a chi li accoglie, spacciano droga e violentano le nostre donne e vengono nel nostro Paese a fare ciò che vogliono. Non possiamo pensare che, quando vengono presi e condannati, non vengano rimpatriati. Presidente, rimpatriate almeno loro!
2017-12-12	LN	CentinaioGianMarco	Proprio perché rispettiamo il suo ruolo, la sua presenza e il fatto che lei ci sta ascoltando, non ci limiteremo al solito elenco delle cose che non vanno, ma faremo anche delle proposte perché, visto che lei dovrà rappresentare i nostri concittadini e tutti noi in Europa, vorremmo che anche in sede europea vengano portate delle proposte costruttive, che rendano davvero il nostro Paese all'altezza delle riunioni alle quali prende parte.
2017-12-12	LN	CentinaioGianMarco	Tenuto conto poi del fatto che nei prossimi mesi ci saranno le elezioni in Catalogna e considerato quanto è accaduto e che abbiamo visto nelle scorse settimane in Spagna, siamo altresì convinti, Presidente, che l'Europa debba scoraggiare l'uso della forza nel caso di rivendicazioni di autonomia o di indipendenza. L'Europa e gli Stati europei devono diventare un interlocutore importante e affidabile, ma non possiamo assistere inermi all'utilizzo della forza nel momento in cui i cittadini di uno Stato vogliono l'indipendenza. Questo lo diciamo e lo chiediamo, in particolare, nel momento in cui dovessimo vedere una forte affermazione nel voto della maggioranza dei cittadini della Catalogna dei partiti che fanno riferimento all'indipendenza di quella zona della Spagna.
2017-12-12	M5S	EndrizziGiovanni	Questo deve aprire gli occhi sulle cause della Brexit: non è stata votata dalle élite di Londra, Oxford o Cambridge, che dalla globalizzazione hanno tratto occasione di guadagno, ma da quella parte del popolo che nelle periferie ha vissuto il massiccio ingresso di migranti dall'Est Europa come una forma di concorrenza sleale sui salari. È il sistema Europa ad apparire come un amplificatore della competizione e della conflittualità, tanto tra Paesi membri quanto tra fasce sociali; quell'Europa che il presidente Gentiloni Silveri chiamava poco fa famiglia: più volte ha parlato di famiglia europea. Ebbene, l'ultimo rapporto Censis dice testualmente: «non si è distribuito il dividendo sociale della ripresa economica». Una magra ripresa, tra l'altro. Siamo il fanalino di coda in Europa e si era cercato di fare un magheggio, un gioco di parole sulle velocità. Ma continua il Censis: «il blocco della mobilità sociale crea rancore». Allora dateci ascolto! Dateci ascolto. Altrimenti, presto parleremo di Uexit. Sarà l'Europa a fallire dopo il fallimento di questi sciagurati Governi. Il Movimento 5 Stelle chiede che il Governo italiano si adoperi perché nelle trattative per la Brexit con le autorità britanniche si ottengano garanzie per bloccare i fenomeni xenofobi nei confronti dei nostri connazionali e degli altri cittadini europei; affinché l'iscrizione all'AIRE sia riconosciuta come elemento di certificazione della residenza in Gran Bretagna; affinché le nuove norme per l'ottenimento del certificato di residenza risultino semplici, rapide e non introducano alcuna forma di discriminazione o condizioni volte a limitare fortemente i diritti; per garantire, di concerto con le istituzioni europee e internazionali, il rispetto dei diritti umani dei migranti a seguito degli accordi conclusi con Stati terzi al fine del controllo dei flussi migratori. Resta, però, qui sospesa la responsabilità del Governo ad evitare, anche nel nostro territorio, l'aumento progressivo e inesorabile del divario tra le fasce sociali che possono e quelle che sono tagliate fuori. Se questo ha portato alla traumatica uscita di un Paese come la Gran Bretagna, che ha un tasso di disoccupazione pari al 4 per cento, potete ben immaginare quali possano essere le conseguenze in Italia, dove la disoccupazione è tripla, e il Governo è continuamente prono ai poteri forti di economia e finanza. Arriviamo ora al tema dell'immigrazione verso l'Europa. I Governi dell'ultimo decennio hanno gravi responsabilità nella destabilizzazione di territori cruciali ma sono stati spettatori di fronte all'aumento esponenziale degli ingressi in Italia: 40.000 nel 2013, 170.000 nel 2014, fino al 2016 oltre 180.000 arrivi (sono dati Frontex). Non si può tacere poi quanto sta accadendo in Libia, dove sono emerse gravi compromissioni dei diritti umani. Il Governo vanta come un suo merito la denuncia di questi fatti. Ma a che cosa sono dovuti questi, se non agli accordi stipulati senza alcun controllo di ciò che stava accadendo? Trentasei, infatti, sono le carceri istituzionali e solo in ventiquattro si può entrare e presentano una situazione orribile, drammatica. Per non parlare delle carceri non istituzionali che stanno pullulando; delle forme gravi di tortura, soprattutto a carico di donne e bambini; dei trattamenti inumani e degradanti; della riduzione in schiavitù. L'accordo libico rischia di essere un ennesimo errore della politica europea sui flussi migratori e di sostenere politicamente ed economicamente milizie e leader a dir poco discutibili, come già abbiamo visto in Turchia. Si continua ad elargire denaro, ma non si interviene sulle cause profonde delle migrazioni e il nostro Paese è costretto a gestire un fenomeno epocale praticamente da solo. Ebbene, i partiti di Governo, con l'ipocrita astensione della Lega, hanno votato al Parlamento europeo la riforma "alla tedesca" del regolamento di Dublino: una gabbia che obbliga l'Italia gestire tutti i migranti economici da sola. Per loro non è previsto nessun riallocamento, nessuna solidarietà europea, nessuna condivisione degli oneri. Stiamo parlando di oltre 70.000 persone che devono essere rimpatriate. Ma i rimpatri sono molto difficili, visto che mancano gli accordi con la maggior parte dei Paesi di provenienza. Dunque, affare nostro. E al riguardo sono tutti d'accordo al Parlamento europeo, come qui sul Rosatellum, come sui vitalizi, come sul finanziamento ai partiti. Hanno votato sì all'ennesima truffa per gli italiani, che pagheremo a caro prezzo negli anni a venire. Poi ci vediamo recapitate le risoluzioni che dicono di andare a battere i pugni in Europa. La Lega si è accodata, per non turbare le coalizioni "a ripetere". Solo il Movimento 5 Stelle ha sempre lottato in Europa per una reale, forte e autentica solidarietà. Il principio del Paese di primo ingresso, invece, viene solo rimodulato e, di fatto, confermato. I migranti economici, a differenza dei rifugiati, rimarranno nel Paese di arrivo. Tutte le persone potenzialmente pericolose restano nel Paese di primo ingresso. E siamo lasciati soli in questo. Prima uno Stato membro diventava competente se il richiedente vi aveva soggiornato per un anno, anche se era sbarcato in un altro Paese. Con la nuova revisione non sarà più così: l'Italia, come Paese di primo approdo, sarà permanentemente responsabile dei migranti arrivati, altro che solidarietà. Il meccanismo di riallocamento non è affatto automatico: scatterà dopo le procedure dei filtri sulla sicurezza e sulla domanda. Un richiedente asilo potrà dunque essere trasferito in un altro Paese dopo molti mesi dal suo arrivo e nel frattempo sarà sempre l'Italia a farsene carico. Fra i criteri per redistribuire i richiedenti asilo, non c'è il tasso di disoccupazione, restano solo quelli del PIL e della popolazione residente, così c'è il rischio di una guerra tra poveri: da una parte i rifugiati che vedono riconosciuto il diritto a restare in Italia e dall'altra i disoccupati italiani che non trovano lavoro. Infine, è concesso un periodo di tre anni di transizione per gli Stati che sono in ritardo per l'applicazione delle procedure di accoglienza. Questi Paesi sono di fatto esonerati dal meccanismo della redistribuzione. Così facendo, si legittima l'egoismo di alcuni Stati membri che si rifiutano di applicare norme comuni per il diritto di asilo e l'Italia continuerà, in questi tre anni, ad avere più migranti degli altri Paesi europei. Siamo stati i primi, signora Presidente, a denunciare il regolamento di Dublino, che ha trasformato l'Italia nel campo profughi d'Europa. Non avrebbe senso chiedere ancora, dopo cinque anni di mancato ascolto, a questo Governo, di farsi carico dell'interesse nazionale: sarà un governo 5 Stelle a farlo, e allora si mostrerà la differenza.
2017-12-12	M5S	EndrizziGiovanni	Secondo tema: la Brexit. Il fragile accordo siglato sulla carta sembra una vittoria per tutti; vi si afferma il principio di non discriminazione e di parità di trattamento per i cittadini britannici in Europa e per gli europei nel Regno Unito, che potranno continuare a esercitare i diritti attualmente garantiti: libertà di circolazione, soggiorno, diritti sociali e ricongiungimenti familiari, che dovranno essere eventualmente interpretati dai giudici britannici secondo la giurisprudenza consolidata della Corte di giustizia dell'Unione europea. Eppure, i cittadini italiani - e non solo - denunciano situazioni di intolleranza e xenofobia: proprietari di case che si rifiutano di affittare a cittadini europei; datori di lavoro che pubblicizzano posti di lavoro solo per britannici; difficoltà ad aprire conti bancari e mutui e un generale "tornate al vostro Paese" rivolto ai cittadini dell'Europa dell'Est come ai giovani italiani, in particolare bambini e adolescenti.
2017-12-12	PD	IchinoPietro	Signora Presidente, siamo abituati a criticare la giustizia del nostro Paese, imputandole le molte piaghe che effettivamente la affliggono. Ora, però, la pubblicazione di una sentenza della corte d'assise di Milano ci offre un buon motivo per sospendere per un giorno le critiche e prendere atto di una pagina straordinaria che è stata scritta in un'aula giudiziale italiana. Straordinaria, innanzitutto, è la vicenda di un gruppo di immigrati somali che in un centro di accoglienza italiano riconoscono uno dei loro aguzzini: un membro dell'organizzazione che in Africa, col pretesto di aiutarli a raggiungere l'Europa, ha organizzato il loro sequestro in diversi " lager " libici, dove li ha sottoposti alle sofferenze più atroci per estorcere dalle loro famiglie una sorta di riscatto, condizione per consentire loro poi di affrontare la pericolosissima traversata del Mediterraneo. Il gruppo di rifugiati a Milano blocca il connazionale, gli contesta le atrocità commesse, ma decide di non farsi giustizia da solo, bensì di denunciarlo alla polizia. Si tratta di un atto civilissimo e di fiducia nell'amministrazione giudiziaria del Paese che li ospita; un atto cui l'amministrazione della giustizia risponde nel modo migliore, con straordinaria competenza, efficienza e tempestività, applicando una norma del codice penale che attribuisce al giudice italiano, su richiesta del Ministro della giustizia, la giurisdizione su crimini commessi ai danni dei rifugiati, che altrimenti non avrebbero alcuna possibilità di essere perseguiti. Il fermo dell'imputato è avvenuto nel gennaio di quest'anno e la sentenza della corte d'assise è stata depositata il 1° dicembre di questo anno e, pertanto, nel giro di meno di un anno non solo un'indagine complessa viene portata a compimento dalla polizia giudiziaria e dalla procura, ma si svolge anche fino alla conclusione un dibattimento che pone sotto gli occhi di tutto il mondo civile e non soltanto italiano il massacro cui sono sottoposti i profughi africani nelle mani delle organizzazioni dedite - complice la polizia libica - alla "gestione" e allo sfruttamento spietato del loro tragico viaggio verso le coste siciliane e calabresi. La sentenza, che condanna l'imputato per le atrocità commesse, conclude un processo il cui svolgimento è stato caratterizzato da un'altissima tensione emotiva per la drammaticità delle vicende e l'enormità delle sofferenze che l'istruttoria ha fatto rivivere nell'aula della corte d'assise di Milano. La tensione emotiva è stata determinata dalla scelta della corte di sottolineare, nel governo del processo, la considerazione di tutte le persone coinvolte - non solo le parti lese, ma anche l'imputato, sua moglie e la sua figlia bambina - come persone umane, soggetti di emozioni e affetti familiari. La stampa aveva dato notizia a suo tempo della decisione della corte di offrire all'imputato, in una pausa delle udienze, il tempo e lo spazio riservato, fuori dalle sbarre, in cui incontrarsi con le due familiari. La sentenza, di oltre 100 pagine, è un vero e proprio trattato sull'inferno attraverso il quale passano gli immigranti che vengono dal cuore dell'Africa verso le coste del Mediterraneo. Credo che di ciò va dato atto a una giustizia di cui troppo spesso diciamo solo i difetti.
2017-12-12	PD	SangalliGianCarlo	, quando si sono messi al sicuro, con la testa sotto la sabbia rispetto ai propri problemi, dicendo che erano di origine europea e che bisognava uscire dall'Europa. Oggi sento parlare di negoziato su una frontiera soft tra l'Irlanda e l'Irlanda del Nord, cioè del fatto che si sta trattando affinché la frontiera tra l'Irlanda e l'Irlanda del Nord non diventi di nuovo militarizzata, che non si stimolino di nuovo in Irlanda del Nord fenomeni di terrorismo che abbiamo visto nella storia, che questo non si riproduca in tutti i Paesi europei. Lo vogliamo dire o no ai federalisti di casa nostra che non c'è nessuna regione federalista in Europa che, mentre non riconosce il proprio Stato, non veda nell'Europa il proprio approdo? È così per la Catalogna, per i fiamminghi, per gli scozzesi, per tutti questi.
2017-12-12	PD	SangalliGianCarlo	Altrimenti non avremmo avuto questa dignità per poter parlare all'Europa.
2017-12-12	PD	SangalliGianCarlo	Amnesty International c'era allora e c'è anche adesso e adesso siamo impegnati a fare in modo che le condizioni di quei centri di accoglienza in Libia siano rese umane - oggi abbiamo ascoltato in Senato i rappresentanti dell'Organizzazione internazionale per le migrazioni delle Nazioni Unite - e siano rese vivibili, perché questa vivibilità consente che tra l'Europa e il continente africano, che è il più riproduttivo al mondo, si possa tessere un'intensità di rapporto, che non può essere banalizzata semplicemente con il blocco dei migranti, pensando di costringerli là, senza farsi un problema su come li si costringe. Occorre invece un fertile terreno di collaborazione e bisogna dire ai nostri concittadini che senza questo fertile terreno di collaborazione regrediremmo, non fermeremo i grandi movimenti migratori e ci troveremo ad essere un Paese bersaglio di una pressione terrificante, se non altro per la nostra posizione geografica.
2017-12-12	PD	SangalliGianCarlo	In questa Europa e di questa azione europea si andrà a parlare da dopodomani. Molti non se ne sono accorti, in quanto la propaganda elettorale porta altrove, ma i cittadini italiani devono sapere che nel prossimo Consiglio europeo, con molta dignità, va un Paese a discutere dignitosamente del futuro dell'Europa.
2017-12-12	PD	SangalliGianCarlo	Le riforme che ci sono state e che l'Europa ci riconosce ci danno oggi quel tono, che qui abbiamo notato, di maggior capacità di influenza delle politiche europee e che ci consentirà di chiedere cose che a noi interessano molto, come la revisione del Trattato di Dublino, di ricordare ai partner e alle istituzioni europee che la gestione del fenomeno migratorio non è una responsabilità di uno solo ma deve essere condivisa e che bisogna ridurre i fondi a quei Paesi europei che rifiutano le proprie quote di migranti e di fare la propria parte rispetto ai problemi dell'immigrazione. Dobbiamo affrontare anche la Brexit e in questa sede vorrei dire brevemente che è un negoziato difficile, problematico, non semplice. Il Regno Unito è un grande Paese che esce dall'Europa; forse, se dovesse rifare quel referendum, oggi farebbe delle scelte diverse da quelle che ha fatto qualche mese fa
2017-12-12	PD	SangalliGianCarlo	Lo vogliamo capire o no che l'Europa è contemporaneamente riconoscimento del federalismo e delle identità regionali specifiche e contemporaneamente di una nazione unica che deve essere appunto l'Europa nella quale si ritrovano anche le minoranze? Vi è poi un passaggio difficile: la scelta di Trump del riconoscimento da parte degli Stati Uniti di Gerusalemme come capitale di Israele è un passaggio che non condividiamo e lo abbiamo detto al Consiglio di sicurezza delle Nazioni Unite qualche giorno fa.
2017-12-12	PD	SangalliGianCarlo	Si fa più Europa in questo Consiglio europeo. Mi dispiace tanto per gli antieuropeisti, che erano tanti fino a qualche giorno fa. Mi dispiace per loro, ma si fa più Europa, perché quando si realizza un programma di cooperazione strutturata e permanente di difesa, si fa più Europa. Su cosa l'Europa deve strutturare il proprio modo di comportarsi e la propria unitarietà, se non nell'avere una strategia comune di difesa e di approccio alle grandi questioni internazionali? Si fa più Europa perché si mettono in discussione i rapporti tra l'Unione europea e la NATO, sulla base delle indicazioni del Vertice di Bratislava. Vorrei si ricordasse che soltanto qualche mese fa c'è stato il Vertice di Bratislava, che ha definito nuovi rapporti tra Unione europea e NATO. Si fa più Europa, perché si fa un'Europa più sociale. Sebbene tutto ciò passi come fosse una "leggerezza dell'essere", il fatto che si potenzi il progetto Erasmus, che si mettano in rete le università europee, che si crei un pilastro europeo per la protezione dei cittadini, per la crescita e l'occupazione, il fatto che si prefiguri una carta dei diritti sociali europei, mi paiono temi che "fanno Europa". Fanno Europa sul serio, non un'Europa che parla male di sé stessa, in cui ognuno trova le responsabilità proprie in quelle degli altri; un'Europa che si impegna a perseguire con determinazione i progetti concernenti il proprio futuro delineati dall'agenda dei leader e negli obiettivi della Carta sociale europea; a sostenere la cooperazione strutturata per la difesa; a fare una politica estera europea che metta al centro il Mediterraneo con un partenariato strategico con l'Africa e un piano di stabilizzazione dello sviluppo multilaterale, il consolidamento di un'autentica dialettica politica europea attraverso misure come l'istituzione di una circoscrizione europea, la difesa della democrazia e dello Stato di diritto in Europa, un rafforzamento degli strumenti di difesa dell'Unione. Si parlerà della necessità di rilanciare l'idea di una procura europea contro il terrorismo e la criminalità organizzata. Meno Europa? Questa è Europa; l'Europa che si dà strutture, politiche, modalità di intervento. Questa è Europa. Noi a questa Europa possiamo parlare - mi dispiace per quelli a cui ciò dispiace - con una qualche dignità per quello che abbiamo fatto nel Mediterraneo, per quello che abbiamo fatto con l'Africa e - consentitemi di dirlo - per quello che abbiamo fatto nel nostro Paese con i risultati economici che abbiamo prodotto, con i miglioramenti che abbiamo fatto.
2017-12-12	PD	SangalliGianCarlo	Signora Presidente, senatrici, senatori, componenti del Governo, vorrei fare una prima considerazione, perché forse questa sarà l'ultima occasione in questa legislatura per parlare delle politiche per il Consiglio d'Europa. La considerazione è un po' ironica e un po' estetica: è cambiato lo stile; c'è una relazione migliore con il Parlamento; c'è da parte del Presidente del Consiglio uno stile adeguato al rango. Devo dire che lo stile è certamente cambiato e che lo apprezzo molto anch'io, ma ciò che è cambiato è che nel corso di questi anni si è compiuta una sequenza di azioni che hanno cambiato la situazione. Non c'è un cambiamento dello stile, ma della situazione. Soltanto due anni fa noi eravamo impegnati - sarebbe giusto che lo sapessero i cittadini italiani che ci seguono, quindi non coloro che adesso devono fare campagna elettorale, ma coloro che dovranno sentire la campagna elettorale - a salvare centinaia di migliaia di vite umane in mare. L'hanno fatto le nostre Forze armate; l'ha fatto un'eroica Guardia costiera; l'hanno fatto eroicamente le popolazioni del nostro Mezzogiorno; abbiamo fatto quello che nessun altro Paese d'Europa aveva fatto. Quando eravamo a quel punto, ci siamo sentiti dire che avremmo dovuto limitare e regolare i flussi dei migranti verso il nostro Paese. Lo abbiamo fatto, con politiche internazionali e interne molto forti e adeguate, che hanno guardato all'Africa e non soltanto ai Paesi di imbarco, ma anche a quelli di partenza e di provenienza. Abbiamo fatto accordi con le comunità locali e con i Paesi più arretrati della fascia sub-sahariana, abbiamo creato le condizioni per le quali erano i briganti di esseri umani a trovarsi più in difficoltà e, contemporaneamente, si sono trovate le condizioni per avere un Governo in Libia, che collaborasse con noi al contenimento delle partenze, avendo dietro - e questo è uno dei temi del prossimo Consiglio europeo - dei Paesi africani che possono avvalersi di un accordo con l'Unione europea per cercare di sostenere le proprie economie e la propria situazione. Certamente è cambiata la situazione: è una questione di empatia, di simpatia, di educazione, ma essa è cambiata profondamente. Sono molto contento che tante forze politiche oggi ci abbiano raccontato degli allarmi di Amnesty International circa i cosiddetti centri di accoglienza in Libia. Non ricordo però questi appelli di Amnesty International quando due o tre anni fa la gente affogava in mare, noi la salvavamo e ci sentivamo dire che stavamo facendo qualcosa contro l'interesse del nostro Paese.
2017-12-20	PD	ZandaLuigi	Signor Presidente, dichiarando il voto favorevole delle senatrici e dei senatori del Partito Democratico alle modifiche del Regolamento del Senato sulle quali ci esprimeremo tra poco, c'è qualcosa che voglio dire, anzi, che debbo dire subito. Le nuove norme regolamentari sono per la nostra democrazia parlamentare e rappresentativa un investimento sul futuro. Serviranno a renderla più forte, più efficace, più capace nell'affrontare la sfida di un mondo che ci chiede di risolvere, nel più breve tempo possibile, problemi sempre più complessi e più difficili da governare. Personalmente vedo troppa indifferenza di fronte agli evidenti problemi della nostra democrazia e alla crisi dello Stato. Lo dico pensando non solo alla nostra discussione interna, ma anche e soprattutto osservando il dibattito politico e culturale nel nostro Paese. La questione della condizione dello Stato e l'adeguatezza della nostra struttura democratica alla domanda di rappresentanza e di governabilità, in un mondo che cambia con una velocità e una profondità mai viste, dovrebbe essere la prima preoccupazione di tutte le forze politiche e dei movimenti culturali e sociali del nostro Paese. Sappiamo tutti che nel mondo gran parte delle democrazie è in crisi; una crisi grave, per la quale dobbiamo avere molta attenzione. Sappiamo che alla tenuta della democrazia sono legati non solo i nostri diritti e le nostre libertà, ma anche le condizioni della nostra convivenza civile, del nostro benessere e della qualità della nostra cultura. Una democrazia in crisi disgrega lo Stato, rende fragile l'ordinamento giuridico e indebolisce la divisione dei poteri. Come sappiamo, e come spesso è accaduto in passato e accade tuttora, quando si aggravano, le crisi delle democrazie possono produrre effetti molto gravi, fino a far prevalere forze antisistema, nazionalismi ottusi, istinti reazionari, Governi più o meno autoritari. È per evitare questi pericoli che l'Italia ha bisogno di rafforzare la sua democrazia con profonde riforme della struttura istituzionale. Naturalmente, chi, come me, ha promosso e votato la riforma costituzionale in Parlamento e ha votato sì al referendum, è obbligato a tenere conto del risultato referendario molto più di chi ha votato no. Devo, però, ricordare che i problemi che la riforma tentava di risolvere rimangono tutti intatti, a cominciare dagli evidenti limiti di un bicameralismo paritario che è scomparso in tutta Europa e che produce alla nostra democrazia vistosi deficit in termini di efficienza e di efficacia. Da qui lo straordinario valore che hanno i Regolamenti parlamentari, che sono in grado di condizionare in modo molto rilevante la qualità dei lavori di Camera e Senato, e cioè la qualità delle leggi che governano la società italiana. Forse non tutta l'opinione pubblica ha chiaro fino in fondo il peso dei Regolamenti nella vita istituzionale di una democrazia parlamentare. La loro natura di atti normativi interni li rende non facilmente decifrabili se non dagli addetti ai lavori. Sono, però, certo che in quest'Aula a nessuno sfugge lo straordinario rilievo del voto che esprimeremo a breve. Nel nostro ordinamento i Regolamenti parlamentari hanno una forza e un valore molto vicini a quello delle norme costituzionali e completano, rendendole vive e vitali, le disposizioni della Costituzione sull'organizzazione del potere legislativo. Sono i Regolamenti a disciplinare l' iter delle leggi in Commissione e in Assemblea; sono i Regolamenti a definire l'architettura organizzativa di Camera e Senato; sono i Regolamenti che consentono un'equa distinzione dei ruoli fra maggioranza opposizione. Sono i Regolamenti a definire la posizione del Presidente dell'Assemblea, dei Presidenti di Commissione e degli altri organi del Senato. Sono i Regolamenti, infine, a stabilire le rilevanti prerogative delle Giunte. Le norme che, mi auguro, approveremo a breve aggiornano punti molto importanti del Regolamento del Senato ed entreranno in vigore soltanto nella prossima legislatura. Non sarà, quindi, il lavoro dei senatori in carica a poterne beneficiare, a conferma che l'unico obiettivo del nostro voto non deve essere il nostro particolare e personale interesse politico, ma la migliore efficienza del sistema parlamentare. Nel Comitato ristretto costituito all'interno della Giunta per il Regolamento per l'elaborazione del testo che tra poco voteremo erano rappresentati i Gruppi del Partito Democratico, Forza Italia, Movimento 5 Stelle e Lega Nord. La proposta di modifica, sulla quale questa mattina ad inizio di seduta ha preso la parola il relatore e che tra breve dovremmo votare, è frutto di una positiva collaborazione per la quale desidero ringraziare i senatori Anna Maria Bernini, Roberto Calderoli e Maurizio Buccarella. Li ringrazio molto sinceramente, sottolineando che il lavoro comune non va interpretato come una convergenza politica fra maggioranza e opposizione, che restano politicamente molto distanti, quanto come una leale collaborazione tra senatori di ispirazione politica molto diversa, mossi dal comune intento di rendere più forte e incisiva l'azione del Senato. Questo buon risultato, confortato anche dall'esito di tante votazioni a scrutinio segreto svoltesi questa mattina, è stata anche il frutto di un accordo che prevedeva che il testo finale avrebbe dovuto contenere (e così è stato) soltanto quelle norme sulle quali c'era un consenso unanime di tutti e quattro i senatori del Comitato ristretto. Questo metodo ha portato a sacrificare quelle modifiche che alcuni di noi avrebbero voluto, ma sulle quali non c'era il consenso degli altri. In compenso, però, è stato portato in Giunta e in Aula un testo tra noi largamente condiviso e per il quale, quindi, c'era una ragionevole aspettativa che sarebbe stato approvato dalla Giunta, come poi è avvenuto, e dall'Assemblea, come mi auguro possa accadere tra breve. Io non voglio qui ripercorrere e ripetere il dettaglio della riforma del Regolamento. Ne hanno già dato conto il dibattito di ieri in discussione generale e le dichiarazioni di voto che abbiamo ascoltato pochi minuti fa. Dico solo che le modifiche proposte hanno un valore riformatore molto alto in termini di maggior rispetto della volontà popolare, di velocità dell' iter degli atti legislativi, di qualità e chiarezza dei lavori parlamentari. Nel prevedere che i Gruppi parlamentari debbano corrispondere ai partiti o ai movimenti politici che alle elezioni hanno eletto i loro rappresentanti si rafforza il rispetto della volontà popolare e si pongono limiti alla frammentazione che spesso ci ha caratterizzato. Riducendo i tempi dei nostri interventi, dando un termine alle Commissioni per completare il loro lavoro, stabilendo che le questioni pregiudiziali debbano essere poste solo dai Gruppi o da un decimo dei senatori si imprime una maggiore velocità all' iter degli atti legislativi. Prevedendo che due settimane al mese vengono riservate al lavoro delle Commissioni e che quei giorni non potranno coincidere con quelli dedicati all'Assemblea si contribuisce sensibilmente a migliorare la qualità dei lavori parlamentari, perché i vantaggi di un esame approfondito in Commissione prima che il testo arrivi in Aula sono evidenti. Dopo l'approvazione di questa riforma, arriveranno all'Aula solo testi più compiutamente definiti in Commissione, testi che l'Assemblea nel suo dibattito dovrà solo perfezionare, completare e infine definire. La riforma ha, infine, l'obiettivo di rendere quanto più ordinata possibile la disciplina dei nostri lavori, anche aumentando la chiarezza dell'espressione della volontà dei senatori. Serve anche a questo la previsione che il voto di astensione, che ora in Senato equivale a un voto contrario, torni ad essere un vero voto di astensione, ossia un voto neutro. Signor Presidente, il lavoro sui Regolamenti, compiuto dal Comitato ristretto e dalla Giunta non partiva dal nulla ma aveva come base numerose proposte di modifica che diversi senatori dei vari Gruppi hanno presentato in questa legislatura e in quelle precedenti. Tra i tanti senatori che nel passato recente hanno dedicato tempo e fatica alla formulazione di proposte di modifica del Regolamento voglio ricordare: Anna Finocchiaro, Massimo Brutti, Gaetano Quagliariello, Stefano Ceccanti e Renato Schifani. Ricordo il lungo iter della riforma e do atto del lavoro di alcuni tra quanti in passato l'hanno promossa, soprattutto per sottolineare come nessuno di noi abbia il titolo ad attribuirsi il merito della riforma. Certamente non ne ho titolo io, né - mi scuseranno - ne hanno il relatore Calderoli, che vi ha tanto lavorato, o il presidente Grasso, al quale si deve - e di questo lo ringrazio - l'indicazione e la costituzione del Comitato ristretto. Credo che noi dobbiamo avere l'ambizione di attribuire le responsabilità e il merito di questa riforma all'intera Assemblea. Dobbiamo saper dire a voce alta che, a conclusione di una legislatura molto difficile, caratterizzata e attraversata da pesanti tensioni politiche, il Senato della Repubblica ha saputo e voluto approvare - mi auguro a larga maggioranza - una incisiva riforma del suo Regolamento nel solo interesse di migliorare il lavoro della prossima legislatura. Per me, signor Presidente, questa è buona politica
2017-12-21	PD	FattoriniEmma	Signor Presidente, onorevoli colleghe e colleghi, per rispondere con agio alle obiezioni del collega Malan, vorrei tornare alla ragione di fondo, alla ratio di questo provvedimento, sottolineando il fatto che sul tema della violenza alle donne e ai minori chiudiamo la legislatura con un provvedimento come questo, che invece io ritengo molto significativo proprio per la sua natura e che onora quella Convenzione di Istanbul con la cui ratifica aprimmo sostanzialmente cinque anni fa la legislatura, nel giugno 2013. Questa Convenzione è molto importante per due ragioni. La prima è perché vincola giuridicamente gli Stati - ed è la prima volta che accade - a integrare prevenzione, protezione, azione penale e politiche. Non si limita cioè a quell'ammonimento e a una generica minaccia di sanzioni che spesso accompagnano queste denunce, ma è una Convenzione che vincola. La seconda è che, per la prima volta, la violenza alle donne e ai minori (per questo non è un reato generico) finalmente rientra nella trasgressione dei diritti umani, in quanto viola il principio di uguaglianza. È un cambio di passo culturale e giuridico. Il nostro Parlamento è stato tra i primi in Europa a ratificare la Convenzione. Ricordo l'emozione di averlo fatto qui in Senato, per conto della Commissione esteri in quel mese di giugno, con un voto espresso - lo ricordo al senatore Malan - all'unanimità: tutti lo votammo. A quella ratifica seguirono importanti provvedimenti legislativi che non sto qui a ricordare, alcuni dei quali prevedevano incrementi delle risorse stanziate per i centri antiviolenza e, da ultimo, la stessa Commissione sul femminicidio. Stiamo compiendo uno sforzo congiunto per istituire una cabina di regia, al fine di coordinare prevenzione e sostegno, dalla scuola di polizia, al pronto soccorso, al controllo della pubblicità. Dicevo che l'Italia - mi interessa questa dimensione internazionale che spesso non valorizziamo abbastanza - è il primo Paese in Europa ad affrontare con questa ampiezza e natura la questione. Qual è la ratio, qual è il punto morale e simbolico di questo provvedimento? Il fatto che il reato sia molto più grave quando il crimine avviene nel cuore delle relazioni affettive: è un discorso complicato, ma vado a specificarlo meglio. Parlo cioè di quelle relazioni intime che non sono solo legate alla consanguineità, ma a un'idea profonda di relazionalità affettiva che, per definizione, richiede e chiama affidamento, fiducia, rispetto e protezione, cioè tutto quello che dovrebbe procurare rassicurazione: ciò rende particolarmente odioso questo crimine e connota la qualità di questi orfani che non sono orfani accidentalmente. In altri termini, ribalta concettualmente e giuridicamente - questo è molto importante per il nostro sviluppo giuridico - la logica del delitto d'onore. Lo spirito e la ragione che ci muovono sono infatti quelli di archiviare quella cultura del delitto d'onore che cancellammo tardivamente nel 1981, ma che riemerge con odiosa forza, in qualche modo subliminale, quando si afferma da tutte le parti, anche da parte di chi condanna questi crimini, come la stampa che li denuncia, che sarebbero la passione, la gelosia e il possesso le cause di questi crimini e quindi sempre una motivazione d'amore. Con ciò si finisce oggettivamente e indirettamente per alimentare questa cultura: non è una condizione esplicita (ovviamente nessuno ammetterebbe questa posizione), ma è un messaggio subliminale. Non è solo una cultura residuale e punitiva e non si manifesta solo in contesti arretrati, ma anche in contesti moderni, perché apre esattamente a quella cultura di cui dicevo prima. Per terminare vorrei ricordare il nostro contributo internazionale, di cui abbiamo potuto verificare l'efficacia quando abbiamo partecipato con la collega Puglisi e la collega Fabrizia Giuliani della Camera al dibattito voluto dal Parlamento europeo su questo tema. Vi dico solo questo: stiamo tornate sconfortate da Bruxelles per le resistenze dei Paesi dell'Est, in primis della Polonia, a ratificare la Convenzione. Infatti, a loro avviso, le leggi contro la violenza domestica e familiare intaccherebbero le radici dei princìpi cattolici e la tradizione. Questi sono argomenti che sono all'ordine del giorno nelle sedi internazionali: il conservatorismo misogino e xenofobo di quelle culture si alimenta di queste motivazioni. Ebbene, abbiamo detto loro che la difesa della famiglia può avvenire solo se si rafforzano le relazioni affettive basate sulla libertà e la dignità. Quindi concludo dicendo che dobbiamo fare attenzione anche a queste radici quando parliamo del pericolo del populismo europeo che avanza e minaccia l'Europa, usando questi temi e facendo leva su queste paure. Vorrei ricordare a tutti - e questo è un discorso che non conosce partiti o appartenenze - che noi, tutti noi, anche per il lavoro svolto in questi cinque anni, non solo aiutiamo le donne italiane e i loro bambini, questi specialissimi due volte orfani, ma siamo - e concludo davvero - all'avanguardia e alla testa della difesa delle donne europee su questi temi. Di questo siamo orgogliose e, come donne, concludiamo molto volentieri la legislatura con il provvedimento in esame.
2017-12-21	PD	PuglisiFrancesca	(ore 19,06) ( Segue PUGLISI). Con il provvedimento che ci apprestiamo ad approvare, quindi, non si apporta solo un intervento di ordine sistemico, piuttosto si supera definitivamente l'impostazione del codice Rocco e la sua visione della cittadinanza femminile. Nella prossima legislatura, come chiesto da molti di voi, dovremo estendere questa aggravante anche al coniuge divorziato, alla parte dell'unione civile, ove cessata, per superare questa differenziazione di pena tra coniugi e parti dell'unione civile e divorziati da un lato ed ex conviventi dall'altro. Nella legge di bilancio ho verificato, senatore Caliendo, che in realtà il contenuto di quell'emendamento che abbiamo approvato all'unanimità è rimasto intatto. Ne hanno soltanto cambiato il titolo, purtroppo, non so per quale impeto e zelo. Con quell'emendamento, che abbiamo approvato all'unanimità, estendiamo a tutti gli orfani di femminicidio, ovvero anche a quelli la cui madre sia stata uccisa in quanto donna da uno stupratore o da uno stalker, come purtroppo è accaduto la scorsa estate ad Ester Pasqualoni la dottoressa oncologa di Teramo madre di due figli. Voglio dire anche al senatore Buccarella che quella norma sulla giustizia riparativa e lo stalking in realtà l'abbiamo già corretta nel decreto fiscale, quindi siamo già intervenuti riconoscendo un errore che aveva fatto il Parlamento con un intervento del Governo. In questa legislatura abbiamo cercato di affrontare con grande determinazione il contrasto alla violenza maschile sulle donne. Abbiamo, come dicevo, ratificato subito la Convenzione di Istanbul, subito dopo abbiamo convertito il decreto-legge n. 93 del 2013 contro il femminicidio e la violenza di genere che inserisce nel nostro ordinamento misure importanti di protezione e repressione dei reati come il gratuito patrocinio per le donne vittime di violenza a prescindere dalle condizioni di reddito, l'ammonimento e l'allontanamento d'urgenza dalla casa familiare, l'arresto in flagranza di reato del maltrattante, l'aggravante per violenza assistita da minori. Per promuovere un vero cambiamento culturale, nella riforma della scuola abbiamo introdotto l'obbligo per le scuole di ogni ordine e grado di inserire nei piani triennali dell'offerta formativa azioni di educazione alla parità tra i sessi e di prevenzione alla violenza di genere rivolto non solo a studenti e studentesse ma anche alle famiglie e agli insegnanti. Recentemente la ministra Fedeli ha emanato le linee guida per l'educazione al rispetto. Nel 2015 è stato presentato dal Governo il Piano nazionale straordinario contro la violenza di genere che istituisce la cabina di regia fra Ministeri, Regioni e istituzioni coinvolte nella rete di prevenzione, protezione e repressione dei reati ed un osservatorio cui partecipano anche centri antiviolenza e le forze della società civile. Infine, il 19 aprile il Senato ha istituito la Commissione di inchiesta sul femminicidio e la violenza di genere, che ho l'onore di presiedere e che a gennaio depositerà, come definito ieri in Commissione, le proprie conclusioni per lasciare indicazioni utili al prossimo Parlamento e al prossimo Governo sulla strada da intraprendere. Voglio cogliere questa occasione per ringraziare sia la maggioranza che l'opposizione per l'armonia, la serietà e la collaborazione con cui ciascuno sta offrendo il proprio apporto, fatto non scontato con l'avvicinarsi della campagna elettorale e la leale collaborazione anche di tutte le istituzioni al lavoro della nostra inchiesta. Come è emerso dalle indagini ISTAT del 2014, gli autori delle violenze più gravi - violenza fisica o sessuale - sono prevalentemente i partner attuali o gli ex partner 2.800.000 donne sono state vittime delle loro violenze. Se sono diminuite lievemente le denunce di violenza sessuale (il che non significa che siano diminuiti i reati) sono però senz'altro aumentate le denunce di stalking e di maltrattamenti in famiglia. La violenza sulle donne è un fenomeno complesso che sfugge alle statistiche e che va ben al di là dei casi di cronaca. È quell'onda di hashtag, quella volta in cui i giovani e meno giovani hanno fatto emergere il mare di molestie e di violenze subite nei luoghi di lavoro, in famiglia, sul bus, in strada, dal marito della migliore amica, come denunciato da Asia Argento e altre donne dello spettacolo, un quotidiano fatto di mancanza di rispetto e di sopraffazione. Mentre il numero di omicidi cala in modo drastico nel nostro Paese e si è ridotto del 39 per cento, la riduzione di vittime di sesso femminile è solo del 14 per cento, quindi, come sottolineato dal generale Tullio Del Sette in audizione in Commissione d'inchiesta, questo determina un innalzamento in termini relativi del numero degli omicidi con vittime di sesso femminile. Non solo, ma i dati ci dicono che i delitti sono sempre più efferati. Ma se abbiamo una normativa tra le più avanzate d'Europa, inclusa la legge che oggi stiamo votando, allora perché le donne non denunciano le violenze subite? È questo il grande tema politico che ci dobbiamo porre, sforzandoci di dare le risposte che le donne meritano. Senz'altro occorre offrire percorsi di autonomia abitativa e lavorativa alle donne che vogliamo far uscire dalla violenza domestica, come si è iniziato a fare con il piano straordinario. Occorre la presenza diffusa di centri antiviolenza e case rifugio e la vicinanza delle istituzioni, perché quelle donne con figli possano decidere subito di uscire dalla casa prima che accada il fatto irreparabile. E ancora, come ha ricordato la senatrice Lo Moro nel suo intervento, c'è molto da fare per coordinare il lavoro di magistrati, avvocati e psicologi, assicurando che queste professionalità abbiano un'adeguata formazione e dunque è fondamentale anche il lavoro dell'università in questo senso. Voglio ricordare qui, perché non fanno parte, purtroppo, di questo provvedimento, anche i 46 bambini uccisi insieme alla madre, 18 uccisi per vendetta verso la ex, fra cui Federico Barakat, ucciso dal padre in un incontro protetto e Andrea Talpis, per cui l'Italia è stata condannata dalla Corte europea di giustizia per non aver ascoltato le denunce di violenza domestica della madre. È proprio per questo che una delle indicazioni che darà al Parlamento, una raccomandazione che presenterà la Commissione di inchiesta sul femminicidio, è quella di rispettare la Convenzione di Istanbul anche nel caso dell'affido condiviso, che non può essere dato nel momento in cui un giudice ha riconosciuto la violenza domestica subita dalla madre e dai suoi figli. Oggi compiamo un passo importante. Sappiamo che forse non è la legge perfetta che avremmo tutti voluto, ma noi la voteremo con grande determinazione perché siamo convinti che quei bambini e quelle bambine, quei ragazzi e quelle ragazze oggi hanno dei diritti in più e quindi è a loro che è dedicata, nella prossimità del Natale.
2017-12-21	PD	PuglisiFrancesca	Signora Presidente, senatrici e senatori, siamo i primi in Europa a dare, con la legge che stiamo per approvare, una tutela a bambine e bambini, ragazze e ragazzi, che hanno avuto la vita sconvolta dal dramma dell'uccisione della propria madre per mano del padre, poi suicida nel 30 per cento dei casi o successivamente detenuto. Sono i cosiddetti orfani speciali, 1.600 circa dal 2000 al 2014, come rivelato dalla ricerca «Switch off», coordinata dalla professoressa Anna Costanza Baldry, che saluto, perché ci sta seguendo.
2017-12-22	PD	BiancoAmedeo	Signor Presidente, vedo che ha fatto un po' di prevenzione. Io la soddisfo subito anticipando che consegnerò il testo, spendendo solo pochissime parole. PRESIDENTE. La Presidenza l'autorizza a consegnare il testo dell'intervento affinché sia allegato al Resoconto della seduta. BIANCO (PD). Quando si vota qualunque provvedimento credo che il legislatore si chieda se esso colga esigenze reali e se sono problemi veri quelli che si affrontano. In secondo, luogo, si chiede immediatamente se ciò che si propone e ciò che c'è scritto nel provvedimento, affronti e risolva o meno i problemi. Credo che il testo legislativo al nostro esame sia complesso per le tematiche che affronta. Come abbiamo visto anche nel voto, ci sono diversi gradi di gradimento dell'Assemblea rispetto al testo. È altresì un testo complesso perché è un mix di deleghe e di novelle legislative. Io credo che il provvedimento affronti problemi veri. Lo abbiamo ascoltato sulla ricerca, sull'enorme questione delle professioni sanitarie e delle istituzioni professionali che ne governano i principi etici e civili fondamentali. Lo abbiamo ascoltato nelle misure che riguardano il riconoscimento e la regolazione. Guardate che il riconoscimento è il presupposto per regolamentare e questo è un principio che vale in tutta Europa. È così che dobbiamo leggerle, non come corse o rincorse. Certo, sarà difficile, ed è difficile governare la molteplicità di competenze e le linee di confine. Credo però che se resterà al centro l'unica vera e grande mission di queste professioni, che è quella di rispondere e mettere al centro i bisogni della persona assistita, guerre non ce ne devono essere e non ce ne saranno. Mi soffermo quindi sulle altre misure, riservandomi poi una chiacchierata, naturalmente se lo desidera, con il senatore Gaetti su alcune preoccupazioni relative alla legge n. 24. Bisognava correggere un errore fatto su tale legge e sui medici del Ministero. Credo che questi siano atti dovuti. In conclusione, signor Presidente, il provvedimento affronta temi veri e dà risposte vere e concrete a problemi veri. Il provvedimento ha la spinta riformista che serve per andare avanti ed è per tali ragioni che dichiaro il voto favorevole delle colleghe e dei colleghi, senatrici e senatori del Gruppo del Partito democratico.
