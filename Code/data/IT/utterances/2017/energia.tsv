2017-01-10	M5S	GirottoGianniPietro	Colleghi e cittadini, mentre le bollette energetiche degli italiani salgono in modo incontrollato (al 1° gennaio, +5 per cento quelle del gas e +1 per cento quelle dell'elettricità), mentre la produzione di energia elettrica da fonte fossile aumenta e la produzione di energia elettrica da fonte rinnovabile diminuisce...
2017-01-10	M5S	GirottoGianniPietro	Grazie, signora Presidente. Mentre accade questo, il ministro allo sviluppo economico Carlo Calenda pensa di far riscrivere le regole della strategia energetica nazionale dagli stessi attori che quegli aumenti stanno determinando. Su questo punto, il Movimento 5 Stelle ha presentato un'interrogazione su cui chiediamo una risposta al più presto. Nello specifico cosa è successo? È successo che il ministro Calenda ha scelto di coinvolgere nella consulenza per lo studio di revisione della strategia energetica nazionale la società privata statunitense Boston Consulting Group, da cui arriva Francesco Cuccia, attualmente capo della segreteria tecnica dello stesso Ministro. Quindi, una persona che ha lavorato alla Boston Consulting Group fino a poco tempo fa adesso è capo della segreteria tecnica, e alla sua ex azienda viene conferito questo prestigioso incarico. Insomma, qualche dubbio ci sorge. Sarebbe utile che il Ministro venisse in Parlamento a riferire, invece di affidare a un brevissimo tweet le proprie intenzioni. Ora, noi verificheremo se sulla vicenda esista o no un conflitto di interessi, ma ci preme di chiarire un altro aspetto fondamentale: chi paga quella consulenza. Infatti, cari italiani, dovete sapere che questi soldi non li tirerete fuori direttamente attraverso il Ministero dello sviluppo economico, perché non li paga il Ministero, ma li mettono Terna e Snam, quindi, indirettamente, sempre voi italiani. Terna e Snam perché, evidentemente, hanno un futuro legato mani e piedi proprio al destino della strategia energetica nazionale. Quindi, i due attori principali sono quelli che pagano lo studio su cui andrà basata la modifica della strategia energetica nazionale. Tra l'altro, due aziende che prevalentemente sono ad azionariato straniero e, quindi, potrebbero tranquillamente non fare gli interessi nazionali. Ma perché questo studio non è stato affidato i nostri bravissimi tecnici, veramente bravi, presso il Gestore dei servizi energetici, ricerca di sistema energetico e l'ente nazionale per le nuove tecnologie, l'energia, e lo sviluppo economico sostenibile? Perché continuare a fare decidere sulla strategia energetica nazionale e su aspetti strategici investitori stranieri? Cari italiani, siamo passati, negli ultimi anni, da un controllo strategico pubblico sull'energia ad uno al servizio di interessi particolari privati i cui obiettivi, però, temo non coincidano con un modello di sviluppo sostenibile cui dobbiamo puntare con la strategia energetica nazionale, cioè il raggiungimento dei target e degli obiettivi 2030 sulla riduzione delle emissioni, sull'incremento della produzione di energia rinnovabile e di efficienza energetica, in una parola: lotta al cambiamento climatico e alla disoccupazione. Sì, disoccupazione, perché efficienza energetica e fonti rinnovabili significano centinaia di migliaia di nuovi posti di lavoro.
2017-01-12	M5S	GirottoGianniPietro	Signor Presidente, passiamo di vergogna in vergogna: prima abbiamo sentito dell'inquinamento dell'acqua, un bene fondamentale; adesso parlerò dell'inquinamento dell'aria. Abbiamo avuto la brillante idea di riaprire una centrale a carbone. Sappiamo tutti che il carbone è il combustibile del futuro: sicuro, pulito ed economico (naturalmente sono sarcastico). Abbiamo riaperto una centrale a Genova perché la Francia produce meno energia con il nucleare. Noi italiani siamo stati bravissimi negli anni passati: abbiamo aumentato notevolmente la nostra produzione da rinnovabili e, quindi, siamo tranquilli (anche qui sono tristemente sarcastico). L'Italia negli ultimi due anni è in retromarcia. Colleghi della maggioranza, per favore mettetevelo in testa. Sono dati ufficiali: due anni fa abbiamo perso il 5 per cento di elettricità da rinnovabili e l'anno scorso il 2 per cento. Siamo in retromarcia, mentre nel resto del mondo si incrementa la produzione di energia da rinnovabili: l'anno scorso il fotovoltaico ha avuto un aumento del 30 per cento, mentre noi abbiamo perso lo 0,5 per cento. Siamo fermi e in retromarcia. È una vergogna incredibile! Riapriamo una centrale a carbone alla faccia della COP21, degli obiettivi 2020 e 2030, della strategia energetica nazionale e di quanto ha dichiarato Obama adesso che è libero e non ha più alcuna remora. Ha rilasciato un'intervista a «Popular Science», che vi invito a leggere, nella quale sposa completamente rinnovabili ed efficienza. Come potrebbe essere altrimenti dal momento che creano centinaia di migliaia di posti di lavoro, salvaguardano l'ambiente e l'economia? Noi cosa facciamo in Italia? Riapriamo una centrale a carbone. Vorrei invitare tutti ad andare in miniera a estrarlo per capire cosa comporta. È un messaggio per tutti gli italiani. Questo Governo è in retromarcia, non dategli più fiducia.
2017-01-12	PD	PaduaVenera	Detto questo, «si chiede di sapere: come il Ministro in indirizzo intenda promuovere adeguate misure di sostegno alle aziende che operano nel settore ortofrutticolo, ai fini del ripristino di una effettiva competitività e con particolare attenzione per quelle meridionali, in ottemperanza anche alla normativa comunitaria in materia di aiuti di Stato; se non intenda attivarsi con sollecitudine, presso le opportune sedi, al fine di adottare misure volte a prevedere un maggior rigore» particolare sul quale mi permetto di insistere fortemente «nelle procedure di controllo degli standard igienici e sanitari sui prodotti ortofrutticoli importati, soprattutto dal nord Africa, affinché sia prestata una particolare attenzione alla tutela della salute dei consumatori e al rispetto della normativa in materia di etichettatura sui prodotti importati; se intenda farsi promotore di un tavolo di confronto con Regioni meridionali» e non solo «sindacati e associazioni di categoria, al fine di affrontare le maggiori criticità del settore ortofrutticolo e predisporre un piano pluriennale di rilancio e di sviluppo, ai fini dell'individuazione di concrete modalità di protezione e rilancio dei prodotti, delle aziende e dei mercati locali; se non intenda incentivare misure sostegno per una corretta educazione alimentare». Tutto ciò in aggiunta, in conseguenza e per concretizzare gli impegni che abbiamo assunto in quest'Aula, che il Governo ha assunto: ricordo l'Expo e l'importante impegno che c'è stato con la Carta di Milano, o la legge contro gli sprechi alimentari che abbiamo approvato in Parlamento, in cui c'è una parte importante che riguarda l'educazione, il fornire informazioni giuste ai consumatori, a cominciare dai più piccoli, su come davvero alimentarsi. Tutto questo è in accordo con quanto è stato stabilito a Parigi: pensiamo agli accordi sulla variazione del clima e alle conseguenze che questo determina. Non vado fuori tema se si pensa che tutto fa sistema: l'ambiente fa sistema, così come l'energia; tutto ricade sulla produzione di alimenti e sappiamo come tutto questo potrà ricadere sulla salute dei cittadini e delle cittadine. In conseguenza di tutto ciò che ho detto poc'anzi e delle scelte chiare e precise che sono state fatte con le norme già prodotte, in maniera secondo me importantissima, non solo per la parte che riguarda il dono, che pure è molto rilevante, ma anche per la parte che riguarda l'educazione alimentare, bisogna passare dalle parole ai fatti e questo potrà aiutare in maniera determinante la ripresa della buona, straordinaria agricoltura che il nostro Paese può mettere come fiore all'occhiello e, mi permetto di ricordare, che le Regioni meridionali e la fascia costiera della mia isola producono in maniera eccellente. PRESIDENTE. Il rappresentante del Governo ha facoltà di rispondere all'interpellanza testé svolta.
2017-01-17	M5S	MoroneseVilma	Signor Presidente, intervengo per chiedere al Governo di agire con la massima urgenza sulla questione scuole nella provincia di Caserta, un problema enorme che il Movimento 5 Stelle sta seguendo molto da vicino e sul quale ha già provveduto ad attirare l'attenzione dei Ministri competenti. Abbiamo prodotto diversi atti, anche emendamenti, per provare a sanare una situazione creata dalla finta legge sull'abolizione delle Province, abbiamo depositato interrogazioni, di cui l'ultima il 13 ottobre scorso, la 4-06508 , che intendo adesso sollecitare. Ad oggi, però, Governo e Ministro hanno fatto scena muta. Mi riferisco al fatto che la Provincia di Caserta, cui compete per legge la gestione di 93 istituti, con circa 83.000 studenti, ha informato i dirigenti degli istituti tramite il suo presidente che dal 1° gennaio 2017, gli edifici scolastici, per effetto di mancati interventi sull'edilizia scolastica, sarebbero stati fuori legge, violando pertanto le norme sulla sicurezza, sul rischio sismico e antincendio, e che per via dei trasferimenti economici dalla Provincia allo Stato centrale, previsti dalla legge di stabilità 2015, la Provincia si dichiarava impossibilitata a garantire persino la fornitura dell'energia elettrica e del gas. Con la nostra interrogazione di ottobre avevamo allertato il Ministro dell'istruzione proprio sul fatto che questa situazione avrebbe anche causato l'impossibilità di garantire il riscaldamento nelle scuole e con il freddo record al Sud di queste settimane potrete ben immaginare le condizioni degli studenti nelle aule. Gli studenti, da qualche giorno, sono partiti con la mobilitazione e l'occupazione delle scuole. L'intenzione è quella di occuparne il più alto numero possibile per dare un segnale forte alle istituzioni e già sono numerosi gli istituiti occupati. Il Governo e il Ministro dell'istruzione devono intervenire subito, devono rendersi conto che le gravi colpe dell'incapacità dei partiti e delle istituzioni gravano tutte sulle spalle degli studenti, che si trovano in condizioni assurde. Sono senza strutture idonee, non a norma e senza riscaldamento e, per di più, alcuni sono a rischio crollo, come accaduto al liceo «Salvatore Pizzi» di Capua. Gli studenti vivono con la paura che, in seguito a controlli sulla sicurezza o per intervento della procura, si possa disporre la chiusura delle scuole facendo perdere l'anno scolastico. Faccio presente che a dicembre proprio la procura è intervenuta chiudendo sei istituti per rischi sulla staticità. Signor Presidente, come Movimento 5 Stelle abbiamo presentato anche in Regione Campania una mozione puntuale. Noi del Movimento 5 Stelle siamo dalla parte degli studenti e siamo pronti anche a denunciare quei dirigenti scolastici che proveranno a minacciare gli studenti che chiedono di far valere i loro diritti. Presidente, vogliamo sapere dal Governo cosa sceglie di fare: mandare le pattuglie di polizia fuori dalle scuole per reprimere la protesta o lavorare per garantire il diritto allo studio ai nostri ragazzi in piena sicurezza? Attendiamo una risposta dal Governo.
2017-01-19	PD	PezzopaneStefania	Signor Presidente, colleghi senatori, la situazione che già ieri ho descritto in quest'Aula si è purtroppo aggravata, nonostante l'intervento delle autorità dello Stato, dell'Esercito e della Protezione civile. Sono intervenuti nella giornata di ieri fatti nuovi e gravi. L'appello che io rivolgo al presidente del Senato e ai colleghi è di sostenere questo sforzo che l'Abruzzo sta facendo, non da solo; anche la Regione Marche e altri territori sono stati colpiti da una perturbazione durevole, pesante e che ha interessato anche zone non abituate a precipitazioni nevose così insistenti. Ma nella giornata di ieri, come sapete, in particolare in una parte dell'Abruzzo, si è creata una tragica combinazione tra neve e terremoto e, a seguito di questa tragica combinazione, ci sono purtroppo delle persone che hanno perso la vita. Hanno perso la vita un anziano, per il crollo del luogo dove lavorava, e un volontario. C'è un disperso in un Comune dell'Aquilano, Campotosto, probabilmente vittima di una slavina e c'è questa novità tragica, intervenuta nella serata di ieri, dell'albergo di Rigopiano, in provincia di Pescara (ma "aggrappato" sul Gran Sasso), dove purtroppo si cominciano a contare le vittime. La situazione di emergenza continua. Ci sono oltre 100.000 persone, anche nella zona colpita dal terremoto, senza energia elettrica. Nonostante gli sforzi, le turbine e i mezzi speciali che stanno arrivando, ci sono famiglie e frazioni della montagna dove le persone sono ancora da sole in casa, non sono raggiungibili e sono terrorizzate dal terremoto. Lo sforzo che si sta facendo è grande, ma vi assicuro che bisogna fare di più, sapendo che nelle prossime ore probabilmente dall'hotel di Rigopiano arriveranno ulteriori e non positive notizie. Ringrazio per l'attenzione e chiedo al Presidente di supportare questa mia richiesta di ulteriore sforzo dello Stato.
2017-01-25	M5S	CastaldiGianluca	Oggi contiamo 13.523 sfollati nelle zone colpite dal sisma, mezzo milione di persone rimaste senza luce e senza riscaldamento a causa di un black out elettrico ancora oggi non del tutto risolto, interi Comuni, specie nella provincia di Teramo, rimasti isolati, con le strade non percorribili e i sindaci completamente abbandonati, senza mezzi per poter spalare la neve e liberare le strade, migliaia di persone senza servizi idrici, strade anche molto importanti non percorribili. Ci sono ancora persone e aziende agricole isolate e frazioni raggiungibili con estrema difficoltà. Se qualcuno vuole dire che il livello di prevenzione, rispetto a questa ondata straordinaria di neve, era adeguato e il numero di mezzi messi in campo sufficiente, Presidente, se ne assuma la responsabilità. La colpa non è della neve. Il centro Italia è stato sommerso da una serie di errori, sottovalutazioni, ritardi e anche incompetenze. E il fallimento di chi doveva prevenire questo disastro e soccorrere le popolazioni in difficoltà è sotto gli occhi di tutti. Neve e terremoto sono stati sicuramente un combinato disposto che, ancora una volta, in Italia ci ha fatto assistere allibiti e furenti ad una generale e complessiva impreparazione delle istituzioni, a partire dal sistema organizzativo della Protezione civile e della Regione, che hanno dimostrato di non essere in grado di affrontare emergenze di questo tipo, mostrandosi completamente impreparati, incapaci di attivarsi in tempi rapidi e di garantire i mezzi e gli uomini di cui c'era bisogno. Tutto questo nonostante l'arrivo della fortissima perturbazione fosse conosciuto almeno con cinque giorni di anticipo. Si sapeva, Presidente, e l'inverno in generale non può essere certo considerato un evento imprevedibile. Insomma un fallimento, un fallimento sotto gli occhi di tutti! Sono i sindaci dei Comuni coinvolti dall'emergenza a denunciare i ritardi nei soccorsi e la tragedia dell'Hotel Rigopiano ce lo racconta: la mail con la richiesta d'aiuto venne inviata dall'hotel 11 ore prima alla prefettura di Pescara, al sindaco e alla polizia provinciale. Ed è cento volte più disarmante misurare l'abisso che sta tra l'impegno commovente di tanti lavoratori e volontari, e l'impreparazione o la superficialità di troppe persone inadatte a ricoprire posti nelle catene di comando. Questo è ormai evidente e acclarato. Tra l'altro, in alcuni territori, come il mio, l'Alto Vastese, l'emergenza andava avanti già dalla perturbazione dell'Epifania, con centri isolati e un primo blackout di proporzioni già abbastanza gravi. Cosa non ha funzionato, allora? Di chi sono le responsabilità? Ci poniamo queste domande, ma le rivolgiamo anche a lei, Presidente. Sono state predisposte senza indugio tutte le misure e le attività previste a seguito delle allerte pervenute? Ci dia una risposta. Quali informazioni sono state comunicate fra i vari livelli relative ai rischi valanghe? Quali motivazioni e responsabilità ci sono sulla insufficienza di mezzi? Quanti mezzi effettivi e attrezzature sono a disposizione di enti locali e nazionali, dei corpi di polizia civili e militari e dei corpi di soccorso per situazioni di questo genere? Vogliamo queste risposte e soprattutto le vogliono i cittadini. Quali sono stati i motivi, le cause delle interruzioni e del mancato tempestivo ripristino di erogazione dell'energia elettrica alle utenze anche per otto giorni? E ancora: quanti investimenti relativi alla manutenzione delle linee e della rete di distribuzione elettrica vengono fatti? Noi chiederemo di verificare il rispetto della convenzione tra Terna e Ministero dello sviluppo economico nella parte relativa alla continuità dell'erogazione del servizio di distribuzione e quella relativa agli obblighi di manutenzione per la Regione Abruzzo. Le ricordo che questi sono tutti oneri a carico dei cittadini, contabilizzati in bolletta. Sappiamo tristemente bene, alla luce di questa esperienza, che non siamo più utenti ma clienti per ENEL e Terna. Non vorremmo diventare clienti anche per il Governo! Colgo l'occasione per informarla che questa mattina la conferenza dei capigruppo del Consiglio regionale dell'Abruzzo ha dato mandato al nostro Presidente di chiedere direttamente a lei le dimissioni dei vertici dell'ENEL, all'unanimità.
2017-01-25	PD	PezzopaneStefania	Recuperiamo, allora (come avete fatto), con gli strumenti giusti, con le prefetture e con i Ministeri attivi una forza e un'energia che possano sostenere i sindaci, attrezziamo il territorio.
2017-01-31	LN	StefaniErika	Parlando di degrado della società sembra di ripetere sempre le stesse parole, mentre stiamo parlando effettivamente di una crisi della nostra società e i fenomeni del cyberbullismo devono essere affrontati con energia. Per questo motivo, ben vengano provvedimenti come quello in esame, volti a definire sistemi e misure per affrontare la problematica del cyberbullismo. Probabilmente qualcuno potrà vedere in questo provvedimento troppe aspettative, quasi dei sogni: stiamo pensando di intervenire sull'educazione fornita dalla scuola, nonché sulle misure di prevenzione e sulla formazione rivolta agli educatori. Ma bisogna trovare gli strumenti per bloccare il problema e da qualche parte si deve iniziare. Quando un ragazzo compie azioni di bullismo anche la scuola deve prendere provvedimenti che, nel caso del cyberbullismo, devono essere seri, non può bastare soltanto una pacca sulla spalla del ragazzo. Stiamo parlando di persone che diventano in questo modo - passatemi l'espressione - dei piccoli criminali, perché nel momento in cui si va a distruggere qualcuno e lo si isola, si compie un'azione criminale.
2017-02-01	PD	PezzopaneStefania	Nel 2009, Guido Bertolaso ricopriva contemporaneamente la carica di Sottosegretario di Stato, la carica di commissario e la figura di capo della Protezione civile. Nella sostanza, incarnava nella sua persona tre ruoli differenti. Oggi, con la nuova Protezione civile, queste situazioni sono completamente diversificate. In pratica, nell'esperienza che ho fatto nel 2009, c'era un potere forte e fortemente accentrato, un modello che esplose però, tant'è che, al di là dei risultati raggiunti, fu proprio il Parlamento a volerlo cambiare. Ma da quella ipotesi ad un Dipartimento svuotato di risorse e di competenze c'è quella via di mezzo equilibrata che forse si può raggiungere con questo provvedimento. Il legislatore, insomma, in questa proposta, riesce a riportare novità, forze ed energia all'essenzialità della Protezione civile.
2017-02-02	LN	ArrigoniPaolo	Analizziamo poi la reazione all'emergenza neve dell'Abruzzo e delle Marche. Si sono verificati ritardi e inefficienze nei soccorsi, e tra questi anche la mancanza di carburante; carenze nell'assistenza; interruzioni prolungate per giorni dei servizi essenziali (energia elettrica, riscaldamento, telefonia): tutto a causa della viabilità bloccata per strade colme di neve per il mancato e ritardato intervento di mezzi, spalaneve e turbine, risultati insufficienti, e molti fuori uso per mancanza di manutenzione.
2017-02-15	M5S	GirottoGianniPietro	(ore 12,13) ( Segue GIROTTO). All'articolo 12 riteniamo deprecabile il rinvio dell'obbligo della quota del 50 per cento di utilizzo di energia dalle fonti rinnovabili al fine dell'ottenimento del titolo edilizio per gli edifici di nuova costruzione, previsto per l'anno 2017, considerato che riguarda solamente una minima parte degli edifici interessati rispetto al corposo patrimonio edilizio esistente e che l'imposizione può essere superata con una semplice asseverazione di un tecnico abilitato. Questi contenuti del provvedimento mostrano la continuità dell'attuale Governo rispetto al precedente nella politica energetica industriale. Senza alcuna strategia, si persevera a ostacolare la realizzazione di un modello energetico decentrato, rinnovabile ed efficiente, che potrebbe contribuire a soddisfare realmente le necessità e il bisogno di nuovi posti di lavoro, creando numerose opportunità di sviluppo dell'economia e dell'occupazione e, contemporaneamente, tutelando la salute e l'ambiente. Il Movimento 5 Stelle ritiene di buon senso modificare come proposto il provvedimento per tutelare i consumatori da costi impropri e per ripristinare le certezze necessarie a far vivere un settore che deve diventare, come per altri Stati che guardano in avanti, strategico per il nostro Paese.
2017-02-15	M5S	GirottoGianniPietro	Come sapete, la necessità di far fronte agli sconvolgimenti climatici in atto ha unito la maggioranza degli Stati del mondo intorno all'accordo di Parigi (COP 21). Un accordo, a nostro avviso, al ribasso, in cui l'ex premier Renzi sbandierò, per l'ennesima volta, un green act che neanche «Chi l'ha visto» sa che fine ha fatto. Un atto in cui gli Stati avrebbero potuto e dovuto fare di più. Al di là di questo, però, l'Europa almeno ha conseguentemente adottato il pacchetto «Energia pulita per tutti», sul quale gli Stati membri sono chiamati a impegnarsi per produrre elettricità a zero emissioni entro il 2050, con gli obiettivi per il 2030 di raggiungere il 30 per cento di incremento dell'efficienza energetica e il 27 per cento di produzione di energia da fonti rinnovabili. Nonostante l'Europa abbia quindi individuato una strategia economica su clima ed energia con un indirizzo chiaro, l'Italia invece continua ad intervenire con provvedimenti spot per difendere il vecchio dinosauro: un sistema energetico centralizzato alimentato dai combustibili fossili; contemporaneamente concede un contentino che però mette in una situazione di incertezza gli operatori che rispettano le regole. Nell'articolo 6, il Governo fa slittare l'applicazione della riforma tariffaria al 1° gennaio 2018 (riforma, ricordiamo, inserita con un vero colpo di mano nel provvedimento milleproroghe dell'anno scorso) e ribalta la decisione assunta dal cosiddetto «taglia bollette», spostando gli oneri dai consumi al prelievo dalla rete elettrica. Va ricordato che da un anno, nonostante gli impegni presi dal Ministro Calenda, gli operatori del settore produttivo industriale e imprenditoriale non hanno conoscenza del costo dei consumi dell'energia elettrica. Per chi mi sta ascoltando, soprattutto per i cittadini, vorrei ripetere questa cosa: in tutto il 2016 le aziende non hanno potuto conoscere e non conoscono ancora con esattezza il prezzo dell'energia elettrica. Mi rendo conto che sembra una battuta inverosimile, incredibile, ma per tutto il 2016 e ancora oggi le aziende non hanno potuto sapere con precisione il costo dell'elettricità: ogni commento è superfluo. Come possiamo essere competitivi, concorrere in questo mercato e soprattutto investire? Infatti non si investe. Con la nuova disposizione si esenta dal pagamento degli oneri anche coloro i quali producono e autoconsumano energia prodotta da fonti fossili, contrariamente a quanto chiede l'Europa, ossia di sostenere con l'esenzione solamente l'autoconsumo da fonti rinnovabili e la cogenerazione. In questo ambito, dobbiamo tener presente che l'Autorità non è stata capace di quantificare l'energia autoconsumata e l'impatto sull'intera configurazione degli oneri. È certo, però, che l'esenzione arricchisce alcuni grandi gruppi industriali e penalizza gli altri consumatori, che si troveranno nella condizione di dover pagare maggiori oneri e quindi di subire un incremento involontario dei costi della bolletta elettrica.
2017-02-15	M5S	GirottoGianniPietro	Signor Presidente, cittadini, colleghi, in passato abbiamo sollevato più volte critiche sul ruolo tenuto dall'Autorità per l'energia elettrica e il gas e il sistema idrico. In particolare, sulla riforma delle tariffe elettriche per i clienti domestici, il Movimento 5 Stelle ha denunciato l'eccesso di potere esercitato dall'Autorità che va oltre i limiti delle proprie competenze regolatorie nel momento in cui, scavalcando il ruolo legislativo del Parlamento - quindi, colleghi, scavalcando noi - interviene decidendo gli indirizzi della politica energetica del Paese. Per essere più chiaro: con la riforma delle tariffe che andrà a regime dal 1° gennaio 2018, spostando dal consumo a importi fissi componenti della bolletta, l'Autorità ha reso economicamente sconvenienti gli interventi di risparmio, di efficientamento energetico e di autoproduzione di energia da fonti rinnovabili, orientando, di fatto, il consumatore a consumare dalla rete energia elettrica ora prevalentemente prodotta da fonti fossili - ricordo infatti ai cittadini che i due terzi dell'energia elettrica è ancora prodotta da fonti fossili - scoraggiandolo così a realizzare interventi di autoconsumo o di diminuzione dei consumi, argomento sul quale la maggioranza del Parlamento - noi, cari colleghi - non ha dato segnali. Evidentemente va bene così. Nuovamente, nella segnalazione 20/2017/eel, sull'esame del milleproroghe, l'Autorità va oltre, ritenendo che i sistemi di distribuzione chiusi, fondamentali per lo sviluppo dell'autoconsumo da fonti rinnovabili, e gli interventi di efficientamento energetico non dovrebbero essere realizzati al fine di promuovere la concorrenza nelle reti elettriche. È una posizione di scontro con la segnalazione dell'Autorità garante della concorrenza e del mercato del luglio 2016, nella quale ha osservato che «eventuali ostacoli all'esistenza di reti private definiscono una discriminazione a favore del modello dominante di organizzazione del sistema elettrico - ripeto: a favore del modello oggi dominante di organizzazione del sistema elettrico - basato sulla centralizzazione della generazione di energia elettrica in impianti di grandi dimensioni e sulla trasmissione e distribuzione attraverso reti pubbliche dell'elettricità e dell'unità di consumo, che riflette per lo più le scelte tecnologiche compiute nel passato e non favorisce l'evoluzione delle reti verso nuovi modelli di organizzazione del sistema elettrico che possono utilmente contribuire al raggiungimento degli obiettivi generali di convenienza dell'energia per gli utenti, innovazione, sicurezza e sostenibilità finanziaria del sistema elettrico nazionale, oltre che di tutela della concorrenza». Queste sono parole non mie, ma dell'Antitrust. L'Autorità garante della concorrenza e del mercato chiede altresì al Parlamento «una revisione e integrazione della disciplina normativa e regolamentare riguardante i sistemi di distribuzione chiusi, volta a consentire la realizzazione di nuove reti elettriche private diverse dalla Riu e ad eliminare ingiustificate limitazioni alla concorrenza tra differenti modalità organizzative delle reti elettriche e tra differenti tecnologie di generazione». In conclusione, chiedo ai colleghi di non lasciare ad altri le decisioni di politica energetica che spetterebbero al Parlamento e al Governo di dare attuazione all'ordine del giorno G/2085/48/10, al fine di ripristinare la possibilità di realizzare i sistemi di distribuzione chiusi.
2017-02-15	PD	CollinaStefano	Alle disposizioni originarie del provvedimento si aggiungono: la proroga del termine per l'adeguamento alla normativa antincendio per gli edifici ed i locali adibiti ad asilo nido al 31 dicembre 2017; le disposizioni per la chiamata in ruolo di professore di prima e seconda fascia, di professori di seconda fascia e di ricercatori; la revisione della disciplina dell'elezione dei consigli territoriali degli ordini degli psicologi; il differimento al 31 dicembre 2021 del termine entro cui i diplomi finali delle istituzioni di alta formazione e specializzazione artistica e musicale (AFAM), rilasciati all'esito dei percorsi formativi dell'ordinamento previgente alla legge n. 508 del 1999, devono essere conseguiti ai fini dell'equipollenza ai diplomi accademici di secondo livello, rilasciati dalle stesse istituzioni in base alla normativa vigente; l'estensione all'anno scolastico 2016-2017 della possibilità di attingere alle graduatorie nazionali ad esaurimento di cui all'articolo 2- bis del decreto-legge n. 97 del 2004 (convertito dalla legge n. 143 del 2004), per l'attribuzione degli incarichi di insegnamento a tempo indeterminato e determinato nelle istituzioni AFAM; le disposizioni sull'abilitazione scientifica musicale e sull'idoneità per posti di professore e ricercatore universitario; le disposizioni relative agli istituti per i sordomuti. A proposito di quest'ultimo articolo voglio segnalare la presenza di un ordine del giorno, che dà atto del lavoro che in questi giorni stanno compiendo l'Associazione nazionale Comuni italiani (ANCI) - e quindi gli enti locali - e il Ministero dell'istruzione, dell'università e della ricerca relativamente alla messa a norma degli edifici scolastici, in conformità con le vigenti normative antincendio. È stato fatto un censimento importante e approfondito sugli oltre 40.000 edifici scolastici, rilevando la necessità di adeguarne un po' più della metà. Quindi i Comuni e il Ministero stanno predisponendo un piano di intervento, che potrà attingere anche a fondi del Ministero, per la messa a norma antincendio degli edifici scolastici. Stiamo parlando di 900 milioni di euro in tre anni e quindi di un piano importante, che testimonia come il Ministero e gli enti locali stiano affrontando in modo concreto questo tema. Quindi, la proroga di cui stiamo discutendo a prima vista rappresenta qualcosa di difficile comprensione, ma in realtà comporta un lavoro serio, che Comuni e Ministero stanno portando avanti. L'articolo 5 contiene disposizioni in materia di interno e sicurezza, fra cui la proroga termini relativa al procedimento di promozione a dirigente superiore nonché di accesso alla qualifica di primo dirigente della Polizia di Stato; la proroga del termine in materia di autocertificazioni di stranieri non comunitari regolarmente soggiornanti; la proroga del termine in materia di poteri sostitutivi del prefetto, in caso di mancata approvazione del bilancio degli enti locali; la proroga del termine in materia di contabilità speciale per le tre Province di Monza e della Brianza, di Fermo e di Barletta-Andria-Trani; la proroga del termine in materia di esercizio in forma associata delle funzioni fondamentali dei piccoli Comuni e la proroga del termine relativo a una procedura semplificata per l'accesso alle qualifiche di capo squadra e capo reparto del Corpo nazionale dei vigili del fuoco; la proroga del termine recato da una disposizione attinente alla prevenzione di delitti con finalità terroristica di matrice internazionale e la proroga del termine circa l'impiego delle guardie giurate a bordo delle navi predisposte per la difesa da atti di pirateria. Infine, sono stati prorogati i termini relativi al riparto del Fondo sperimentale di riequilibrio provinciale e ai trasferimenti erariali per le Province di Sardegna e Sicilia ed è stata prevista la proroga del termine per la deliberazione dei bilanci annuali di previsione degli enti locali per l'anno 2017. Durante l'esame in Commissione affari costituzionali sono state approvate diverse misure fra le quali ricordo la proroga del termine per la presentazione dell'istanza preliminare per la sicurezza antincendio da parte di enti ed imprese private e la proroga delle disposizioni relative alla sicurezza antincendio degli alberghi. L'articolo 6 reca una serie di disposizioni in tema di sviluppo economico e comunicazione, fra cui si segnalano la proroga di un anno del divieto di incroci proprietari che impedisce ai soggetti che esercitano l'attività televisiva in ambito nazionale su qualunque piattaforma, i quali conseguano ricavi superiori all'8 per cento del Sistema integrato delle comunicazioni (SIC), e alle imprese del settore delle comunicazioni elettroniche che detengano una quota superiore al 40 per cento dei ricavi di detto settore di acquisire partecipazioni in imprese editrici di quotidiani o partecipare alla costituzione di nuove imprese editrici di quotidiani, esclusi quelli diffusi unicamente in modalità elettronica; la proroga, per il 2017, della convenzione stipulata fra il Ministero dello sviluppo economico e il Centro di produzione SpA titolare dell'emittente Radio Radicale, per la trasmissione radiofonica delle sedute parlamentari, autorizzando la spesa di 10 milioni di euro; la proroga del termine massimo di vigenza dell'attuale rapporto concessorio con la RAI relativo al servizio pubblico radiofonico, televisivo e multimediale, nelle more dell'entrata in vigore del decreto del Presidente del Consiglio dei ministri che affiderà nuovamente la concessione; il rinvio al 1° gennaio 2018 dell'applicazione alla RAI delle misure di contenimento della spesa previste per i soggetti inclusi nell'elenco delle pubbliche amministrazioni inserite nel conto economico consolidato; la proroga di ventiquattro mesi dei termini di pubblicazione dei bandi delle gare per l'affidamento del servizio di distribuzione di gas naturale negli ambiti territoriali in cui sono presenti Comuni terremotati; le proroghe di sei mesi degli obblighi di consultazione del Registro nazionale - condizione legale di efficacia dei provvedimenti di concessione ed erogazione degli aiuti di Stato soggetti a registrazione - in ragione del ritardo nella sua istituzione; il differimento di due anni del termine per la riforma della struttura delle componenti tariffarie degli oneri generali di sistema elettrico per i clienti con usi diversi da quelli domestici e il rinvio al 30 giugno 2017 degli obblighi in tema di adeguamento delle modalità di misurazione e fatturazione dei consumi energetici. Durante l'esame in Commissione affari costituzionali sono state approvate diverse disposizioni tra cui una norma sulle gare per l'affidamento degli spazi pubblici per i cosiddetti ambulanti che fa salvi gli accordi già raggiunti tra le organizzazioni rappresentative del settore, i Comuni e le Regioni e che individua il percorso per l'allineamento della normativa nei territori ove tali accordi e i conseguenti bandi non sono stati ancora discussi. Le modifiche sul tema della struttura delle componenti tariffarie degli oneri generali di sistema. L'emendamento, a fini chiarificatori, dispone l'abrogazione di norme pregresse e riferisce le diverse aliquote percentuali al nuovo criterio di imposizione. La proposta in materia di imprese del gruppo ILVA in amministrazione straordinaria che adegua i termini già previsti da precedenti disposizioni per la cessione a terzi dei complessi aziendali del gruppo ILVA, al fine di rendere compatibile il procedimento di gara con i tempi delle procedure normativamente fissati. Infine, si segnala la proposta relativa all'evento Expo 2015 finalizzata a semplificare i piani per la conclusione del progetto di liquidazione della società Expo. L'articolo 7 reca disposizioni in tema di salute, fra le quali si segnala la proroga di un anno del termine entro cui deve essere adottata una revisione del sistema di governo del settore farmaceutico e della relativa remunerazione della filiera distributiva e la proroga del termine di decorrenza di alcuni divieti e condizioni in materia di procedure sugli animali a fini scientifici o educativi. Su tale ultimo aspetto è stato approvato un emendamento in Commissione affari costituzionali che amplia ulteriormente i termini della proroga. Inoltre, sono state previste misure per favorire la copertura delle sedi farmaceutiche rimaste vacanti ed è stato rifinanziato l'istituto per la riabilitazione e la formazione Anmil ONLUS. L'articolo 8 reca disposizioni relative alla difesa. In particolare, si interviene sull'articolo 2248 del codice dell'ordinamento militare di cui al decreto legislativo n. 66 del 2010, al fine di prorogare di un anno il regime transitorio di avanzamento di grado per gli ufficiali dell'Arma dei carabinieri. Si estende all'anno 2017 la validità dei limiti massimi vigenti di lavoro straordinario consentito per il personale dei corpi di polizia; si prevede la proroga dal bilancio 2016 al bilancio 2017 del termine entro il quale le unità produttive gestite dall'agenzia industrie difesa dovranno conseguire l'obiettivo dell'economica gestione. Si novella il decreto legislativo n. 177 del 2016 al fine di affidare, fino al 30 giugno 2017, la gestione stralcio delle operazioni di chiusura delle contabilità del Corpo forestale dello Stato agli uffici del Comando generale dell'Arma dei carabinieri, con il coordinamento del capo del Corpo forestale dello Stato attualmente in servizio. Infine, si prevede una specifica disposizione concernente il pagamento del contributo obbligatorio per l'iscrizione obbligatoria alla Cassa di previdenza delle Forze armate da parte del personale del Corpo forestale dello Stato transitato nell'Arma dei carabinieri. Durante l'esame in Commissione affari costituzionali è stato prevista la proroga dei mandato dei componenti in carica delle rappresentanze militari ed è stata prorogata l'efficacia delle norme in materia di assegno sostitutivo dell'accompagnatore militare. L'articolo 9 reca disposizioni in tema di infrastrutture e trasporti. In particolare, si prevede la proroga del termine di conclusione dell'operatività della gestione commissariale finalizzata alla definitiva chiusura degli interventi infrastrutturali nei comuni delle Regioni Campania, Basilicata, Puglia e Calabria colpiti dagli eventi sismici del novembre 1980 e del febbraio 1981; la proroga al 31 dicembre 2017 dell'entrata in vigore del decreto del Ministro delle infrastrutture e dei trasporti n. 206 del 2016, recante norme per l'individuazione dei soggetti autorizzati alla tenuta dei corsi di formazione al salvamento in acque marittime, acque interne e piscine e al rilascio delle abilitazioni all'esercizio dell'attività di assistente bagnanti; il rinvio al 31 dicembre 2017 del termine per l'emanazione del decreto del Ministero delle infrastrutture e dei trasporti finalizzato a impedire le pratiche di esercizio abusivo del servizio taxi e del servizio di noleggio con conducente; la proroga dell'applicazione della disciplina riguardante gli obblighi di pubblicità dei bandi e degli avvisi per l'affidamento dei contratti pubblici fino all'entrata in vigore del decreto del Ministro delle infrastrutture e dei trasporti, volto a definire gli indirizzi generali in materia; la proroga al 28 febbraio 2017 del termine per il pagamento del contributo per l'iscrizione all'albo nazionale degli autotrasportatori di cose per conto di terzi; la proroga al 31 dicembre 2018 della facoltà riconosciuta all'ENAC di assumere in via transitoria non oltre venti piloti professionisti con contratto a termine annuale, rinnovabile sino a un massimo di tre anni. L'articolo 9 reca, inoltre, la proroga al 31 dicembre 2017 del termine per l'assunzione di obbligazioni giuridicamente vincolanti per le opere previste nell'ambito della programmazione del Fondo per lo sviluppo e la coesione 2007-2013 ed infine la proroga di un anno del termine per la ratifica degli accordi di programma finalizzati alla rilocalizzazione degli interventi del programma straordinario di edilizia residenziale per i dipendenti delle amministrazioni dello Stato impegnati nella lotta alla criminalità organizzata. La Commissione affari costituzionali, in aggiunta a tali misure, ha approvato nuove disposizioni in materia di rilascio delle autorizzazioni all'esercizio di servizi di linea, in tema del noleggio con conducente, sull'albo dei trasportatori e per la proroga del contratto di servizio RFI. L'articolo 10 reca disposizioni in materia di giustizia, fra cui si segnala la proroga dei termini concernenti gli interventi strutturali sul Palazzo di giustizia di Palermo e le relative procedure amministrative e la proroga fino al 31 dicembre 2018 della disposizione che consente che le funzioni di dirigente dell'esecuzione penale esterna siano svolte, in deroga alla disciplina generale, da funzionari inseriti nel ruolo dei dirigenti di istituto penitenziario. A tali disposizioni si aggiungono le disposizioni relative all'ordine degli avvocati che prevedono la possibilità per coloro che maturino i requisiti secondo la normativa previgente rispetto alla legge n. 247 del 2012 di chiedere l'iscrizione nell'albo speciale per il patrocinio davanti alle giurisdizioni superiori entro cinque anni e non più quattro anni dalla data di entrata in vigore della citata legge n. 247 del 2012. Inoltre, è stata approvata la proposta che estende da quattro a cinque anni il periodo dalla data di entrata in vigore della legge n. 247 del 2012, in virtù del quale, l'esame di abilitazione all'esercizio della professione di avvocato si effettua, sia per quanto riguarda le prove scritte e le prove orali, sia per quanto riguarda le modalità di esame, secondo le norme previgenti. A tali disposizioni si aggiungono le disposizioni che ripristinano, per i magistrati che alla data di entrata in vigore della legge di conversione del presente decreto-legge esercitano le funzioni presso la sede di prima assegnazione o, alla medesima data, hanno avuta assegnata la prima sede, il termine di tre anni per il trasferimento ad altre sedi o per l'assegnazione ad altre funzioni, quale stabilito dal previgente regime di cui all'articolo 194, primo comma, del Regio decreto 30 gennaio 1941, n. 12, innalzato da ultimo a quattro anni dall'intervento dell'articolo 3, comma 1, del decreto-legge 31 agosto 2016, n. 168. Infine, è stata approvata una proposta in favore delle sedi di uffici giudiziari con elevati carichi di controversie pendenti. L'articolo 11 reca disposizioni in materia di beni culturali, in particolare, si segnalano le disposizioni inerenti le misure organizzative relative alla realizzazione del grande progetto Pompei. Infine, è stato previsto il rinvio al primo aprile 2017 del termine per l'emanazione del decreto ministeriale che deve definire le regole tecniche di ripartizione delle risorse assegnate alle Fondazioni lirico sinfoniche, per il triennio 2017-2019, dalla legge di bilancio 2017 e assegna alle stesse ulteriori 10 milioni di euro per il 2017. In aggiunta a tali disposizioni la Commissione affari costituzionali ha approvato misure inerenti in tema di sport, di Fondazioni lirico sinfoniche e in materia di sviluppo di distretti turistici. L'articolo 12 reca disposizioni in materia ambientale, fra le quali si segnalano la proroga fino al 31 dicembre 2017 del periodo in cui continuano ad applicarsi gli adempimenti e gli obblighi relativi alla gestione dei rifiuti antecedenti alla disciplina del sistema di controllo della tracciabilità dei rifiuti, il cosiddetto SISTRI, nonché del termine finale di efficacia del contratto con l'attuale concessionaria del SISTRI. Inoltre, è stata prevista la proroga di un anno dell'applicazione della soglia del 35 per cento di copertura con fonti rinnovabili del consumo complessivo di acqua calda sanitaria, riscaldamento e raffrescamento negli edifici di nuova costruzione e negli edifici esistenti sottoposti a ristrutturazioni rilevanti. La Commissione affari costituzionale ha approvato, fra le altre, una importante disposizione in materia di modifica degli statuti relativamente alle quote rosa nei consorzi di tutela. L'articolo 13 reca disposizioni in materia di economia e finanza. In particolare, si prevede la proroga al 31 dicembre 2017, il taglio del 10 per cento degli emolumenti corrisposti dalle pubbliche amministrazioni ai componenti di organi di indirizzo, direzione e controllo, consigli di amministrazione e organi collegiali comunque denominati e ai titolari di incarichi di qualsiasi tipo; la proroga al 31 dicembre 2017 del termine entro il quale continuano ad applicarsi alla produzione combinata di energia elettrica e calore gli specifici coefficienti necessari a individuare i quantitativi di combustibile soggetti ad accisa agevolata; l'estensione al 2017 del blocco dell'adeguamento automatico dei canoni di locazione passiva per gli immobili condotti dalle amministrazioni pubbliche inserite nel conto economico consolidato, nonché dalle autorità indipendenti e dalla CONSOB e utilizzati a fini istituzionali. Si prevede altresì il posticipo al 1° luglio 2017 dell'applicazione delle norme che dispongono l'effettuazione del pagamento spontaneo delle entrate degli enti locali sul conto corrente di tesoreria dei medesimi enti locali mediante modello F24, ovvero attraverso strumenti di pagamento elettronici (per le entrate diverse da quelle tributarie non è possibile l'utilizzo del modello F24). È inoltre prevista la proroga di entrata in vigore delle norme di recepimento della direttiva MiFID II in ordine al termine per l'esercizio dell'attività di consulenza in materia di investimenti da parte dei soggetti che, al 31 dicembre 2007, già prestavano tale attività senza detenere somme di denaro o strumenti finanziari di pertinenza dei clienti. Infine, si prevede l'anticipazione all'esercizio finanziario 2016 dell'applicabilità di alcune disposizioni contabili che consentono l'assunzione di impegni oltre la data di chiusura dell'esercizio finanziario, la cui efficacia è attualmente prevista a decorrere dal 1° gennaio 2018. In aggiunta a tali disposizioni, in Commissione affari costituzionali sono stati approvati diversi emendamenti, fra i quali segnalo quelli relativi alla proroga della disciplina di coltivazione, produzione e commercio del vino, dei termini dell'accordo di prestito New Arrangements to Borrow (NAB) tra l'Italia e il Fondo monetario internazionale, della concessione di prestiti garantiti dallo Stato a favore del Poverty Reduction and Growth Trust e della partecipazione dell'Italia ai programmi del Fondo monetario internazionale tramite stipula di accordo di prestito bilaterale. Ricordo altresì la previsione dell'estensione del periodo transitorio per l'applicazione, da parte degli intermediari finanziari, del precedente regime in materia di bilanci di impresa e bilanci consolidati, fino ai bilanci relativi all'esercizio chiuso o in corso al 31 dicembre 2017 e, infine, le disposizioni di coordinamento della disciplina IRES e IRAP che recepiscono, dal punto di vista fiscale, le modifiche apportate al codice civile dal decreto legislativo 18 agosto 2015, n. 139, di attuazione della direttiva 2013/34/UE relativa ai bilanci di esercizio, ai bilanci consolidati e alle relative relazioni di talune tipologie di imprese residenti nei Paesi membri dell'Unione europea. Ricordo per ultime, ma non per importanza, le disposizioni relative al terremoto e alle altre emergenze, fra le quali si segnalano la disciplina dei criteri per l'assegnazione da parte del Governo agli enti locali di spazi finanziari, dando priorità agli investimenti dei Comuni colpiti dal terremoto del 2016; la proroga di ulteriori sei mesi; la sospensione delle fatture relative alle utenze localizzate nei Comuni colpiti dal sisma, limitatamente ai soggetti danneggiati che dichiarino l'inagibilità del fabbricato, della casa di abitazione, dello studio professionale o dell'azienda; l'estensione fino al 31 dicembre 2017 dell'esclusione dalla base imponibile IRPEF dei sussidi occasionali, delle erogazioni liberali o dei benefici di qualsiasi genere concessi sia dai datori di lavoro privati a favore dei lavoratori residenti nei Comuni terremotati, sia dai datori di lavoro privati operanti nei predetti territori a favore di tutti i propri lavoratori; la proroga al 31 dicembre 2017 dell'esenzione dal pagamento dell'imposta di bollo per le istanze presentate alla pubblica amministrazione da parte delle persone fisiche o giuridiche nelle zone colpite dal sisma; la proroga al 31 dicembre 2017 dei termini riferiti a rapporti interbancari scadenti dal 24 agosto o dal 26 ottobre 2016 per le banche insediate nei Comuni interessati dagli eventi sismici o per le dipendenze delle banche presenti nei predetti Comuni. Per gli stessi Comuni si posticipa al 31 dicembre 2017 il termine di sospensione dei pagamenti delle rate dei mutui, dei finanziamenti di qualsiasi genere e dei canoni di locazione finanziaria aventi a oggetto edifici distrutti o divenuti inagibili, o beni immobili o mobili strumentali ad attività imprenditoriali, commerciali, artigianali, agricole o professionali; l'assegnazione di un contributo straordinario in favore del Comune dell'Aquila, per l'anno 2017, dell'importo complessivo di 12 milioni di euro, nonché di 2 milioni di euro per gli altri Comuni del cratere sismico. Si prevedono altresì lo stanziamento di un contributo straordinario di 32 milioni di euro in favore dei Comuni interessati dagli eventi sismici verificatisi a far data dal 24 agosto 2016, la cui ripartizione è rimessa a successivi provvedimenti; la proroga al 31 dicembre 2018 del termine per il riconoscimento del compenso per prestazioni di lavoro straordinario rese a seguito degli eventi sismici del maggio 2012; la proroga al 31 dicembre 2017 dell'Unità tecnica amministrativa (UTA), operante presso il Dipartimento della protezione civile della Presidenza del Consiglio dei ministri, nell'ambito delle emergenze e della gestione dei rifiuti nella Regione Campania; la proroga al 31 dicembre 2017 della gestione commissariale relativa alla «Galleria Pavoncelli» e, infine, la proroga alla medesima data del termine relativo alla gestione emergenziale della situazione ambientale dello stabilimento «Stoppani» nel Comune di Cogoleto, in provincia di Genova. Numerosi altri emendamenti approvati nella 1ᵃ Commissione vanno a risolvere questioni rimaste in sospeso nell'ambito dei vari terremoti che hanno interessato nel corso degli ultimi anni il nostro Paese e, in particolare, L'Aquila, l'Emilia-Romagna e, da ultimo, i territori del Centro Italia. Cari colleghi, il provvedimento è notoriamente complesso e ricco di tematiche assai incidenti nella vita del Paese per quanto riguarda sia le pubbliche amministrazioni che i cittadini e le imprese. È un provvedimento corposo per il quale devo ringraziare i dirigenti della 1ᵃ Commissione nella persona del dottor Alessandro Goracci e dei suoi collaboratori. Ringrazio per l'importante lavoro fatto dal Governo i sottosegretari Pizzetti e De Micheli e il ministro per i rapporti con il Parlamento Finocchiaro. Ringrazio particolarmente il Vice Presidente della 1ᵃ Commissione, il senatore Salvatore Torrisi per la sensibilità che ha dimostrato nei miei confronti e per il lavoro condotto, che è stato sicuramente complesso anche per le condizioni in cui si trova la 1ᵃ Commissione, priva della sua Presidenza. Ringrazio tutti i colleghi della 1ᵃ Commissione, e non solo, che ci hanno aiutato a migliorare il provvedimento. Il numero di emendamenti approvati e la conclusione dell'esame del testo credo stiano a indicare il buon lavoro di collaborazione compiuto in Commissione. Ringrazio anche il Presidente della Commissione bilancio e tutti i suoi componenti, perché il decreto milleproroghe è stato portato avanti con una modalità che ha visto le due Commissioni lavorare a stretto contatto e con grandi sinergie. La quantità di emendamenti presentati e la necessità di verificarne la loro praticabilità dal punto di vista della copertura ha comportato un lavoro importante e impegnativo. Spero di aver ringraziato tutti. Se ho dimenticato qualcuno, me ne scuso. Il lavoro che abbiamo fatto credo sia degno di nota e questa Aula ne può quindi prendere atto. Concludo dicendo che alcuni temi controversi all'interno del provvedimento sono stati oggetto di discussioni: la proroga porta con sé contenuti politici e contributi economici e valoriali che spesso sono in contrasto e discutibili. Sono istanze differenti che, sul tema della proroga, trovano un punto di scontro che deve portare necessariamente all'individuazione di mediazioni. E abbiamo cercato di farlo tenendo conto di tutte le questioni in campo e anche in questo credo che la 1ᵃ Commissione abbia dimostrato maturità e responsabilità nel prendere le decisioni che poi sono state adottate.
2017-02-16	PD	ToniniGiorgio	La seconda modifica è relativa all'emendamento 9.67, che pure era stato approvato dalla Commissione, che in sostanza introduceva una proroga rispetto ad una norma introdotta dalla legge di stabilità del 2015, una norma tra l'altro già prorogata nella legge di bilancio in vigore e quindi sarebbe stato un bis in idem del tutto improprio. Dunque, il Ministro ha parlato di un testo sostanzialmente identico e il testo è in effetti sostanzialmente identico, al netto delle suddette modifiche che, come l'Assemblea potrà cogliere (e certamente questo è stato il parere condiviso in Commissione bilancio), sono meramente tecniche. Abbiamo, poi, un tema più complesso: la relazione tecnica allegata al maxiemendamento è stata bollinata, e quindi approvata dalla Ragioneria generale dello Stato, però con tre condizioni che riguardano tre punti dei quali si chiede o la modifica o l'espunzione dal testo del maxiemendamento. Il primo punto riguarda l'emendamento 9.56 (testo 3) del senatore Uras, approvato in Commissione, e rispetto al quale la relazione tecnica dice che, in sostanza, la prevista proroga della contabilità speciale che riguarda l'arteria Sassari-Olbia fino al 2020, si pone in contrasto con le previsioni della legge rinforzata n. 243 del 2012. Questa osservazione del Ragioniere generale dello Stato è ineccepibile. Al comma 8 dell'articolo 15 della legge n. 243 - che è una legge rinforzata e quindi per noi assolutamente importante e che deve prevalere su qualunque legge ordinaria - si legge: «Con legge dello Stato è disciplinato il progressivo superamento delle gestioni contabili operanti a valere su contabilità speciali o conti correnti di tesoreria e la conseguente riconduzione delle relative risorse finanziarie a bilancio dello Stato». È evidente, quindi, che la proroga di una contabilità speciale entra in conflitto con questa norma prevista dalla legge n. 243. Tuttavia, la norma non è perentoria perché parla di «progressivo superamento» e naturalmente, in questo caso, bisogna capire che cosa si intenda con tale espressione. Ora, è evidente che siamo in presenza di un'opera in fase avanzata di realizzazione per la quale il cambiamento di contabilità rischierebbe di portare ad una interruzione o ad un ritardo nel suo completamento. Credo dunque che il carattere assolutamente strategico per una Regione come la Sardegna e il carattere di eccezionalità di tale opera possano aiutarci a superare l'obiezione della Ragioneria che, in ogni caso, non può configurarsi come un'obiezione ex articolo 81 della Costituzione perché non ha a che fare con i profili di copertura, come ci è stato chiesto dal Presidente del Senato di rilevare. Pertanto, rilevando il carattere eccezionale della norma, che non deve costituire precedente in quanto la disposizione prevista dalla legge n. 243 del 2012 circa il progressivo superamento deve essere mantenuta e rafforzata, tuttavia a noi non sembra vi possano essere gli estremi per un parere contrario ex articolo 81 della Costituzione (ove fossimo in quella sede). La nostra raccomandazione al Governo è, quindi, quella di mantenere nel testo del maxiemendamento l'emendamento presentato dal senatore Uras, così come avviene nel testo attuale. Diverso è, invece, il caso di altre due osservazioni della Ragioneria, che riguardano, la prima, l'articolo 13, comma 2- bis, sul contenzioso sulle accise di autoproduzione d'energia e, la seconda, l'articolo 14, commi 7- ter e 7- quater, sui mutui dell'Emilia e la sospensione dei tributi: entrambe le osservazioni hanno rilievo dal punto di vista della copertura. Nel primo caso, la Ragioneria si esprime in maniera assolutamente perentoria: «L'emendamento è suscettibile di determinare minori entrate non quantificate e non quantificabili»; pertanto, in una sede ordinaria della 5ᵃ Commissione per la valutazione del testo formuleremmo un parere contrario ai sensi dell'articolo 81 della Costituzione. Nel caso dell'altra disposizione, sia pure con una formula più tenue, tuttavia si dice che «la disposizione non è assentibile, in quanto priva di una valutazione tecnica della quantificazione degli oneri indicati»; il Dipartimento del Tesoro aggiunge che ha espresso parere contrario sulla disposizione «in considerazione della sua inapplicabilità a causa del legame della proroga con il completamento dell'erogazione dei contributi per la ricostruzione», che dovrebbe essere verificato per ciascun beneficiario. In entrambi i casi si tratta, dunque, di pareri contrari sotto il profilo della copertura e perciò raccomandiamo al Governo di tener conto dei rilievi del Ragioniere generale. Inoltre, dalla discussione in Commissione sono emerse due ultime osservazioni: da parte della senatrice Comaroli è stato fatto osservare come il parere di nulla osta espresso sul comma 14- quater del maxiemendamento a suo avviso presenti dei profili di criticità, in quanto la norma che proroga una scadenza può portare a un minor gettito (si fa riferimento alla norma che riguarda la lotteria sugli scontrini). Tuttavia, la Ragioneria sostiene e certifica che da questa norma non derivano oneri a carico della finanza pubblica; riferisco quindi la questione sollevata dalla senatrice Comaroli, sulla quale però non emergono elementi che consentano di chiedere al Governo un cambiamento del testo. Infine, è stata sollevata una questione che concerne la vita interna al Senato, in particolare da parte del senatore Azzollini, ma con la condivisione più ampia della Commissione, a proposito dell'ex emendamento 13.2002, da cui è stato espunto l'allegato di cui parlavo prima. In tale proposta si affronta infatti una questione di merito talmente complessa e rilevante che, a parere di alcuni commissari, avrebbe raccomandato una lettura in sede referente congiunta con la Commissione bilancio, data l'importanza del tema proposto. Si tratta di un tema che consegno alla nostra riflessione e, in particolare a quella del Presidente, per le prossime volte. Con ciò, ho concluso il mio rapporto all'Assemblea sul lavoro svolto dalla 5ª Commissione. PRESIDENTE. Ha chiesto di intervenire il vice ministro dell'economia e delle finanze, dottor Morando. Ne ha facoltà.
2017-02-21	PD	ToniniGiorgio	Vengo quindi a una rapida elencazione dei punti essenziali. L'articolo 1 contiene le norme per il completamento della procedura di cessione dei complessi aziendali del gruppo ILVA, nonché progetti di efficienza energetica e risanamento ambientale di grandi dimensioni. Questo è il primo grande blocco del decreto-legge che affronta un tema all'attenzione di tutto il territorio e che riguarda l'economia di tutto il sistema Paese e non solo - anche se ovviamente principalmente - del Mezzogiorno e della Regione Puglia. L'articolo 1- bis, introdotto dalla Camera, autorizza una spesa di 24 milioni di euro per il 2017 allo scopo di integrare il trattamento economico dei dipendenti impiegati presso gli stabilimenti produttivi dell'ILVA per i quali sia avviato o prorogato nel corso dello stesso anno il ricorso alla cassa integrazione guadagni straordinaria. L'articolo 2 detta disposizioni finalizzate a garantire un rapido adeguamento alle sentenze di condanna della Corte di giustizia dell'Unione europea pronunciate nel 2012 e nel 2014, evitando l'aggravamento delle procedure di infrazione in essere mediante interventi sui sistemi di collettamento, fognatura e depurazione delle acque reflue necessari. L'articolo 3 interviene sulla composizione della cabina di regia istituita per definire gli indirizzi strategici per l'elaborazione del programma di risanamento ambientale e rigenerazione urbana del comprensorio Bagnoli-Coroglio e per assicurare il coordinamento con ulteriori iniziative di valorizzazione del predetto comprensorio, anche con riferimento alla sua dotazione infrastrutturale. Si prevede, inoltre, che questa cabina di regia sia presieduta dal Presidente del Consiglio dei ministri o da un Ministro o da un Sottosegretario di Stato alla Presidenza del Consiglio da lui designato. Rispetto al testo originariamente approvato dal Governo, nel corso dell'esame presso la Camera dei deputati è stata inserita la possibilità di designare anche un Sottosegretario di Stato alla Presidenza del Consiglio oltre che un Ministro. L'articolo 3- bis, introdotto nel corso dell'esame presso la Camera, autorizza l'attuale commissario straordinario per l'attuazione dell'intervento di messa in sicurezza e gestione dei rifiuti pericolosi e radioattivi siti nel deposito ex Cemerad, nel territorio del Comune di Statte, ad effettuare l'affidamento alla Sogin SpA del servizio di trasporto, caratterizzazione e smaltimento dei rifiuti presenti nel suddetto deposito, nonché la finale bonifica radiologica e rilascio delle aree prive di vincoli radiologici, anche avvalendosi di società controllate. L'articolo 3- ter, introdotto nel corso dell'esame presso la Camera, prevede che la Regione Puglia provveda, avvalendosi dell'Agenzia per la protezione ambientale della Regione Puglia e dell'Azienda sanitaria locale competente, alla predisposizione di un piano straordinario di indagine e di approfondimento, volto alla verifica dello stato delle matrici ambientali nel Comune di Ugento e, segnatamente, nell'area interessata dalla presenza della discarica in località Burgesi. L'articolo 3- quater, inserito nel corso della prima lettura presso la Camera dei deputati, interviene in materia di incentivi sull'energia prodotta a favore degli esercenti di impianti alimentati da biomasse, biogas e bioliquidi. Ciò avviene, da un lato, mediante proroga del diritto di fruire di un incentivo sull'energia e, dall'altro, cambiando i criteri per la determinazione dell'importo del medesimo incentivo. L'articolo 3- quinquies incrementa di dieci unità, limitatamente all'anno 2017, la forza media di ufficio ausiliari di complemento dell'Arma dei carabinieri L'articolo 4 reca disposizioni per contrastare la crisi in atto nel comparto del trasporto marittimo, in particolare nel settore della movimentazione dei container e nelle attività del trasbordo di merci, il cosiddetto transhipment. L'articolo 4- bis, introdotto nel corso dell'esame presso la Camera dei deputati, incrementa il contributo per il completamento e l'implementazione della rete immateriale degli interporti, finalizzata al potenziamento del livello di servizio sulla rete logistica nazionale di cinque milioni di euro per ciascuno degli anni, dal 2017 al 2022. L'articolo 4- ter, introdotto nel corso dell'esame presso la Camera dei deputati, demanda a un regolamento del Ministro della salute e del Ministro delle infrastrutture e dei trasporti la revisione delle modalità, dei requisiti e dei termini per l'accertamento di idoneità delle navi cisterna che effettuano il trasporto di acqua destinata al consumo umano. L'articolo 5 incrementa di 50 milioni di euro per il 2017 lo stanziamento del fondo per le non autosufficienze. L'articolo 5- bis, introdotto nel corso dell'esame presso la Camera dei deputati, destina, nell'ambito della sottoscrizione degli accordi di programma necessari all'assegnazione delle risorse residue del piano pluriennale di interventi per il patrimonio sanitario pubblico, una quota pari a 100 milioni di euro per la riqualificazione e l'ammodernamento tecnologico dei servizi di radioterapia oncologica di ultima generazione nelle Regioni Abruzzo, Molise, Puglia, Campania, Calabria, Basilicata, Sicilia e Sardegna e, in particolare, per l'acquisizione di apparecchiature dotate di tecnologia robotica o rotazionale. L'articolo 6 autorizza il Ministero dell'istruzione dell'università e della ricerca alla stipula e all'esecuzione di convenzioni con il Segretariato generale delle scuole europee. L'articolo 7 prevede il ricorso alla procedura negoziata, senza previa pubblicazione del bando di gara, ai fini dell'aggiudicazione degli appalti pubblici di lavori, forniture e servizi nell'ambito della Presidenza italiana del G7 nel 2017. Il comma 1- bis dell'articolo 7, introdotto durante l'esame presso la Camera dei deputati, autorizza, a decorrere dall'anno 2017, la spesa annua di 500.000 euro, finalizzata all'organizzazione con cadenza annuale della Conferenza per il dialogo Mediterraneo, denominata MED Dialogue. L'articolo 7- bis persegue le finalità di favorire il riequilibrio territoriale tra le diverse zone del Paese, prevedendo che le risorse aggiuntive per le politiche di coesione siano assegnate anche secondo le differenzialità presenti nei territori del Mezzogiorno. Esso prevede, inoltre, l'effettuazione di una ricognizione degli stanziamenti ordinari di spesa in conto capitale nei territori medesimi. In particolare, il comma 1 assegna all'autorità politica per la coesione il compito di curare l'applicazione del principio di assegnazione differenziale di risorse aggiuntive nei territori delle Regioni Abruzzo, Molise, Campania, Basilicata, Calabria, Puglia, Sicilia e Sardegna. L'articolo 7- ter, introdotto durante l'esame presso la Camera dei deputati, consente all'Agenzia per la coesione territoriale di stipulare apposite convenzioni con le società in house delle amministrazioni dello Stato, con l'obiettivo di rafforzare l'attuazione della programmazione 2014-2020, di sostenere la crescita economica e accelerare la realizzazione degli interventi delle politiche di coesione. L'articolo 7- quater, inserito nel corso dell'esame da parte della Camera dei deputati, modifica in parte la disciplina del credito d'imposta per l'acquisto di beni strumentali nuovi destinati a strutture produttive nelle zone assistite ubicate nelle Regioni del Mezzogiorno, introdotto dalla legge di stabilità 2016. In particolare, si prevede l'inclusione della Sardegna tra le Regioni del Mezzogiorno ammesse alla deroga alla disciplina in tema di aiuti di Stato; l'aumento delle aliquote applicate al credito d'imposta sottostante all'acquisto di beni strumentali nuovi; l'ammontare massimo di ciascun progetto di investimento e la soppressione del divieto di cumulo del credito di imposta con gli aiuti de minimis e con altri aiuti di Stato che insistano sugli stessi costi, sempre che tale cumulo non porti al superamento dell'intensità o dell'importo di aiuto più elevati consentiti dalla normativa europea. La Camera ha poi introdotto quattro ulteriori articoli che elenco rapidamente: l'articolo 7- quinquies reca disposizioni per il completamento degli interventi finanziati con i contributi concessi ai sensi di tre disposizioni legislative. A tal fine si consente una proroga per un periodo di tre anni a decorrere dalla data di entrata in vigore della legge di conversione del decreto-legge in esame per l'impiego di quei contributi che, non utilizzati per l'intervento originariamente autorizzato, vengono destinati ad altre finalità di interesse pubblico. L'articolo 7- sexies istituisce in via sperimentale un programma denominato Magna Grecia - Matera verso il Mediterraneo, finalizzato a finanziarie specifici progetti per la valorizzazione del ruolo di Matera quale città porta verso il Mediterraneo. Il programma è connesso al ruolo di Matera quale capitale europea della cultura che le è stato riconosciuto per il 2019. L'articolo 7- septies interviene sul codice antimafia per consentire la destinazione delle aziende confiscate alla criminalità o dei singoli beni aziendali agli enti territoriali. Infine, l'articolo 7- novies introduce modifiche alle disposizioni dell'ultima legge di bilancio che istituivano una nuova misura di maggiorazione del 150 per cento degli ammortamenti su beni ad alto contenuto tecnologico, Industria 4.0. Concludo così la mia relazione e ringrazio i colleghi per l'attenzione.
2017-02-28	PD	RutaRoberto	Va poi fatta un'altra considerazione sui fondi, che si dice siano pochi. Benissimo, questa è un'obiezione che condivido, perché non è che noi ci qualifichiamo poco. Se un minore entra in Italia e noi lo accompagniamo, noi stiamo facendo un'opera di censimento: non lo lasciamo nella clandestinità, stiamo facendo un censimento di quel minore, sappiamo dove va. Tuttavia ciò avviene se abbiamo i fondi, altrimenti entra e poi sparisce anche nei centri di prima accoglienza ed è proprio lì che ciò non deve accadere. È quindi lì che servono più risorse e finanziamenti, affinché quei minori (che abbiano anche diciotto anni e un giorno) entrino, vengano censiti garantendo sicurezza e un percorso possibile, umano, dignitoso, non per delinquere, ma per vivere in maniera dignitosa. Ecco, in quel caso l'obiezione è fondata. Se un emendamento va approvato è quello con cui si afferma che servono molti più fondi. Non sarà infatti l'emendamento di Tizio, Caio o Sempronio a bloccare la clandestinità o i flussi migratori nel mondo, perché la disperazione è ampia e noi dobbiamo rispondere con l'energia, la forza e l'intelligenza di capire che è esattamente opposto il percorso da compiere per garantire sicurezza a noi e dignità a chi viene, disperato proprio come noi siamo andati disperati nel mondo. Siamo andati a morire nelle miniere del mondo e sono pochi i monumenti nel mondo a indicare le miniere in cui sono morti gli italiani minorenni. Noi dobbiamo sapere che questa è storia della civiltà umana a dobbiamo fare un passo in avanti e non un passo indietro.
2017-03-02	M5S	CioffiAndrea	Se vogliamo rimettere sul serio al centro quella parola, non lo dobbiamo fare nel modo che ci propone la maggioranza, che ha perso l'occasione di fare una cosa bellissima. Ci hanno detto infatti che noi amiamo l'utopia ed è vero: noi amiamo l'utopia, che è una parola meravigliosa. Voi, cari compagni del PD, avete perso la vostra energia perché avete abbandonato l'utopia e siete diventati amministratori delegati di uno Stato che non sogna più: questo è il vostro limite profondo.
2017-03-07	PD	VaccariStefano	Signora Presidente, onorevoli colleghi, onorevole sottosegretario Degani, voglio innanzitutto ringraziare la collega Anitori per aver portato all'attenzione di quest'Assemblea un tema decisivo per dare maggiore forza ad un piano strategico nazionale per la messa in sicurezza del territorio, già avviato con Italiasicura. Com'è noto, infatti, il dissesto idrogeologico e il rischio sismico in Italia rappresentano criticità di rilievo nazionale la cui gestione ha assunto carattere prioritario. Basti ricordare i dati storici e le statistiche relative agli ultimi cinquant'anni che stimano in 4.175 le vittime di calamità idrogeologiche e in 4.241 i morti per terremoti, mentre le perdite economiche causate da calamità naturali sono valutate in almeno 240 miliardi di euro di cui il 25 per cento relativo a calamità idrogeologiche. È stato lo stesso Presidente della Repubblica, Sergio Mattarella, ad intervenire di recente su questi temi, spronando a combattere comportamenti e situazioni che costituiscono fonte di grave degrado e pericolo per la salute dei cittadini e a contenere le sempre più allarmanti criticità del dissesto idrogeologico, richiamando altresì, anche nel messaggio di fine anno 2015, l'importanza dello spirito di collaborazione nella cura dei nostri territori. Del resto, proprio il tema della prevenzione è stato ribadito in più occasioni come asset intorno al quale sviluppare politiche coordinate tra Stato e Regioni, mettendo a valore le esperienze che le stesse Regioni hanno già sviluppato nel corso degli anni per approfondire il livello di conoscenza e ricerca sulla riduzione del rischio sismico, sul monitoraggio strategico di alcuni rischi naturali come le mareggiate e le frane, e al fine di mitigare gli impatti sul territorio, sulla popolazione e sull'identificazione e studio delle risorse naturali: l'acqua, il suolo, l'energia geotermica e le risorse minerali. Si tratta di conoscenze fondamentali per l'elaborazione di quadri conoscitivi e per il recepimento delle direttive e delle leggi nazionali ed europee. Il quadro nazionale che manca serve proprio a questo: a supportare le politiche nazionali collegate all'ambiente, alla pianificazione territoriale e delle opere pubbliche, soprattutto attraverso la produzione di sistemi informativi territoriali e di cartografie geologiche, pedologiche e geotematiche, come hanno fatto in questi anni i servizi geologici sismici e dei suoli di molte Regioni italiane. Le strutture geologiche di alcune Regioni italiane sono tra le più complesse al mondo e sono state spesso oggetto di studio da parte di università, del CNR e di altri enti pubblici, generando rilevamenti geologici di ampie parti del territorio collinare e montano, come quello di pianura, producendo banche dati importanti come quelle sui dati geognostici e archeologici. È a partire da questo enorme patrimonio di informazione che è possibile arrivare a produrre, in termini non lunghissimi, la Carta geologica nazionale con risorse certe e costanti, come ha ricordato il collega Dalla Zuanna, raccordando il lavoro già fatto negli anni, come ha ricordato il collega Crosio, evitando duplicazioni inutili e mettendo invece a valore le numerose ricerche applicative sviluppate sull'analisi dei fenomeni. Il suolo è una risorsa vitale, in larga misura non rinnovabile, sottoposto a crescenti pressioni e deve pertanto essere protetto, come riconosciuto anche dall'Unione europea. La stessa corretta gestione del patrimonio idrico intreccia il lavoro di definizione della Carta geologica nazionale per le conoscenze relative alla distribuzione e alla caratterizzazione degli acquiferi. A questo si aggiunge l'elevata pressione cui è sottoposta la fascia costiera della nostra penisola che è gravata da fenomeni naturali come la subsidenza, l'erosione delle spiagge e gli allagamenti durante le mareggiate che mettono in pericolo sia gli abitati che le attività produttive. Per questo servono strumenti di supporto alla gestione integrata anche in questi sistemi, in grado di raccogliere tutti i dati regionali in un sistema informativo territoriale e nazionale che solo una Carta geologica nazionale può mettere a disposizione. Sensibilizzare la società attraverso informazioni sulle tematiche geoambientali, sul concetto di ambiente come bene collettivo da valorizzare anche attraverso i geositi per indirizzare le scelte gestionali e comportamenti individuali verso lo sviluppo sostenibile, è un altro compito importante cui si potrebbe assolvere con la realizzazione della Carta geologica nazionale. Per queste ragioni, anche il Gruppo del Partito Democratico voterà convintamente a favore della mozione proposta, condividendone gli impegni.
2017-03-08	PD	PuppatoLaura	Analogo discorso concerne - lo cito perché lei lo ha evidenziato nel suo intervento a Versailles l'altro giorno - il welfare comune. Ebbene, voglio citare un aspetto del welfare comune che ci permetterebbe di evitare quella concorrenza sleale che ancora oggi - per parlare solo della convenienza e non di diritti umani e civili - c'è all'interno dell'Europa. Diciamocelo: siamo stati anche molto impoveriti dal fatto che alcuni "pezzi" di Unione europea sono molto più vantaggiosi in termini di costo del lavoro e di fiscalità. Quindi, unirsi, sviluppare politiche fiscali e di welfare comune è un grande vantaggio per il nostro Paese. Ancora, mi soffermo sul tema dell'energia pulita, che troveremo nella nostra proposta di risoluzione. Su questo mi permetto di dirle - lei ne ha fatto un accenno - che il pacchetto legislativo che porta energia pulita a tutti i Paesi europei costituisce un altro enorme tema che comporta vantaggi in termini di rafforzamento per le nostre imprese, per le nostre famiglie, ma soprattutto di capacità dell'Europa di togliersi da condizionamenti oggi pesanti. Ebbene, l'energia pulita per tutti gli europei, per esemplificare anche qui alcuni vantaggi economici davvero straordinari, è una strada che abbiamo voluto, essendo quella dei cambiamenti climatici il tema guida nella COP21 di Parigi. Vogliamo diventare guida del mondo sul rapporto di responsabilità che ci deve vedere in primo piano contro l'incremento dei gas serra, con le conseguenze indirette che nessuno calcola, ma che aumentano ogni anno gli oneri di tutti i Paesi del mondo rispetto ai disastri ecologici che avvengono. Anche in questo caso vogliamo guardare al futuro e non al passato; vogliamo immaginare che l'Europa di domani sarà energeticamente autosufficiente grazie al solare dei Paesi del Sud, ma anche grazie all'eolico dei Paesi del Nord, perché è così che immaginiamo l'Europa del futuro: autosufficiente, responsabile e sostenibile. Quindi il federalismo, quello innovativo, quello aperto: questa è l'unica vera contrapposizione seria a tutti gli unilateralismi, ai sovranismi, a tutte quelle realtà populiste che oggi alimentano xenofobia e distacchi da questa Europa. È chiaro che l'Europa deve riuscire però a diventare ancora più credibile, certamente più credibile, e a rilanciare, perché l'opinione pubblica vi guarda, ci guarda ed è molto attenta, vuole farsi rimotivare. Lo dicevano prima sia il presidente Napolitano che il presidente Monti: alla fine dipenderà da come lavoriamo, da come riusciremo a far comprendere che l'unico vero federalismo che ci interessa è quello europeo e che l'Europa che noi vogliamo e che dobbiamo davvero rilanciare e costruire in questo tempo è quella dell'integrazione in ogni senso, per ragioni storiche, per ragioni umane, per ragioni civili, ma anche per una convenienza economica, che oggi bussa alle porte e ci chiede di diventare molto più razionali e molto più capaci di pensare in positivo, lavorando sulle cose che servono e non solo soffiando sul fuoco delle cattive ideologie.
2017-03-16	M5S	CastaldiGianluca	Signora Presidente, ringrazio il Sottosegretario per il complimento, che ricambio perché è sempre disponibile quando chiedo una spiegazione in Commissione. Finalmente riusciamo a parlare di problemi dei cittadini, dopo una settimana dedicata ad altro. Non posso dichiararmi totalmente soddisfatto, anche se la risposta è entrata nel merito, perché questo potremo vederlo insieme solo dopo il disegno di legge concorrenza; vedremo cosa conterrà. Lei mi dice che è in procinto di arrivare in Assemblea: speriamo. Le ricordo la schizofrenia del disegno di legge concorrenza, che abbiamo licenziato in Commissione il 2 agosto: sono otto mesi che è fermo. Ogni tanto giungono notizie che dovrebbe arrivare in Assemblea. Il motivo del ritardo è comprensibile: dentro questo disegno di legge ci sono problematiche enormi, tra cui quelle delle assicurazioni, della telefonia, dei taxi e dell'energia. Per riepilogare ai cittadini che ci ascoltano, è nata un'istruttoria grazie alla legge n. 287 del 1990, nello specifico all'articolo 2, che riguarda le intese volte a falsare la concorrenza. Ci sono state dichiarazioni da parte dell'amministratore delegato e del direttore generale di Unipol e Generali che dicevano pubblicamente che l'era dei prezzi calmierati stava finendo, dando quindi un'indicazione a tutti gli altri che si poteva iniziare ad alzare i prezzi; ecco perché è intervenuta l'Agcom. Cosa occorre fare secondo noi e cosa proponiamo (è qui presente il senatore Puglia, che ha presentato emendamenti proprio al disegno di legge concorrenza)? Occorre rompere il circolo vizioso di un mercato in cui le compagnie sono disposte a operare in maniera anche molto inefficiente, perché hanno la certezza che più risarciscono e più possono aumentare i premi ai consumatori. Abbiamo proposto alcuni emendamenti e mi auguro che vengano portati avanti. Lei ha citato l'emendamento 4.12, sulla portabilità, che è stato proposto proprio dal senatore Puglia: esso permette di cambiare compagnia molto più facilmente. Spero che non venga modificato, perché è stato approvato. Un'altra problematica è quella relativa agli sconti. Nel disegno di legge concorrenza la parola «sconti» è presente, però noi avevamo fatto un lavoro, soprattutto alla Camera, insieme a tutte le forze politiche, arrivando a una soluzione condivisa e questo lavoro al Senato è stato stralciato: un emendamento dei relatori, il 3.100, ha riportato alla situazione precedente, accontentando - mi permetta di dirlo - Unipol, che in audizione ci chiedeva proprio questo. Invito il Governo a tenere presenti i nostri emendamenti, che vanno verso una direzione che non lascia alle compagnie la possibilità discrezionale di scegliere: ci devono essere gli sconti, ma devono fare riferimento a dati oggettivi. Se facciamo riferimento a dati oggettivi e non lasciamo discrezionalità alle compagnie, questo porterà sicuramente beneficio ai consumatori. La invito quindi, quando valuterà la nostra proposta emendativa, a prenderla in seria considerazione.
2017-04-06	M5S	GirottoGianniPietro	Signor Presidente, ancora una volta parliamo di bolletta elettrica perché ci sono ulteriori problemi, in questo caso addirittura peggiorati dal fatto che stiamo parlando di mancanza di misure normative a costo zero che ci consentirebbero di diminuire il costo della bolletta elettrica. Sono passati quattro anni e mezzo dalla direttiva dell'Unione europea n. 27 del 2012 sull'efficienza energetica e tre anni dal decreto legislativo che ha recepito tale direttiva, ma noi stiamo ancora aspettando dall'Autorità per l'energia elettrica il gas il documento che dovrebbe consentire una diversa gestione del mercato della domanda. L'Autorità non solo non ha emanato questo documento, ma non ha nemmeno emesso il relativo documento preliminare di consultazione, quindi siamo in stramaledettissimo ritardo, scusatemi per il termine. Gestione della domanda vuol dire che a costo zero possiamo migliorare le criticità del mercato elettrico, consentendo ai fornitori, ma soprattutto ai consumatori, cioè agli utenti finali, di partecipare sotto forma aggregata; aggregandosi riescono a far pesare meno la loro presenza al mercato quando va in situazioni di stress e di difficoltà. Non c'è quindi assolutamente bisogno di nuove leggi: basta solo che l'Autorità deliberi ed ottemperi a quello che deve fare ed in questa maniera, attraverso l'aggregazione della domanda, attraverso una gestione del mercato infraday più in prossimità della consegna, quindi andando più verso il tempo reale, attraverso politiche parallele di promozione di sistemi di accumulo della mobilità elettrica, tutte misure a costo zero per le quali non c'è bisogno di nuove leggi, potremo far diventare più efficiente il mercato elettrico e quindi diminuire il costo della bolletta elettrica degli italiani. Scusate se è poco. Non solo, ma se non facciamo queste cose ci esponiamo al rischio di un'ennesima procedura di infrazione, quindi non solo non consentiamo un risparmio in bolletta agli italiani, ma anzi rischiamo l'ennesimo esborso legato alla sanzione. Mi appello quindi al Governo, a lei signor Presidente, a tutte le forze politiche perché sia data una sollecitazione all'Autorità per l'energia elettrica e del gas. Come ho già detto tante volte, questo Parlamento ha rinunciato al suo ruolo in materia di politica energetica e lo sta demandando completamente all'Autorità. Ma allora qui noi cosa ci stiamo a fare?
2017-04-20	PD	TomaselliSalvatore	Signor Presidente, onorevoli colleghi, membri del Governo, come diceva il collega Luigi Marino, oggi giunge finalmente nell'Aula del Senato uno dei provvedimenti più complessi dell'intera legislatura per l'ampiezza dei temi trattati e nel contempo uno dei disegni di legge dall' iter parlamentare più controverso e tortuoso che si sia esaminato negli ultimi mesi. Eppure, il testo che giunge oggi all'esame dell'Assemblea del Senato è frutto di un lavoro che in Commissione si è svolto, come ricordava il collega Marino e come desidero attestare anche io, in un clima di feconda collaborazione, al quale hanno potuto contribuire tutti gli attori coinvolti, a partire ovviamente dal Governo, che ringrazio, con la presenza costante del sottosegretario Gentile. In particolare, grazie alla determinazione della ministra Anna Finocchiaro, dello stesso ministro Calenda e immagino anche dello stesso presidente del Consiglio Paolo Gentiloni Silveri, oggi finalmente questo provvedimento è giunto all'esame dell'Assemblea, ma a questo lavoro hanno contribuito anche tutti i Gruppi parlamentari di maggioranza e di opposizione, che anche io desidero ringraziare per il clima positivo con cui si è potuto lavorare su un disegno di legge tanto complesso. Cito anche io le molte decine di soggetti istituzionali, dalle autorità ai soggetti associativi, economici e imprenditoriali auditi, che hanno concorso all'approfondimento dei contenuti. Si è trattato di un lavoro che ci ha visti discutere, a volte anche animatamente, nel merito di ogni singola questione per trovare insieme le soluzioni più utili e quanto più condivise sui numerosi e complessi temi presenti. Quanto al tema della concorrenza, il disegno di legge, già nell'impianto originario con cui fu licenziato ormai due anni fa dall'allora Governo Renzi, aveva tra gli obiettivi prioritari quello di stimolare la crescita economica e di innalzare il livello di concorrenza in taluni settori produttivi e nel vasto campo dei servizi professionali. A nostro parere, il testo che oggi giunge all'esame del Senato non solo conferma tali obiettivi, ma in alcuni casi, anche grazie al lavoro fatto in Commissione e prima ancora dalla Camera dei deputati, ne ha rafforzato la valenza. Nel nostro Paese le difficoltà registrate nel corso degli ultimi anni nell'affrontare una così grave crisi tengono conto anche di limiti che sono presenti e a tutti noi noti, ostacoli di natura spesso trasversale che vengono frapposti alla libera concorrenza in diversi settori della nostra economia, in gran parte dovuti a resistenze corporative e ingiustificati alla luce dell'evoluzione dei mercati e della domanda, sempre più fluente, di beni e servizi, nonché a una regolamentazione interna degli stessi mercati per certi aspetti ormai superata ed ancorata a modelli di riferimento del passato. Vasti sono i settori in cui negli ultimi anni il nostro Paese ha fatto salti in avanti, ma in altri comparti ci sono gravi ritardi e sono ancora presenti numerosi ostacoli da rimuovere: dai trasporti al credito alle assicurazioni, dallo stesso mondo dei servizi e delle professioni, al tema dell'energia che affrontiamo in questo provvedimento così corposo. Come più volte evidenziato dalle stesse autorità di regolazione di settore, in particolare dalla stessa Autorità garante della concorrenza e del mercato, le barriere all'entrata, così come le regolamentazioni e le limitazioni poste all'attività d'impresa, frenano la libera iniziativa e limitano la più ampia diffusione di beni e servizi per cittadini e imprese e nel medio-lungo periodo determinano, per un verso, un aggravio di costo ai consumatori, che si può evitare e che è in parte ingiustificato e, per altro verso, un'insufficiente rispondenza del tessuto produttivo nazionale alle richieste di un mercato sempre più globalizzato ed esigente. Quando parliamo di liberalizzazione e di apertura della concorrenza, teniamo ben chiaro come da un lato c'è il tema del mercato con regole più fluide, innovative e più aperte e, dall'altro, la stella polare dei consumatori che devono poter attingere, in un quadro più ampio di concorrenza, a servizi e prodotti a più basso costo e con maggiore qualità. Il trascinamento nel tempo di forti limiti all'espansione di principi e modalità di diffusione della pratica della concorrenza ha già prodotto gravi ripercussioni per il nostro tessuto economico e imprenditoriale. Sempre più di frequente il mancato incontro tra domanda interna di beni e servizi e offerta si risolve con la fuga crescente di consumatori verso altre economie, a cominciare da quella digitale, che sta sostituendo sempre più servizi tradizionali. Tutto ciò a noi è stato chiaro sin dall'inizio e queste sono le premesse con le quali ci siamo approcciati a un provvedimento complesso, ma di cui avevamo chiaro il valore per contribuire a rinnovare e rafforzare l'economia italiana e per evitare il rischio di rimanere drammaticamente indietro rispetto ad altri Paesi maggiormente sviluppati e più aperti alle opportunità che il mondo nuovo oggi sempre più offre. Alla luce di queste brevi considerazioni, non vi è dubbio che una regolamentazione meno restrittiva e la rimozione delle barriere all'entrata e dei vincoli che gravano sulle imprese sono fattori in grado di contribuire a una libera iniziativa economica più aperta, di produrre quel tanto atteso incremento dei tassi di investimento di lungo periodo, di dare impulso alla crescita della produttività dei fattori, di ampliare l'offerta di beni e servizi a prezzi contenuti e, per questa via, di generare quindi maggiore reddito e occupazione. Il lavoro fin qui svolto risponde a tale idea di intervento di liberalizzazione e le misure adottate sono frutto di un'approfondita attività istruttoria che abbiamo potuto promuovere grazie anche al contributo delle stesse autorità, che il collega Marino ha richiamato e che ha impegnato la Commissione in un lunghissimo ciclo di audizioni e di confronti. Entrando nel merito di alcune misure - consegnerò il testo integrale, che ora sintetizzerò per grandi linee - e analizzando alcune misure contenute nel provvedimento, emerge in tutta evidenza l'intenzione di affrontare la problematicità della concorrenza non in ordine sparso, ma in modo articolato, ossia intervenendo sia sui cosiddetti settori a rete e sugli oligopoli e sia sui settori protetti o a entrata regolata. Seguo questo schema per rendere l'idea dell'ambizione di un provvedimento, che è stato accompagnato anche da molte polemiche e da alcuni fraintendimenti, ma che considero utile al Paese. Il primo gruppo di misure riguarda gli interventi nei cosiddetti settori a rete, ossia quelli nei quali lo svolgimento dell'attività economica da parte di più soggetti in competizione tra loro richiede l'uso e la condivisione di infrastrutture che non sarebbe efficiente duplicare. Si pensi, ad esempio, al tema dell'energia elettrica, del gas e del carburante. Relativamente al tema dell'energia, uno dei più corposi presenti all'interno di questo provvedimento, si introducono importanti innovazioni. Tra queste le più significative riguardano in prospettiva la cessazione della vigente disciplina transitoria dei prezzi dell'energia elettrica e del gas e il passaggio al libero mercato dei clienti finali, con la conseguenza piena liberalizzazione dei mercati di vendita al dettaglio. Vorrei recuperare l'aggettivo. Ciò che stiamo vivendo da almeno dieci anni è un regime transitorio. Lo dico rispetto anche alle discussioni e alle polemiche pubbliche che hanno accompagnato il cosiddetto superamento della maggior tutela. Non è facoltativo che il Parlamento e il Governo italiano decidano di superare questo regime. È un regime nato dieci anni fa per garantire una fase transitoria di accompagnamento alla piena liberalizzazione dei mercati che risponde non solo alle regole comunitarie, ma anche al disegno di liberalizzazione di questo vasto settore di così grande impatto sull'economia e sulla vita delle imprese, dei cittadini e delle famiglie, cioè il settore dell'energia. Stiamo parlando del superamento di un regime che per troppi anni è stato transitorio e lo facciamo con le misure previste nell'originario disegno di legge del Governo, migliorate e rafforzate durante l'esame presso la Camera dei deputati e - se posso dire del tutto sommessamente - ancora più rafforzate e rese esplicite dal lavoro che abbiamo fatto in Commissione al Senato, con l'ambizione di mettere al centro di questo processo di liberalizzazione non il mercato, ma il consumatore, un consumatore consapevole che diventa protagonista delle sue scelte, così come hanno potuto fare i consumatori italiani nel corso di questi ultimi dieci o vent'anni in altri settori dell'economia italiana altrettanto importanti e delicati (penso, uno per tutti, al settore della telefonia). Senza entrare nel dettaglio delle misure (le troverete nel testo che consegnerò), vorrei richiamare un concetto che mi pare fondamentale. Lo voglio dire a chi ha seguito il lungo iter di discussione del provvedimento sia sulla stampa nazionale, sia tra i consumatori, sia tra le forze politiche e lo dico con particolare sensibilità alle motivazioni che hanno accompagnato questo dibattito nel confronto qui, tra di noi, con particolare riferimento alle posizioni espresse dal Movimento 5 Stelle, con cui in Commissione abbiamo potuto tenere un rapporto assolutamente fecondo e positivo (voglio ringraziare in proposito i colleghi Castaldi e Girotto): non ci può essere preoccupazione, nel momento in cui costruiamo un sistema di regole che vuole accentuare l'elemento della liberalizzazione in un mercato così complesso come quello dell'energia, quando le regole mettono al centro non il mercato, i soggetti oligopolisti o le imprese, ma mettono al centro appunto il consumatore. Se leggerete non solo le nostre modeste relazioni, ma il testo del provvedimento, troverete un'articolazione di misure cospicua, che va nella direzione di mettere al centro, appunto, il consumatore. Si tratta di un percorso che è iniziato da lungo tempo, che noi abbiamo rafforzato e al cui interno parteciperanno, da qui a un anno e mezzo o a due anni (si pensa ad un'ulteriore proroga dell'avvio di questo processo al luglio del 2019), il Ministero dello sviluppo economico, l'Autorità per l'energia elettrica il gas e il sistema idrico, l'Autorità antitrust e le Commissioni parlamentari, con una serie numerosa di tutele e garanzie. La parte che riguarda l'energia è forse una delle parti più significative di questo provvedimento, al cui interno credo ci siano regole, garanzie e tutele perché questo processo abbia successo. Continuando nell'esame di alcune delle misure che abbiamo individuato, penso al tema delle assicurazioni, ossia a quel campo che abbiamo definito degli oligopoli, ovvero un sistema in cui alcuni settori e alcune imprese svolgono una funzione oligopolistica. Anche qui sono state introdotte misure significative, rafforzando le misure previste originariamente. In tale ambito, le misure di concorrenza si concentrano in particolare sul riconoscimento di sconti e riduzioni dei costi delle polizze e sulle misure di repressione delle frodi, che rappresentano uno dei fattori determinanti dell'incremento annuale dei costi delle polizze. I benefici attesi dai cittadini e dalle imprese appaiono a nostro parere di grande rilievo. Abbiamo rafforzato il ruolo dell'Istituto per la vigilanza sulle assicurazioni (IVASS) come autorità di regolazione e abbiamo inserito meccanismi, procedure e regole di trasparenza perché questi obiettivi siano raggiunti (li potrete leggere nel testo). Il terzo e ultimo grande comparto su cui interveniamo è quello dei cosiddetti settori a entrata regolata. Su questo si è soffermato il collega Marino, dato che molti dei settori coinvolti riguardano il sistema delle professioni, ma voglio richiamare un altro tema importante, quello dei trasporti. Abbiamo inserito una delega al Governo ad attuare, da qui ai prossimi mesi, una riforma del settore dei trasporti non di linea: un tema complesso, molto discusso, di grande impatto sulla vita dei cittadini e delle città. Nel merito, penso sia maturo il tempo per una regolamentazione - mi sia consentito dire - moderna, efficiente, non ipocrita, di un sistema dei trasporti non di linea che vede più soggetti protagonisti. Il ruolo principale - che nessuno ha mai inteso mettere in discussione, ma che tutti vogliamo rendere più moderno - è quello esercitato dal servizio taxi, ma sarebbe ipocrita non cogliere le novità del tempo che derivano dall'affermazione, sempre più significativa nella vita quotidiana di ognuno di noi, dei sistemi digitali e quindi delle applicazioni web. Si tratta di un tema che non si può risolvere con un contenzioso giudiziario sine die, che può e deve regolare la presenza nel nostro Paese - certamente anche dentro un quadro di regole comunitarie - di attori che sono entrati in questi come in altri servizi utilizzando le applicazioni web. Penso a Uber, così come a una regolazione moderna, non ipocrita, al passo con i tempi degli NCC, che non è più possibile immaginare di normare con leggi di trent'anni fa. Lo facciamo con una delega, al cui interno sono previsti parametri e principi a cui il Governo dovrà attenersi, che dovrà portare, da qui ai prossimi mesi, alla definitiva assunzione di responsabilità degli attori istituzionali, Governo e Parlamento, nel regolare in termini moderni ad efficienti questo settore, così complesso, della vita quotidiana di tutti noi. Molti si sono domandati, a proposito di questo provvedimento, se si poteva fare di più. Io rispondo ovviamente di sì: si poteva fare molto di più, ma immagino che questo sia soltanto - ne sono certo - il primo tassello di un percorso che, attraverso le prossime leggi sulla concorrenza (che anch'io, come tutti, mi auguro possano davvero essere annuali), nei prossimi mesi e anni porterà inevitabilmente a rimuovere gli ulteriori ostacoli che si frappongono alla più solida apertura dei mercati, innescando un circolo virtuoso di maggiore competitività e crescita. Una parte del lavoro che spetta a tutti noi qui è stato fatto, pur tra ostacoli non lievi, a cominciare dai tempi di esame e di approvazione moltiplicatisi del tutto inopinatamente, com'è già stato ricordato. Per quanto mi riguarda, sento la necessità - lo dico senza infingimenti e assumendomi la mia parte di responsabilità, insieme al collega Marino - di chiedere scusa al Senato, ai cittadini, ai soggetti economici del nostro Paese che attendono l'entrata in vigore di alcune di queste norme per poter avere delle opportunità. Quando parliamo di apertura dei mercati, di attenzione ai consumatori, di liberalizzazioni, a me viene in mente questo tema: costruire condizioni di maggiore opportunità. Le nostre responsabilità - che voglio citare per correttezza istituzionale, pur avendone di meno rispetto ad altri attori politici e istituzionali che hanno concorso a questo impasse - non ci esimono, però, dal ricordare la bontà del lavoro che abbiamo fatto e che voglio rivendicare. Sono tra coloro che pensano che, a volte, cercare il meglio è nemico del bene. Per tale ragione, auspico che questo lavoro possa essere coronato da una rapida approvazione, nell'Aula del Senato, del testo che oggi consegniamo. Il provvedimento contiene arricchimenti e rimodulazioni che alcuni colleghi hanno proposto, presenti anche nei numerosi emendamenti depositati in Aula. Nel corso dell' iter che si svolgerà nei prossimi giorni si vedrà quale sarà lo sbocco finale del voto in Aula. Ci sono rimodulazioni riguardanti i temi delle assicurazioni e delle energie, che sono arricchimenti che vanno nella direzione di aumentare l'attenzione nei confronti dei consumatori e dell'apertura del mercato, cui noi relatori abbiamo dato dal primo momento parere favorevole e che abbiamo fatte nostre. Se decideremo di votare gli emendamenti, su di esse sarà espresso parere favorevole; mi auguro comunque che quelle rimodulazioni, che il Governo conosce perché ne abbiamo discusso lungamente insieme, possano trovare spazio se non in questo provvedimento in uno immediatamente prossimo, perché si tratta di arricchimenti e rimodulazioni che abbiamo condiviso. Signor Presidente, mi avvio a concludere. Nonostante tutto ciò, come ha ricordato il collega Luigi Marino, noi relatori abbiamo tenuto un coerente profilo istituzionale, consci della responsabilità di dover gestire un così importante provvedimento, mai cedendo al desidero di replicare alle varie valutazioni, alcune del tutto gratuite, che in numerose occasioni pubbliche abbiamo letto sulla stampa, a cominciare da quella di un presunto svuotamento della portata liberalizzatrice del disegno di legge in esame. Quando si parla di svuotamento di un provvedimento - lo voglio dire anche a qualche collega, sempre in maniera molto sommessa e del tutto educata - si immagina che si sia deciso di togliere qualcosa che c'era. A mia memoria, pur essendo passato un po' di tempo da quando abbiamo iniziato l'esame del provvedimento, non ho notizia di misure liberalizzatrici che, ad opera nostra, del Governo o durante l'esame parlamentare in Commissione siano state tolte nel corso del lungo iter. Anzi, mi sia consentito rivendicare che su temi molto importanti e significativi come quelli delle assicurazioni, dell'energia, dei servizi professionali, delle farmacie, del credito e dei trasporti, è avvenuto esattamente il contrario. Abbiamo tenuto dritta la barra dell'apertura dei mercati a una più ampia concorrenza, in uno con la individuazione di un adeguato sistema di garanzie per i consumatori e gli utenti che possa evitare loro distorsioni e penalizzazioni. Si è trattato di una sfida non facile, in presenza di temi di così largo interesse per il Paese, su cui assistiamo a un continuo braccio di ferro tra interessi legittimi, per quanto contrapposti. Semmai abbiamo il rimpianto di non essere riusciti, in ragione dell' iter così complicato, ad arricchire ulteriormente il provvedimento con misure che negli ultimi mesi ci sono state sottoposte dal dibattito pubblico o dallo stesso confronto parlamentare. Penso, per fare alcuni esempi, a una norma di regolamentazione delle lobby che avremmo voluto (e sarebbe stato forse utile) inserire nel provvedimento, dove avrebbe trovato la sua naturale collocazione. Penso anche al tema controverso, ma non più rinviabile, di una complessiva regolamentazione dell'economia digitale legata alle cosiddette applicazioni web, dai trasporti alla sharing economy. Si tratta di temi enormi che mi auguro possano trovare una soluzione legislativa moderna ed equilibrata nei prossimi mesi. Purtroppo, il disegno di legge in esame è diventato negli ultimi mesi il crocevia di discussioni politiche che, per quanto legittime, sono apparse e credo siano del tutto ultronee rispetto al merito delle misure in esso contenute. Ora si tratta di proseguire con convinzione su questo percorso, con il contributo di tutti, a cominciare dall'augurio che, facendo tesoro di errori e inciampi, la prossima legge sulla concorrenza sia magari meno ambiziosa, ma più snella e mirata e, quindi, più incisiva. Per queste ragioni, mi auguro che il Senato voglia approvare al più presto il disegno di legge in esame e chiedo l'autorizzazione a consegnare il testo scritto del mio intervento affinché sia allegato al Resoconto della seduta odierna.
2017-04-26	FI	AzzolliniAntonio	A mio avviso, il problema che in Italia va drammaticamente consolidandosi, al quale non riusciamo a trovare soluzioni e che rischia, nel breve e medio periodo, di creare problemi strutturali e per certi versi potenzialmente irreversibili all'economia italiana, è il debito pubblico. Tutti sanno che non sono un estimatore delle società di rating, né i loro giudizi mi affascinano. Pur tuttavia di tutti bisogna tener conto e, se questo allarme è generalizzato, viene da più parti e soprattutto è suffragato da dati, allora dobbiamo affrontare il problema per davvero, con serietà, pena un'irrimediabile compromissione di larga parte dell'economia italiana. Il nostro debito pubblico rispetto al PIL non diminuisce ma, con tutto il rispetto per il ministro Padoan, si è ritenuto di rinviarne la riduzione in rapporto al PIL all'anno successivo a quello di cui discutiamo. Soprattutto mi spaventa il debito italiano in valore assoluto, perché cresce mediamente di 50 miliardi di euro all'anno rispetto a un PIL che cresce invece per frazionali. Se e quando si riesce a raggiungere l'1 per cento in Italia si fa festa, ma è una dimensione di crescita che certamente non può scalfire l'elevato debito pubblico e il suo rapporto con il PIL. Questo è ormai il problema con cui tutte le manovre, anzi direi tutta l'azione del Governo deve confrontarsi. E la cosa più grave è che questo debito sta aumentando nella congiuntura di tassi più favorevole della storia, almeno a mia memoria. Mai i tassi sono stati così bassi e ovviamente dobbiamo augurarci che salgano, perché significa che l'economia si sta riprendendo. Tuttavia, un simile enorme stock di debito ha controindicazioni straordinarie, perché l'aumento dell'1 per cento dei tassi potrebbe causare un aumento dell'onere per il servizio del debito insostenibile per il bilancio italiano. Hai voglia a dire di sostenere l'economia se poi con scadenza plurisettimanale bisogna servire il debito pubblico che va a scadenza; quello è addirittura liquidità immediata. Il servizio del debito ormai è quasi cassa, anzi è cassa, si paga istantaneamente e naturalmente è un problema di grande serietà. A mio avviso - ma penso ad avviso di tutti - questa situazione può essere risolta soltanto con un aumento della produttività del sistema. Se non si aumenta la produttività in maniera significativa, non ne veniamo a capo. E a me sembra che questo DEF e l'azione del Governo non prendano in considerazione il problema della produttività con le necessarie incisività ed energia e con misure idonee. Mi limito ad alcuni esempi. La prima cosa che serve innanzitutto è la riforma della pubblica amministrazione e della scuola. Ho visto alcuni dei cosiddetti decreti Madia e, meno che riformare in senso positivo la scuola, si introducono nuove spese correnti strutturali e crescenti. La spesa corrente strutturale e crescente ingolfa, irrigidisce il bilancio pubblico, va esattamente in controtendenza rispetto a quanto è necessario nel Paese. Lo stesso vale per la scuola: l'esempio della buona scuola non è stato positivo. Io sono d'accordo con la senatrice Di Giorgi quando sostiene che la scuola è il cardine per lo sviluppo, ma ho la sensazione che non prendiamo sul serio i problemi dei contenuti della scuola (e non del personale) che servono a formare nuove generazioni, capaci di competere sul mercato mondiale e di orientare in questo senso l'istruzione nelle sue varie sfaccettature. Quanto alla riforma della pubblica amministrazione, peggio mi sento se penso allo snellimento delle procedure. Io devo ringraziare il vice ministro Morando perché, con la sua consueta lucidità, ha mostrato in Commissione una tabella che reputo altamente significativa di ciò che non si deve fare. Nel 2016 o nel 2015 - adesso non ricordo l'anno, ma ai nostri fini è lo stesso - a un aumento straordinario delle appostazioni per investimenti pubblici rispetto all'anno precedente, è radicalmente diminuita la erogazione di cassa per gli stessi. MORANDO, vice ministro dell'economia e delle finanze. Nel 2016. AZZOLLINI (FI-PdL XVII). La ringrazio, vice ministro Morando. Abbiamo letto quella sua elaborazione ed è sorta immediata la domanda che io pongo al Parlamento e che è stata colta anche dal relatore, il quale sa perfettamente di cosa parlo e ne abbiamo discusso insieme in Commissione. Il Parlamento e il Governo devono interrogarsi su cosa è accaduto e sul perché. Le cause saranno certamente molte, ma - mi scuserete un pizzico di polemica - è mai possibile quanto è accaduto nei giorni scorsi, quando è sembrato che un comma del codice degli appalti avesse tolto al dottor Cantone non so quale suo straordinario potere e l'Italia ha urlato? Non sarebbe stato meglio fermarsi a riflettere un po', se è vero che, con l'entrata in vigore del nuovo codice degli appalti, è diminuita la capacità di spesa? Se proprio questo elemento concorre - può essere che sì, può essere che no - non griderei allo scandalo: se si toglie un potere al dottor Cantone, secondo me facciamo benissimo a farlo, ma dal mio punto di vista dovremmo toglierli anche altri poteri. Ma il punto è chiaro: nell'anno di entrata in vigore del nuovo codice degli appalti si è verificato questo problema. È compito del Governo e del Parlamento interrogarsi al riguardo con serietà e serenità. Mi consentirete poi di fare un pizzico di polemica nei confronti di una forza di opposizione, perché sono profondamente convinto che oggi la funzione dell'ANAC, lungi dal risolvere i problemi per i quali è stata creata, costituisce certamente un nuovo imbuto, una strozzatura che non servono all'Italia. Il terzo problema con l'aumento del debito - e poi mi avvio alla conclusione, signor Presidente, perché questi sono i grandi problemi che abbiamo di fronte - è l'enorme ingolfamento delle attività bancarie con i titoli di Stato. È chiaro che, dovendo lo Stato sistematicamente emettere nuovi titoli per venire incontro alle sue necessità finanziarie, uno dei sottoscrittori tipici è costituito dalle banche. In questi anni la quantità di titoli del debito pubblico delle banche è andata aumentando. E allora è inutile che piangiamo e diciamo che le banche non danno i soldi alle imprese. Signori, il bilancio delle banche è quello, al netto delle malversazioni che, ove si riscontrino, vanno punite duramente. Che dubbio c'è? Il problema strutturale è che, se sono costretto a investire una certa quantità ulteriore di liquidità in titoli di debito pubblico, non posso erogare altrettante liquidità, anche se mi vengono richieste. Non posso farlo nemmeno per impieghi a basso rischio, come sono tradizionalmente in Italia ad esempio i mutui, sia su casa che per le imprese. Ora, è evidente che noi dobbiamo porci questo problema, perché poi ha dato luogo anche ad altri fenomeni che conosciamo e di cui non è ora il caso di discutere. Avere banche così ingolfate costituisce una strozzatura per il credito che, ai fini dell'aumento della produttività del sistema - è ciò di cui ci stiamo occupando - è sicuramente rilevante. Invece, ho la sensazione - l'ho detto e lo ripeto - che non sia possibile pensare di risolvere questi enormi problemi con un aumento dello split payment o delle tasse sui B&B. La riflessione che rassegno al Governo, che è poi l'ultimo elemento che mi conduce a non essere soddisfatto delle misure del DEF e del suo impianto, è la seguente. Non a caso sia l'aumento della tassazione sui B&B, sia lo split payment sono tasse - chiamiamole come vogliamo, ma di questo si tratta - che incidono poi sull'impresa. E allora non possiamo dire a un tempo che c'è bisogno di aumentare la produttività e di migliorare il PIL italiano, come frutto di miglioramento delle condizioni di produzione e della domanda da parte della società, e insieme avere queste tasse sulle imprese, seppur piccole. Io credo che così non vada bene, anche perché, specie nei momenti di crisi, bisogna lasciare al capitalismo un po' di animal spirit. E non lo dico io e nemmeno un economista della mia parte politica: lo dice uno dei grandi economisti della storia, John Maynard Keynes. È una lezione dell'economia e della storia. Non sempre l'economia si svolge con regole cartesiane. In un momento di grave crisi le regole ci vogliono, ma bisogna anche lasciare libera energia alle forze imprenditoriali. Credo che questo non venga assolutamente preso in considerazione dal DEF al nostro esame.
2017-04-27	M5S	CastaldiGianluca	(ore 10,08) ( Segue CASTALDI). E a chi credete che possa giovare tutto questo? Non sicuramente ai consumatori e ai cittadini. Ci siamo opposti alla deriva commerciale delle farmacie per introdurre elementi e disposizioni concrete di efficace liberalizzazione: ma non c'è stato niente da fare. Le dinamiche emerse in questi anni sulla parzialissima liberalizzazione della vendita di farmaci e dell'incremento di parafarmacie dimostrano quindi come la liberalizzazione non solo ha migliorato il servizio per gli utenti, ma ha anche stimolato la concorrenza e incentivato gli operatori tradizionali del settore farmaceutico a sviluppare altri mercati e a sperimentare nuovi servizi, con ricadute molto positive per la collettività. Acquistare medicinali fuori dal canale classico della farmacia ha portato nel 2015 alle famiglie italiane un risparmio di ben 36 milioni di euro. Se si consentisse anche alle parafarmacie la vendita dei farmaci di fascia C, che sono soggetti a prescrizione medica, ma con costi a carico del paziente, il risparmio per i cittadini andrebbe dai 500 ai 900 milioni di euro l'anno (e non si fa) con in più gli effetti benefici di pricing su tutti gli altri medicinali di automedicazione già venduti fuori dalle farmacie. Si tratta quindi di difendere i diritti dei cittadini che ancora oggi, a quasi dieci anni dal famoso decreto Bersani sulle liberalizzazioni, sono privati dell'opportunità di risparmiare sull'acquisto di prodotti per la loro salute. E concludo con l'energia. L'esperienza conseguente all'avvio di liberalizzazione dimostra che i provvedimenti fino ad ora adottati non sono stati in grado di innescare un effettivo processo concorrenziale che favorisca il consumatore finale, creando di fatto una situazione cristallizzata di monopoli locali. Stante, quindi, l'esperienza degli ultimi anni, ribadiamo la necessità di prevedere innanzitutto, ove si voglia effettivamente giungere in tempi rapidi ad una effettiva concorrenza nel settore della vendita di energia, la netta separazione tra le diverse attività rientranti nel processo di distribuzione e fornitura di energia. Con questo provvedimento il Governo sferra purtroppo l'attacco definitivo contro 20 milioni di utenti e 4 milioni di piccole e medie imprese, cancellando il mercato tutelato e facendo schizzare in alto il costo della bolletta. Partendo dall'attuale contesto normativo, su cui ci sembra francamente impensabile un arretramento, salvo danneggiare l'attuale livello di servizio e le aspettative dei consumatori, ci sono ancora ampi spazi per portare benefici immediati ai cittadini, per stimolare ulteriormente gli operatori e la concorrenza, per ridurre i costi ed aumentare la convenienza. Oggi nel nostro Paese la tutela degli interessi generali va allargata, mentre la salvaguardia di monopoli o rendite di posizione deve essere fortemente combattuta e ridimensionata. Occorre rompere i vincoli, ma con regole certe. Il nostro Paese ha bisogno di mercati più liberi, in ogni contesto e realtà, a difesa dei consumatori. Non possiamo apprezzare, Presidente, un testo che non porta ad una crescita dei vantaggi per gli utenti e ad un equilibrato sviluppo del mercato e del sistema delle imprese.
2017-04-27	M5S	CastaldiGianluca	Quindi, con la stessa veemenza con cui ha attaccato il Movimento 5 Stelle su un argomento che spiegherà poi eventualmente il senatore Puglia, sarebbe opportuno dire ai cittadini che ci ascoltano che questo è un modo di eludere l'Assemblea perché la richiesta non si avanza in sede di discussione generale ma, se c'è la volontà, la si porta al voto. Tuttavia, poiché il senatore Scalia fa parte del Partito Democratico, sa benissimo che la maggioranza, se vuole, può far tornare questo provvedimento in Commissione. Le chiedo qualche minuto in più per svolgere il mio intervento in discussione generale, sottraendolo eventualmente dal tempo a disposizione dei miei colleghi. Il disegno di legge per il mercato e la concorrenza, di iniziativa governativa, arriva in Aula dopo circa un anno e mezzo dal suo arrivo in 10ᵃ Commissione, a causa dei continui stop and go da parte del Governo nel merito delle misure, ai continui taglia e cuci di emendamenti e alle - presto dimenticate - dimissioni molto importanti del ministro Guidi. Nel DEF suona come una presa in giro l'intento esplicitato dal Governo come imprescindibile per il via libera rapido al disegno di legge per la concorrenza. Secondo il Governo aprire al mercato diversi settori è tra le priorità. Altrettanto rapidamente andrà poi definito lo strumento più appropriato a cui affidare i prossimi passi in materia di liberalizzazioni. Saremmo qui, in teoria, a parlare di concorrenza. Sì, perché, nonostante il nome, si può dire senza ombra di dubbio che questo è l'ennesimo disegno di legge da cui può solo trasparire la volontà del Governo di non volere ascoltare le voci dei cittadini e dei consumatori, ma, se possibile, ancora una volta rafforzare purtroppo quelle delle lobby. Un provvedimento che contiene favori ad un serie di ben identificate lobby, contro i reali interessi e la difesa dei consumatori: dai notai ai farmacisti, dalle compagnie assicurative fino all'ENEL e agli altri venditori di energia elettrica, favoriti con l'inammissibile abolizione del mercato tutelato nel settore dell'energia (che vede presente un conflitto di interesse ancor più grave di quello su Tempa Rossa, forse già dimenticato, sempre dell'ex ministro Guidi e della sua famiglia). Abbiamo stigmatizzato l'estrema lentezza, anche a causa delle palesi incongruenze, delle contraddizioni e delle divergenze registrate all'interno della maggioranza, che ha contraddistinto l'esame del provvedimento, come se il testo, poi, non avesse un padre ed una madre politici. Lentezza che non è servita a riequilibrare il disegno di legge nella direzione di non agevolare sfacciatamente le assicurazioni, di non consentire alle farmacie di continuare ad avere il monopolio sulla vendita di farmaci di fascia C, di abolire il patent linkage (la norma che ostacola la commercializzazione dei farmaci generici dopo la scadenza del brevetto), di mantenere il regime di maggior tutela nel mercato elettrico (per le famiglie e le piccole e medie imprese che non hanno scelto un fornitore nel libero mercato) sia per il gas naturale che per l'energia elettrica, di non abbandonare le difese di ristretti gruppi d'interesse contro i consumatori-cittadini. L'Autorità garante della concorrenza e del mercato ha in più occasioni ribadito che «l'interesse pubblico di tutela della concorrenza è espressamente contemplato nella Costituzione italiana e vincola l'operato degli Stati membri dell'Unione europea, i quali, in particolare a far data dall'entrata in vigore del Trattato di Maastricht, sono tenuti ad orientare le proprie politiche economiche al rispetto della libera concorrenza». Vi sembra libera concorrenza quanto indicato in precedenza? Io credo proprio di no. Persino il presidente della 10ᵃ Commissione, il senatore Mucchetti, in una certa fase dell'esame del provvedimento ha denunciato «l'incapacità del Governo, non solo del Ministero dello sviluppo economico, di dare risposte in tempi ragionevoli alle questioni emerse nel corso dell'esame in Commissione e sulle quali hanno svolto un gravoso ed eccellente lavoro i relatori», oltre che ricordare che «nel corso dell'esame fin qui svolto sugli emendamenti sia stato da più parti, e non di rado, giudicato strumentale il ricorso a pareri contrari, ai sensi dell'articolo 81 della Costituzione, i quali spesso sono connessi a un'assenza di relazione tecnica che dissimula, in realtà, una contrarietà nel merito». E dire che, almeno nelle intenzioni, la legge annuale per il mercato e la concorrenza dovrebbe servire alla rimozione degli ostacoli regolatori all'apertura dei mercati, nella promozione della concorrenza e nella garanzia della tutela dei consumatori, anche in applicazione dei principi del diritto dell'Unione europea, nonché delle politiche europee in materia di concorrenza. L'adozione di una legge annuale per il mercato e la concorrenza è prevista dall'articolo 47 della legge n. 99 del 2009, con le specifiche finalità di porre in atto un'attività periodica di rimozione dei tanti ostacoli e freni, normativi e non, che restano nei mercati dei prodotti e dei servizi, sulla base delle specifiche indicazioni dell'Autorità garante per la concorrenza e il mercato. Noi pensiamo al contrario che nel testo, cosi come uscito dalla Commissione, siano presenti tuttora barriere alla competizione, in cui la trasparenza è insufficiente o la domanda è ingessata, anche alla luce delle raccomandazioni della Commissione europea e delle altre istituzioni internazionali in tema di concorrenza e apertura dei mercati. Il provvedimento infatti interviene in alcuni dei settori indicati dall'Autorità, prevedendo misure per le assicurazioni (con particolare riguardo al campo della RC auto), per i fondi pensione, per le comunicazioni, per i servizi postali, per l'energia e la distribuzione in rete di carburanti per autotrazione, per le banche, per le professioni, per la distribuzione farmaceutica. Nel corso dell'esame presso la Camera dei deputati sono state approvate anche misure che intervengono in ambiti ulteriori e differenti da quelli precedentemente citati, così come auspicato proprio dall'Autorità garante nella segnalazione che ha inviato nel luglio 2014 al Parlamento e al Governo. Sgombriamo subito il campo. Da una parte non si può che confermare il giudizio che hanno espresso i nostri colleghi alla Camera, secondo cui questo è il provvedimento delle occasioni perdute. Dopo mesi e mesi di discussione e un numero significativo di audizioni, dopo la sfida tra Ministeri, tesi a difendere ognuno il proprio mercato (compreso quello elettorale di riferimento), dopo le richieste incessanti di modifica, il testo ne esce annacquato ed estremamente debole ai fini della crescita, della concorrenza e, soprattutto, della tutela dei consumatori. Eppure dovremmo sapere tutti che non si produce sviluppo solo con misure pro competitive: eliminare barriere concorrenziali è una precondizione per conseguire l'obiettivo della crescita economica. La Commissione europea, nel rapporto pubblicato nel 2016, ha di fatto bocciato il provvedimento (ritenuto deludente), affermando che avrebbe potuto essere molto più ambizioso. Esso non copre settori rilevanti, che restano eccessivamente protetti, mentre numerose disposizioni del disegno di legge sono state in parte attenuate nel corso del dibattito parlamentare. Le barriere di accesso ad alcune professioni rimangono forti ed esistono ingiustificati diritti di esclusiva. In particolare, viene evidenziato come i gestori dei servizi ricevano concessioni per l'utilizzo di infrastrutture pubbliche senza procedure competitive. Nel rapporto si legge anche che in Italia ci sono restrizioni sui requisiti autorizzativi e assicurativi, sulle caratteristiche degli azionisti e sul diritto di voto. E, visto l'ammorbidimento che abbiamo avuto in Commissione durante l' iter parlamentare, le norme adottate affrontano solo in parte questi colli di bottiglia. Ingiustificati diritti di esclusiva in diverse direzioni sono tuttora in vigore. Certo, siamo almeno parzialmente soddisfatti del fatto che, proprio grazie al Movimento 5 Stelle, ci saranno delle regole chiare nella giungla dei servizi di telefonia, nonché in relazione alle tariffe RC auto. Il cambio di operatore telefonico d'ora in avanti si potrà fare anche online e il consumatore dovrà dare un esplicito consenso documentato per l'attivazione di servizi di telefonia o di comunicazioni elettroniche, a pagamento e non. Le tariffe dell'RC auto, suddivise per classi e sottoclassi, dovranno essere omogenee tra tutte le assicurazioni, in modo che, nel passaggio da un'assicurazione all'altra, il cliente non si veda mutata la tariffa, pur rimanendo nella stessa classe. Grazie ad un nostro emendamento all'articolo 38, anche le imprese di assicurazione, oltre agli istituti bancari, dovranno garantire ai clienti servizi telefonici di assistenza al prezzo della tariffazione ordinaria urbana (non maggiorata), valevole anche per le telefonate da dispositivi mobili. Nel disegno di legge concorrenza entra anche un'altra norma a vantaggio dei consumatori italiani, un altro passo in avanti verso servizi davvero efficienti e dalla parte dei cittadini: le aziende di trasporto pubblico locale dovranno obbligatoriamente prevedere la possibilità di acquistare i biglietti anche online. Questi sono solo alcuni esempi del nostro modo di lavorare per i cittadini e per migliorare la loro vita. A fronte di tutto questo, però, è stato innalzato un autentico muro su altrettante proposte, quali quelle in materia di portabilità dei contratti assicurativi, di prevenzione e contrasto di comportamenti fraudolenti, di libera scelta dell'assicurato e di trasparenza, di contrasto al ritardo nei pagamenti in materia assicurativa; di modifiche al codice del consumo sulla fornitura di applicazioni elettroniche e relativi marketplace; di rimodulazione delle componenti fisse e variabili degli oneri di rete e di sistema; di sistemi di distribuzione chiusi; di libertà di approvvigionamento carburanti; e ancora in materia di pagamenti elettronici e di costi relativi ai servizi di pagamento; sulle disposizioni in materia di costituzione delle associazioni virtuali; in materia di contrasto all'esercizio abusivo delle professioni; di vendita presso le farmacie dei medicinali di fascia C; di incentivi per lo sviluppo di applicazioni web per il servizio di taxi; di liberalizzazione delle vendite promozionali. Che cosa si ricava dall'analisi generale del provvedimento? Che anche le misure apprezzabili, inizialmente previste, risultino diluite nel passaggio parlamentare in ossequio a logiche corporative che in alcuni settori hanno prevalso rispetto all'interesse generale. E ci dispiace molto per i cittadini, ma non ci stupisce, che a tale stato di cose abbiano sostanzialmente contribuito i due principali partiti che sostengono il Governo. Ma noi pensiamo che si poteva, anzi si doveva, fare di più. Non ci stupisce, lo ripeto, che i Governi Renzi prima e Gentiloni Silveri dopo abbiano dimostrato ancora una volta di non voler scontentare le lobby. Solo due esempi, sui quali saranno più specifici i miei colleghi. Mi riferisco ai farmaci. Ritengo che il testo licenziato in Commissione sia molto peggiorato nella parte relativa alla disciplina sull'esercizio della farmacia da parte di società di capitali. Mi riferisco, in particolare, al divieto di controllo, diretto o indiretto, da parte di un medesimo soggetto, di una quota superiore al 20 per cento delle farmacie della medesima Regione o Provincia autonoma. Un tetto del 20 per cento su base regionale consente ad un numero estremamente ridotto di società di controllare il complesso delle farmacie italiane commercialmente allettanti. È evidente che vi fosse bisogno di un paletto molto più rigoroso, così come non si è voluto abolire il patent linkage.
2017-04-27	PD	LanzillottaLinda	Io credo che, allora, si imponga una riflessione. Si tratta, cioè, di valutare se davvero la legge annuale per la concorrenza sia uno strumento utile ed efficace o vada in fondo ripensato. Se cioè piuttosto che recepire ogni anno le indicazioni e i suggerimenti che l'Antitrust offre al legislatore, non si trasformi suo malgrado in un provvedimento omnibus, cui viene rinviata, per poi essere casomai ritardata, la trattazione di molteplici e spinose questioni afferenti ai più disperati settori la cui soluzione ridurrebbe posizioni di rendita, chiusura e blocchi a nuove forme di attività economica cosicché un istituto nato per rendere più dinamica ed efficiente la nostra economia, si trasforma, alla fine, in uno strumento di conservazione. È anche vero, tuttavia, che la legge così adottata contiene, in alcuni spinosi settori, alcune deleghe su cui poi richiamerei i relatori a chiarire il punto della durata delle stesse. Ecco, io credo che se mai questo provvedimento ritornasse in un altro passaggio in Commissione, le deleghe, per essere credibili, dovrebbero almeno cadere entro la fine naturale della legislatura. Infatti, se su questioni molto delicate andiamo oltre la fine della legislatura, ciò vuol dire che non se ne farà nulla. È anche vero, tuttavia, che una legge a così ampio spettro, affrontando importanti settori sotto l'esclusivo profilo della concorrenza, rischia, non potendo contenere organiche riforme di interi settori, di apparire parziale, forse quasi punitiva, perché non in grado di accompagnare le misure pro-concorrenziali con altre misure di sostegno, di compensazione o di incentivo, capaci riequilibrare il processo di apertura al mercato. Il punto è che in Italia, dopo una fase tra la fine degli anni '90 e l'inizio degli anni 2000, di importanti interventi in settori strategici, quali le telecomunicazioni, l'energia, l'elettricità e il gas e il commercio, interventi che hanno portato l'Italia ad essere tra i Paesi più aperti alla concorrenza (e in quegli anni abbiamo visto, infatti, risultati positivi sulle tariffe e sulla crescita), nell'ultimo decennio la politica pro-concorrenziale pare essersi arenata. Soprattutto quando si tenta di intervenire in settori dove i player sono medio-piccoli, la concorrenza diventa meno popolare, perché incide immediatamente sugli interessi degli incumbent, senza che i newcomers, i consumatori e i nuovi occupati potenziali ne percepiscano subito e concretamente il vantaggio. C'è dunque un forte mismatch politico in termini di consenso che - come si è detto - rischia di essere amplificato dalla struttura e dai limiti propri della legge annuale per la concorrenza. Non ho una risposta, ma credo che si imponga una riflessione sull'idoneità dello strumento a perseguire pienamente il fine per cui è stato creato. Ciò detto, vorrei fare alcune considerazioni di merito, nell'associarmi alle valutazioni positive che sono state sottolineate da alcuni colleghi, per gli interventi in alcuni settori, in particolare nell'avvio dell'uscita dal mercato della maggior tutela. Non capisco perché il collega del Movimento 5 Stelle sostenga che si andrà verso un aumento generale delle tariffe, quando l'obiettivo dovrebbe essere esattamente il contrario, e la spia di questo è che si ritarda l'avvio di questo processo a metà del 2018. Se fosse così vantaggioso per le rendite e per l'aumento delle tariffe, credo che i grandi player dell'energia avrebbero accelerato l'entrata in vigore piuttosto che tendere a ritardarla in misura, a mio avviso, eccessiva. Ma questo è un indicatore dell'efficacia delle misure che sono state introdotte, accompagnate, credo positivamente, dal processo di informazione e consapevolezza al consumatore. Infatti, un altro dato culturale che nel nostro sistema e nel nostro Paese manca è che il consumatore non è abbastanza avvertito e quindi rischia di non cogliere appieno i vantaggi dell'apertura dei mercati. Non mi soffermerò anche sugli interventi in materia di assicurazione, dove credo che sia stato fatto un ottimo lavoro, sia per l'aumento della trasparenza, sia per l'aumento della concorrenza, così come nella lotta alle frodi. Allo stesso modo sono stati fatti alcuni passi utili nella modernizzazione di alcuni settori dei servizi, come la professione forense, consentita in forma societaria. Quindi, dopo aver sottolineato gli aspetti positivi presenti in questo provvedimento, che hanno comportato un grande lavoro da parte dei relatori, mi soffermerò, se mi consentite, su alcuni punti, a mio avviso, critici e che ho già avuto modo di sottolineare durante il dibattito: il primo punto è quello relativo ai farmaci. La questione dei farmaci presenta due aspetti, a mio avviso, delicati, il primo dei quali è la liberalizzazione dei farmaci di fascia C. Capisco che si sostiene questo vincolo in nome del fatto che si tratta di una rendita che consente la capillarità della rete delle farmacie, ma allora ragioniamo su un sistema diverso, ad esempio sulle farmacie per fasce di popolazione, in modo che, laddove la farmacia è un presidio anche sociale, sia mantenuta una riserva che consenta a quella farmacia di avere un conto economico che le permetta di sopravvivere. Credo invece che questa riserva generalizzata a favore della farmacie sia un mantenimento di rendita non giustificato dal sistema. Vorrei altresì sottolineare a futura memoria, qualora ci fosse l'opportunità di un successivo intervento, che mi sono molto battuta sulla questione del patent linkage, perché c'è un abuso della copertura brevettuale. Solo in Italia c'è un legame tra la identificazione della commerciabilità da parte dell'Agenzia del farmaco e la copertura brevettuale; i percorsi sono diversi, perché il brevetto copre l'ammortamento dell'investimento per la ricerca e la immissione in commercio segue un percorso di tipo tecnico scientifico. In Italia si sono sovrapposte queste due cose con il risultato che pretestuosamente si allunga la copertura brevettuale per escludere dal commercio farmaci generici di pari efficacia e questo comporta una rendita ultrabrevettuale. Pertanto, il ragionamento assolutamente giusto che il brevetto garantisce gli investimenti per la ricerca (di cui noi abbiamo sicuramente bisogno e che vogliamo sostenere) è, a mio avviso, privo di fondamento, anche perché non si comprende come mai la ricerca è così sviluppata in contesti in cui questa normativa, peraltro più volte censurata dall'Autorità garante della concorrenza e del mercato, invece sopravvive. Un altro punto che vorrei richiamare molto brevemente, perché avevo visto che molti colleghi che sono spariti erano d'accordo, riguarda il trasporto pubblico individuale e collettivo. Io so che aspettavamo dal Governo un decreto del Presidente del Consiglio dei ministri che doveva regolamentare la questione del trasporto pubblico individuale; quel decreto ancora non c'è e mi sembra che la questione sia stata trattata da una sentenza sospesa del tribunale civile. Segnalo che quella sentenza, molto discutibile perché usa il concetto della concorrenza sleale che nel caso di specie non ha i presupposti, rischia di intervenire ancora una volta in un settore in modo privo di qualsiasi strategia. La delega che è stata data al Governo su questo tema è assolutamente generica e comunque posposta a dodici mesi, cioè a un tempo che verrà e che noi non siamo in grado di valutare. Vorrei sottolineare un punto molto positivo e forse sottovalutato, ma che invece è importante per l'economia di un settore piccolo, ma molto ricco per l'Italia come è quello della circolazione dei beni culturali. L'allungamento del periodo oltre il quale è consentita la libera circolazione dei beni culturali dà fiato e ossigeno a un mercato in cui i nostri artisti sono sacrificati e marginalizzati, e che invece alimenta solo un mercato nero; ritengo pertanto che, in un Paese in cui la creatività è così alta, l'allungamento del tempo oltre il quale la circolazione dei beni culturali è sottoposta a regolazione sia molto importante. Non mi soffermo su altro, il mio tempo è scaduto. Mi auguro che finalmente il disegno di legge in esame, con le sue parti positive e con le sue carenze, comunque vada in porto. Invito inoltre i colleghi e il dipartimento per lo sviluppo e la coesione economica a svolgere, se lo riterranno, una riflessione sulla prima parte del mio intervento, cioè sulla strategia migliore per perseguire con costanza una politica della concorrenza nei grandi settori industriali o dei servizi. Oggi infatti per intervenire nei servizi, che sono settori nei quali ci sono singoli operatori individuali e in cui quindi l'impatto può essere più forte dal punto di vista dell'economia delle attività individuali, occorre un accompagnamento delle misure di concorrenza, perché altrimenti non riusciremo a ottenere una trasformazione e una modernizzazione. Mi auguro solo che con le omissioni che ci sono non lasciamo indietro il nostro Paese sul fronte dei servizi a innovazione tecnologica. L'ultimo tema cui faccio riferimento è quello delle prenotazioni alberghiere online, che mi sembra sia sparito dal testo.
2017-05-02	LN	ConsiglioNunziante	Si è parlato poi a lungo dei costi dell'energia in Italia, che sono i più alti d'Europa e certamente non hanno facilitato la concorrenza, rappresentando uno dei principali svantaggi per le nostre aziende nei confronti degli altri competitor europei ed extraeuropei. A nostro parere, le misure adottate dal Governo non appaiono affatto incisive nell'obiettivo di rendere il settore più aperto alla concorrenza e, quindi, nel contribuire alla riduzione dei costi delle bollette energetiche a carico degli utenti. Si è parlato anche di banche e quest'Assemblea ne ha viste di tutti i colori. Tutti gli emendamenti presentati in tema di servizi bancari hanno la finalità di aumentare la protezione e la tutela dei consumatori che, come noto, hanno una forza contrattuale ed economica molto più ridotta rispetto alle banche e agli istituti di credito. La Commissione industria, commercio, turismo ha inoltre ritenuto di intervenire, con la presentazione di diversi emendamenti, anche sulla questione della circolazione internazionale dei beni culturali. Gli anni sono stati portati da cinquanta a settanta per le opere assoggettate al controllo degli uffici esportazioni delle Soprintendenze. Abbiamo esaminato, anche dal punto di vista temporale, quali potevano essere le opere che avrebbero potuto superare i confini italiani e abbiamo preso come unico esempio quelle di de Chirico; la previsione avrebbe sicuramente messo a rischio la nostra cultura di essere privata di alcune opere importantissime. Si è inoltre parlato molto delle farmacie. Come si dice sempre, nessuno ha mai visto un farmacista sotto un ponte. È però chiaro che probabilmente c'è anche l'incapacità di considerare che l'Italia non è fatta solo di città come Milano, Roma, Torino o Napoli, in quanto esistono anche le farmacie rurali, che erogano un servizio molto importante alla popolazione, soprattutto in termini di presidio del territorio. Ricordo che l'articolo 47 della legge 23 luglio 2009, n. 99, prevede che annualmente venga adottato un provvedimento per il mercato e la concorrenza. Signor Presidente, ripeto: annualmente. La finalità della legge è porre in atto un'attività periodica di rimozione dei tanti ostacoli e freni che restano nei mercati dei prodotti e dei servizi. Tale attività va operata sulla base di specifiche indicazioni dell'Autorità garante della concorrenza e del mercato. Signor Presidente, questo provvedimento di annuale ha poco o nulla: il disegno di legge arriva all'esame dell'Assemblea dopo ben due anni dalla sua presentazione da parte del Governo. Si tratta di un provvedimento che ha palesato le molte contraddizioni dell'approccio che la maggioranza ha sul tema della concorrenza. È stato necessario venire a capo del testo. Non sempre la maggioranza ha condiviso gli atteggiamenti emersi alla Camera dei deputati e nelle Commissioni del Senato. L'esame ha messo a nudo i vari portatori di interesse, soprattutto le grandi lobby. Sono state svolte una serie infinita di audizioni, sicuramente necessarie, ma a volte in limpida divergenza e soprattutto orientate in base agli interessi che si voleva andare a tutelare. Si è detto che il disegno di legge sulla concorrenza è stato rimesso sui giusti binari. Si è detto che il disegno di legge sulla concorrenza è stato rimesso sui binari, come a dire che era abbondantemente deragliato e quindi aveva perso quella linea guida che la legge n. 99 del 2009 aveva in qualche modo fissato sulle traversine di questi binari. Ci sono norme che vanno e vengono, date ormai vecchie, argomenti trattati in altri provvedimenti e quindi un testo già di fatto modificato per legge. Qualcosa in questi mesi è slittato, alcune cose sono diventate oggetto di una delega per una futura normativa, cosa che tra l'altro, signor Presidente, ci preoccupa non poco. Qualcosa è stato cancellato e alcune decisioni - si figuri un po' - sono addirittura contrarie allo spirito della legge. Insomma, quello che sarebbe dovuto essere un disegno di legge che per la prima volta avrebbe dovuto prendere forma sulla base delle segnalazioni dell'Autorità antitrust è diventato un testo che non ha molto del testo originario e le modifiche approvate ne hanno stravolto il contenuto. Praticamente siamo partiti con l'ABC per quel che riguarda la legge n. 99 del 2009 e siamo arrivati alle ultime tre lettere dell'alfabeto. Quindi, dopo mesi di dibattito parlamentare, siamo forse alla conclusione di questo lungo iter. È vero che da parte della minoranza era già stato dato l'olio santo al provvedimento, perché si pensava che venisse insabbiato, ma poi c'è stata un'accelerazione e verrà posta l'ennesima questione di fiducia. Qualcosa in tutti questi mesi è sfuggito al Governo, ovvero l'idea che il cambiamento del quadro normativo sul mercato e la concorrenza abbia per fine ultimo quello di salvaguardare il consumatore, soprattutto se è vulnerabile e quotidianamente costretto o sollecitato ad ingannevoli scelte. Ebbene, balza subito all'occhio il fatto che la linea guida del Governo sia sembrata influenzata da interessi di settore e di categorie dotate di potenti mezzi persuasivi o da modelli teorici non coerenti con la nostra realtà. A volte ci è parso che il disegno di legge in esame abbia uno scollamento rispetto ai reali bisogni dei cittadini. Si è parlato della presenza di barriere alla competizione, dell'insufficienza della trasparenza e delle raccomandazioni della Commissione europea: viene sempre messa in mezzo l'Europa. Per la verità il disegno di legge interviene solo in merito a qualcuno dei punti segnalati dalla Autorità garante della concorrenza e del mercato, anche se si tratta di punti certamente importanti, come quelli dell'RC auto, dei fondi pensione, dei servizi postali e delle questioni legate alle comunicazioni. Per quanto ci riguarda forse le cose si sarebbero potute fare un pochino meglio, magari ascoltando un po' la minoranza: come ripeto sempre diamo gratuitamente degli squisiti consigli, cercando di metterci davvero dall'altra parte del tavolo - questo è importante - dove ci sono i cittadini e i consumatori, dove si siedono i cittadini, che sono anche consumatori e fruitori dei servizi. Forse, sedendovi dall'altra parte del tavolo vi sareste accorti che il cittadino viene "spremuto" e che, notoriamente, non tutti i cittadini sono supertecnologici: spiegheremo poi il perché di questa affermazione. Stando seduti dall'altra parte del tavolo vi sarebbe balzata subito all'occhio l'abolizione del contratto di maggior tutela, con il passaggio al mercato libero, che avreste considerato una vera carognata nei confronti dei cittadini. Su quella seggiola vi sareste chiesti come è possibile che i cittadini, che sono sempre più in difficoltà sotto l'aspetto economico, vengano ora messi in apprensione psicologica, specialmente quelli meno tecnologici. Stando seduti su quella seggiola avreste provato il dramma del comune cittadino, che per la stragrande maggioranza non sceglierà e verrà messa sicuramente, in maniera il più delle volte del tutto inconsapevole, all'interno del meccanismo delle aste. Questo vale anche per altri passaggi del disegno di legge in esame: definire come liberalizzazione alcuni marchingegni è una evidente falsificazione. Siete degli europeisti convinti, oppure dite che ce lo ordine l'Europa, come dicevamo in precedenza. Dunque dovreste sapere perfettamente che non esiste in Europa un Paese in cui sono state attuate regole e modalità di questo genere. Il libero mercato esiste già ora e il consumatore può spostarsi da un fornitore all'altro. E se non ce la fa probabilmente è perché non ha la capacità di andare sui social, come sanno fare alcuni, oppure perché, signor Presidente, sta bene dove è; e allora perché rompergli le scatole, a questo bravo consumatore? Allora, su quella seggiola, ci si renderebbe conto che si tratta di un provvedimento che fa liberalizzazioni finte, con cui non si è padrone di sé stesso, e si è considerato una merce; e posso garantire, signor Presidente, che essere una merce non è proprio la sensazione più bella. Del maxiemendamento sta circolando una bozza. O pensate di cambiare in meglio il testo - e allora la cosa può anche essere anche positiva - oppure avete fatto qualche ritocco e pensate di buttare un po' di fumo negli occhi alle minoranze e ai portatori sani di interesse, che hanno chiaramente messo queste Aule in condizione di essere contro questo provvedimento. Per quanto riguarda le energie viene toccata poca roba: sono state cambiate le date; sulle farmacie praticamente nulla, cambia qualche virgola. Fumo, appunto. Signor Presidente, io capisco bene che è difficile redigere una legge di questo tipo e quanto sia complicato coniugare le legittime aspettative dei consumatori, la qualità dei servizi, con le esigenze dei produttori e di chi eroga i servizi. Ho letto un brevissimo articolo, ma molto significativo, su questo aspetto: i consumatori hanno facilità nel navigare su Internet per acquistare un bene, sono bravissimi, hanno una capacità enorme di confrontare i prezzi a parità di bene e hanno una bellissima vocazione, a volte, a vantarsi con gli amici se hanno trovato il prezzo migliore. Per chi non è avvezzo a questi mezzi, c'è sempre il collaudato passaparola; comunque si cerca il bene più vantaggioso da acquistare. Quando, poi, si diventa venditori si inverte l'esigenza: si cerca la protezione contro la concorrenza nazionale e internazionale e si rimpiange il Medioevo, quando le corporazioni proteggevano le attività produttive. Quando, poi, siamo costretti a rivolgerci al fornitore unico (mi riferisco in questo caso alla pubblica amministrazione), incrociamo le dita e ci armiamo di santa pazienza. Poi torniamo consumatori e ci addentriamo in un mondo per trovare la scappatoia alle norme che abbiamo voluto in quanto produttori e venditori. Signor Presidente, concludo con un plauso ai due relatori, senatori Tomaselli e Luigi Marino, e al presidente della Commissione industria Mucchetti, che nel mare mosso di questo disegno di legge si sono egregiamente salvati, anche senza giubbetto dei naufraghi. Dobbiamo dire, però, che probabilmente avremmo potuto ottenere di più e fare sicuramente qualcosa di meglio; alcune questioni avrebbero forse potuto essere scorporate dal testo e trattate in un provvedimento ad hoc una volta affrontate dalla Commissione di competenza. Questo è, infatti, a tutti gli effetti un disegno di legge interministeriale, che abbraccia praticamente tutto l'arco governativo e che nelle dichiarazioni di voto probabilmente vedrà da parte nostra un atteggiamento negativo. Chiediamo comunque, ripeto, un passaggio brevissimo in Commissione, in cui il Gruppo Lega si prende la responsabilità di stringere i tempi e di non fare ostruzionismo
2017-05-02	M5S	GirottoGianniPietro	Mi soffermo, per il poco tempo che ho a disposizione, in particolare sul mercato elettrico, ricordando che avremo 24 milioni di clienti che saranno letteralmente dati in pasto agli aggressivissimi venditori di energia; saranno espulsi dal mercato tutelato e finiranno giocoforza tra i venditori del mercato libero. Questo, molto probabilmente, costerà a 24 milioni di utenti un aumento della bolletta elettrica di circa il 20 per cento. In questo caso, abbiamo quindi peggiorato le norme trasmesse dalla Camera. Voglio ricordare, soprattutto a me stesso e agli italiani, che più volte abbiamo considerato e dichiarato che questo disegno di legge, confezionato dall'ex ministro Guidi, è un provvedimento che ancora tutela soprattutto gli interessi di parte, non gli interessi del pubblico e dei cittadini. Esso, quindi, è in buona sostanza inefficace a migliorare la situazione per quanto riguarda le assicurazioni, i farmaci, le libere professioni, il trasporto, le comunicazioni e appunto l'energia.
2017-05-02	M5S	GirottoGianniPietro	Questo è un grande peccato, perché avremmo potuto evitare di perdere tempo, se ci fosse stato più buon senso da parte del Governo e della maggioranza e se si fosse aperta una riflessione su alcune delle proposte presentate dal Movimento 5 Stelle. Ne prendo una sola per tutte, quella sulla generazione distribuita, cioè sulla possibilità per tutti di produrre energia da fonti rinnovabili e di poterla cedere ai vicini di casa o di capannone, tramite una rete privata. Si tratta di una possibilità assolutamente permessa, regolata e addirittura incentivata dall'Europa; mentre in Italia questa, che è una banalissima forma di democrazia energetica (produrre e vendere liberamente tutti), non è possibile, evidentemente per le forti resistenze di un sistema elettrico che rimane ancora fortemente centralizzato. Non è stato possibile cambiare questa situazione, nonostante lo stesso PD abbia presentato un ordine del giorno a firma della senatrice Valdinosi, che è stato approvato, nonostante l' Antitrust abbia detto di fare quanto vi sto dicendo e nonostante sia stato presentato un emendamento, firmato da me e da tutto l'arco parlamentare (è stato firmato trasversalmente da tutti). Ringrazio in proposito i colleghi che hanno firmato gli emendamenti presentati in questa direzione. C'è stata inoltre una raccolta di firme, che ha ricevuto circa 40.000 firme, proprio in questo senso. Ebbene, nonostante tutto questo, la regola non è stata cambiata e sono stati tutelati i profitti dei grandi distributori e produttori di energia fossile, anziché il benessere collettivo. Ora, nonostante tutto, questo è ancora il momento di questo Governo, che ha due strade: lasciar andare la barca (finché la barca va lasciamola andare), anche se siamo in una situazione tempestosa, oppure ritornare in Commissione, come hanno auspicato diversi colleghi, non solo per alcune correzioni formali e per alcune date scadute, ma per migliorare alcuni aspetti sostanziali del provvedimento, altrimenti questa sarà stata l'ennesima occasione persa.
2017-05-02	PD	FasioloLaura	Signor Presidente, onorevoli colleghi, il provvedimento sulla concorrenza, giunto in Aula attraverso un complesso e lungo iter parlamentare, come molti hanno sottolineato, è frutto di un lavoro - concordo con quanto ha evidenziato il relatore Tomaselli nella sua relazione - realizzato in ottima sinergia da Governo, Commissione, Gruppi parlamentari e vari soggetti intervenuti in audizione, che tutti hanno concorso all'approfondimento dei contenuti e al conseguimento di soluzioni condivise. Obiettivo prioritario del disegno di legge è stimolare la crescita economica e innalzare il livello di concorrenza in alcuni settori, rendere funzionale la regolamentazione interna dei mercati, legata ancora e troppo a modelli di riferimento del passato. La concorrenza in alcuni settori, come ad esempio i trasporti, il credito e le assicurazioni, le professioni e i servizi, le costruzioni, l'elettricità, il gas e l'acqua, le attività turistiche, si scontra con la presenza di numerose barriere, come regolamentazioni obsolete che inibiscono la libera iniziativa e la diffusione di beni e servizi per i cittadini e le imprese e determinano costi aggiuntivi evitabili a carico dei consumatori e un'insufficiente rispondenza alle esigenze del tessuto produttivo e di un mercato sempre più globalizzato. I forti limiti alla espansione della pratica della concorrenza, frenata da condizionamenti burocratici troppo pesanti, hanno già prodotto danni al nostro tessuto economico: ciò risulta evidente - volevo sottolineare questo aspetto - specie nelle aree di confine, dove le imprese sempre più frequentemente delocalizzano e i consumatori si rivolgono ai Paesi limitrofi, dove trovano risposte alle proprie esigenze di prodotti e servizi molto più convenienti soprattutto in termini di costo. La stessa Autorità per la concorrenza e il mercato evidenzia come le barriere poste all'entrata in alcuni settori imprenditoriali richiedano contesti economici facilitanti, interventi strutturali che rendano il mercato attrattivo, una maggiore sburocratizzazione, come ho ampiamente sottolineato, che consenta di creare un tessuto generativo di accoglienza anche a investimenti esteri, anziché produrre chiusure oppure la fuga crescente delle imprese italiane. La sottoscritta, alla fine di ottobre dello scorso anno, ha presentato il disegno di legge n. 2584, teso proprio all'istituzione di una ZES (zona economica speciale) nelle aree territoriali della Regione Friuli-Venezia Giulia confinanti con l'Austria e la Slovenia per permettere un rilancio economico per quelle zone che più di altre risentono dei contraccolpi di una concorrenza, da un lato, di un altro Paese comunitario ma, dall'altro, fortemente localistica, in quanto legata ad un territorio contermine che permette all'utenza finale di accedere agevolmente all'offerta molto più vantaggiosa del Paese contiguo. È palese che avere come dirimpettaio uno Stato con una fiscalità molto contenuta, una burocrazia più snella e un costo della vita e dell'energia minore rispetto a quelli del nostro Paese, comporta inevitabilmente tutta una serie di difficoltà per le imprese italiane, a partire dai costi di approvvigionamento energetico nel processo produttivo, passando per il costo della manodopera e dei trasporti, per citare due elementi che ricadono inesorabilmente sul costo finale di ciascun prodotto. Di esempi di queste disparità ce ne sono a iosa, ma tutti contengono un chiaro messaggio: il nostro Paese deve mettersi alla pari con gli altri ed in fretta! Bene, quindi, il fatto che questo disegno di legge, rimasto per tempi lunghi in Commissione, abbia visto ora la luce. In questi ultimi mesi abbiamo assistito alla mobilitazione da parte degli ambulanti, che hanno manifestato contro la Bolkestein, e abbiamo vissuto con disagio la settimana di sciopero dei taxi. I lavoratori sembrano essere assolutamente contrari alla liberalizzazione del mercato; tuttavia, vorrei far notare, come spesso mi è stato detto al di fuori di quest'Aula, che per crescere ed espandersi le nostre imprese, le nostre aziende ed i privati hanno bisogno di una regolamentazione più aperta ai cambiamenti. Il mondo globalizzato non aspetterà certo che l'Italia si metta al passo, come abbiamo visto dalla crescita degli ultimi anni. Il mondo globalizzato corre, e dobbiamo aiutarci da soli. Ed è precisamente ciò che il disegno di legge si prefigge di realizzare: ho qui un elenco delle novità più importanti che chiedo l'autorizzazione ad allegare al Resoconto della seduta odierna. Sottolineo che vengono introdotte, mediante una delega al Governo, misure riguardanti la cosiddetta smart city per incoraggiare lo sviluppo di città intelligenti e la mobilità sostenibile; la delega chiede l'estensione progressiva dell'utilizzo di dispositivi elettronici, l'allargamento delle informazioni sui servizi nelle città e tutela della sicurezza ricavabili attraverso il dispositivo elettronico, la regolamentazione della portabilità dei dispositivi, la definizione del valore di prova nei procedimenti amministrativi dei dispositivi stessi e l'individuazione di un'effettiva tutela della privacy. Concludo accogliendo con molto favore questo provvedimento che ha tutte le carte in regola per consentire all'Italia di raggiungere un buon livello di liberalizzazione e per dare risposte a buona parte delle problematiche legate alla concorrenzialità del nostro Paese, poiché la politica della concorrenza è una leva indispensabile per garantire il rilancio e la crescita economica.
2017-05-03	FI	PelinoPaola	PELINO (FI-PdL XVII). Signora Presidente, Governo, onorevoli colleghi, il voto di Forza Italia sarà un voto contrario, innanzitutto perché sul provvedimento è stata posta la questione di fiducia e questo - diciamolo con onestà - ci ha tolto le castagne dal fuoco. Infatti, anche nel merito, i dubbi di un partito di larga ispirazione liberale come Forza Italia erano molti fin dall'avvio dell' iter del provvedimento. Dubbi che dopo un anno e mezzo di stop and go in Commissione industria in Senato rimangono ancora, perché nel merito non si è voluto fare quei passi avanti verso un regime di concorrenza necessaria a liberare quelle energie di cui il Paese ha bisogno per crescere. L'Italia è ancora un Paese immobile; quel poco che si muove si sposta in settori in cui, per fortuna, la regolazione è ancora scarsa e si riescono a creare occasioni di business e di lavoro. Spesso si tratta di imprese legate alla ricerca e all'innovazione, perché a questo dovrebbe portare la concorrenza: alla creazione di nuove intraprese economiche e alla nascita di nuovi posti di lavoro. Una seria legge sulla concorrenza dovrebbe essere un insieme di norme che dettano disposizioni stabili e durature per regolare il mercato. Al contrario, la legge annuale sulla concorrenza non può che rincorrere i processi di liberalizzazione, spesso dettati dalla globalizzazione e dalle nuove tecnologie, rischiando di arrivare sempre un attimo dopo. E arrivando in ritardo, purtroppo, si riduce la possibilità per l'economia di liberarsi e di crescere, di coniugare il nuovo con il vecchio; si rallenta l'attività economica, senza riuscire a fermarla, spinta ormai soprattutto da fattori esterni piuttosto che da una preventiva regolazione dei mercati. Lo strumento annuale della legge sulla concorrenza è, quindi, ormai inadeguato e andrà certamente rivisto prima ancora di passare all'esame della prossima legge annuale sulla concorrenza. Lo ha detto bene il presidente della Commissione industria, Massimo Mucchetti, e l'ha rimarcato con chiarezza uno dei relatori del provvedimento in esame in Commissione, il senatore Luigi Marino. Del resto, è lo stesso Governo a valutare un impatto piuttosto limitato - qualcuno ha anche detto sopravvalutato - degli effetti macroeconomici delle riforme della concorrenza inserite nel disegno di legge in esame. Infatti, nel Programma nazionale di riforma legato al Documento di economia e finanza per il 2017, l'impatto della crescita del prodotto interno lordo a cinque anni è dello 0,2 per cento, dello 0,5 per cento a dieci anni e dell'1 per cento a regime, cioè nel lungo periodo. Un impatto piuttosto circoscritto, considerati i 74 articoli del provvedimento, che è quindi una sorta di provvedimento omnibus sulla concorrenza. Deve essere anche sottolineato come l'impatto finanziario delle misure contenute nelle griglie del Piano nazionale di riforma, che riguardano il mercato dei prodotti e della concorrenza, sia per questo che per il prossimo anno, registra soprattutto maggiori spese, che dovranno rientrare negli anni successivi. Sulle singole misure si sono già ben espressi i colleghi Mandelli, Galimberti e Gasparri, affrontando nel dettaglio alcuni dei temi contrastati (tornerò dopo sulla questione dei taxi). Servono soprattutto nuovi interventi - e qui vengono solo accennati i contenuti di una delega - come quelli che si sono attuati diversi anni orsono nei mercati della telefonia e dell'energia; così come alcuni passi avanti sono già stati fatti sui vincoli agli intrecci proprietari e un buon impulso alle regole di mercato è stato dato dalle disposizioni adottate e dal controllo attuato dalle Autorità indipendenti. Bisognerà intervenire sulle norme delegate, perché ora serve un'azione concreta sulla messa a gara dei servizi pubblici locali, che costituiscono il grosso dell'economia locale e delle tariffe con cui si confrontano ogni giorno i cittadini; ci riferiamo, in particolare, ai servizi di raccolta dei rifiuti e ai trasporti pubblici locali. Il problema non è tanto il numero delle società partecipate, ma il livello di produttività e quindi di efficienza delle stesse, che deve essere tale da giustificare la presenza sul mercato. Ormai ci sono tanti esempi di servizi pubblici locali affidati a società interamente private, ad esempio nel trasporto pubblico locale in diverse città del Nord Italia, gestite con criteri di efficienza e di economicità, che registrano un livello di affidabilità maggiore di quelle pubbliche o di quelle partecipate, riportando un livello di soddisfazione degli utenti di gran lunga maggiore. Sono casi concreti che ormai si ripetono in diverse realtà locali, partendo dai quali bisogna tentare di replicare quei modelli a livello nazionale. È inutile continuare a proteggere autentici carrozzoni, campioni dello spreco, delle clientele e dell'inefficienza, come i servizi pubblici locali di alcune città, che tutti abbiamo presenti grazie alla cronaca quotidiana che non serve nemmeno citare. Ci sono quindi dei modelli positivi da adottare che vanno riproposti nell'interesse della gente comune, degli utenti che sono i primi ad aspettarsi che il Parlamento valuti misure per semplificare la loro vita e rendere meno cari i servizi che ogni giorno acquistano. Purtroppo, dobbiamo rilevare che l'evoluzione tecnologica e buoni modelli di organizzazione aziendale talvolta valgono più di qualsiasi legge sulla concorrenza. Essi costringono i vecchi modelli di business a rincorrere i nuovi e le logiche pubbliche a stare al passo con i tempi. La vera concorrenza è ormai globale, la vera concorrenza è però anche sulle tasse. È assurdo - e ha vanificato i provvedimenti per liberalizzare il mercato dell'energia - il livello delle tasse e delle imposte sulla bolletta elettrica. La vera concorrenza si fa sulle agevolazioni che le economie crescenti del mondo sbattono in faccia alla nostra economia, ancora troppo imbrigliata nella propria eccessiva burocrazia. Mi avvio a concludere, rilevando che il provvedimento non è tutto da buttare, in quanto contiene certamente anche delle misure condivisibili e su cui Forza Italia è stata determinante per arrivare ad una normativa più coerente, ma bisognava portare avanti un ulteriore lavoro di cesello e di messa a punto. Ancora oggi sia i relatori che il Presidente, che le opposizioni - in primis Forza Italia - hanno chiesto al Governo di riportare il provvedimento in Commissione per rivedere alcuni punti essenziali in tempi brevissimi. Purtroppo il Governo, sordo a queste richieste, ha posto l'ennesima questione di fiducia per mortificare ancora una volta il lavoro del Parlamento. Concorrenza, come detto, vuol dire anche meno tasse e meno burocrazia, ma non vuol dire calpestare i diritti acquisiti dei lavoratori, di coloro che ogni giorno si battono sulla strada per garantire un salario per sé e per la propria famiglia. In proposito, va detto che il Governo mette la fiducia Senato su un testo che contiene, al comma 180, dell'articolo 1, una norma assolutamente penalizzante per i tassisti: la categoria è stata di fatto ingannata dal Governo Gentiloni Silveri. Forza Italia - lo ha detto bene il collega Gasparri - chiese ed ottenne un negoziato con il Governo affinché si trovasse una giusta intesa. Le trattative sono state aperte, ma Delrio ha di fatto ingannato i lavoratori. Il provvedimento ministeriale non ha ancora visto la luce, mentre su spinta della lobby di Uber, è stato inserito un comma che favorisce coloro che operano senza alcuna garanzia occupazionale e di qualità per i consumatori. Si è compiuto così l'ennesimo tradimento del PD. Noi abbiamo sempre difeso le ragioni dei lavoratori della strada, che non devono essere cancellati da una concorrenza sleale. Il Partito Democratico ha mortificato i tassisti. Che si ponga la fiducia su un testo che contiene una norma come quella del comma 180 è un fatto gravissimo, quindi votiamo contro la fiducia a questo Governo ed auspichiamo che la politica possa stare al passo con il progresso e l'innovazione, che certamente fanno fare passi avanti al Paese verso un mercato più libero, coniugandoli però sempre e prima di tutto con i sacrosanti diritti dei lavoratori e degli utenti.
2017-05-03	LN	ConsiglioNunziante	Signora Presidente, il disegno di legge concorrenza su cui è stata posta la questione di fiducia - come abbiamo già detto negli interventi precedenti - è un provvedimento ispirato dall'idea di sistemare alcuni comparti e attività dei nostri cittadini, con la convinzione di stare un po' dalla parte dei consumatori e un po' da quella dei produttori e dei fornitori di servizi. È un obiettivo piuttosto ambizioso e positivo quello di risolvere finalmente alcuni problemi seri. Le liberalizzazioni sono molto spesso considerate necessarie - probabilmente lo ha fatto anche questo Governo - come strategie utili per uscire dalla recessione. Quindi, oltre ad aver seguito le indicazioni dell' Antitrust e le direttive europee, con questo provvedimento oggi si vende una ricetta per uscire dalla crisi. Poco importa, però, se l'articolato del disegno di legge non sempre ha basi solide, determinate da questioni tecniche, ed è spesso legato alle grandi lobby, ai grandi gruppi e a quella immemorabile ideologia politica che ogni tanto ci pervade. Verrebbe da pensare allora che, in base al colore politico che connota il Governo, si stiracchia la legge n. 99 del 2009 in modo tale da farla combaciare, come un vestito, su chi governa in quel momento. L'introduzione di una maggiore concorrenza all'interno di un sistema può scardinare le varie lobby e trust, il tutto per far sì che i produttori unici di un dato servizio stiano sul mercato per confrontarsi con i diritti dei consumatori: questo probabilmente sarebbe l'obiettivo. Un regime concorrenziale è favorevole per tutti, per i consumatori e i produttori, che avrebbero tutto da guadagnare da un adeguamento della loro offerta e della competitività. Ebbene, signora Presidente, penso che abbiamo sbagliato comunicazione; o meglio, tutti quelli che hanno manifestato a vario titolo nell'ultimo mese nella Capitale e hanno scioperato in questi giorni l'hanno fatto senza sapere che perdere il proprio lavoro o quello che hanno costruito negli anni sarebbe stato solo l'inizio del loro nuovo star bene e di un nuovo benessere. Abbiamo sbagliato comunicazione. Chiediamo scusa se non siamo stati capaci di trasmettere queste sensazioni. Molti cattivi samaritani consigliano oggi il libero scambio e le politiche di libero mercato come la panacea di tutti i mali. Proprio a proposito di ciò che dovrebbe risolvere questa panacea, la Banca mondiale, in occasione del suo studio sulla facilità di fare business, ha fatto qualche conteggio sul nostro Paese. Su 183 Paesi, signora Presidente, siamo ottantasettesimi quanto a capacità di fare business; siamo novantaseiesimi nella velocità di rilascio dei permessi edilizi; siamo centonovesimi nell'allacciamento delle reti elettriche; siamo al novantottesimo posto quanto all'accesso al credito e non brilliamo sicuramente per i tempi di apertura delle attività o delle imprese - ci mancherebbe altro - e siamo al centotrentaquattresimo posto quanto alla facilità nel pagare le tasse; spendiamo duecentottantacinque ore all'anno in adempimenti fiscali. Liberalizziamo sì, ma liberalizziamo la burocrazia e, prima ancora di portare le Assemblee parlamentari a parlare di liberalizzazioni, forse si sarebbe dovuta prestare maggiore attenzione alla sburocratizzazione del Paese. Ci siamo stracciati un po' le vesti negli ultimi mesi e in Commissione c'è stato un confronto, per la verità mai duro ma franco, sia con il Governo che con i relatori. Si è parlato di liberalizzazioni e sono stati toccati i notai, gli avvocati, le farmacie, i fondi pensione, le poste, gli hotel, le assicurazioni per le automobili, i distributori del carburante, la fine del mercato tutelato per l'energia, la telefonia, il registro delle opposizioni, la carta unica per il rimborso dei servizi di trasporto, gli ingegneri, i risciò, eccetera. Abbiamo avuto anche la pazienza - e mi rivolgo al rappresentante del Governo - di leggere tutto quanto e di mettere il nostro Gruppo nella condizione di adoperarsi per il bene di un provvedimento, che aveva forse delle potenzialità, che non siamo però riusciti a esprimere negli ultimi due anni: i nostri emendamenti e i nostri ordini del giorno andavano tutti nella direzione di migliorare un testo che, forse, era nato con le idee buone, ma che è arrivato azzoppato da una serie di considerazioni, che probabilmente vanno oltre l'idea politica di mettere il cittadino nella condizione di usufruire di servizi e beni a proprio vantaggio. Nel mio intervento in discussione generale avevo invitato il Governo e la maggioranza a stare dall'altra parte del tavolo quando si redige una normativa: forse in questo modo si potrebbe mettere il legislatore nella condizione di essere assolutamente sereno nel giudicare quello che viene fatto. Forse il mancato abbinamento di responsabilità e potere non sempre ci fa fare le cose al meglio. Se dovessimo rispondere degli oltre 70 articoli contenuti nel provvedimento sulle liberalizzazioni, andando a vedere quale sarà il risultato finale tra un anno e dovendo pagare di tasca nostra i danni che il provvedimento probabilmente cagionerà, credo che, prima dell'approvazione e di utilizzare ancora la questione di fiducia per approvarlo, saremmo sicuramente molto attenti. Credo dunque che il mio Gruppo abbia veramente effettuato un lavoro certosino nel valutare molto attentamente diversi lati del disegno di legge in esame, che non sempre è stato lungimirante e che a volte, anzi, ci è sembrato addirittura antiliberale. Abbiamo fatto riferimento allo scempio della direttiva Bolkestein rispetto a tante attività che hanno caratterizzato e costituito una spina dorsale davvero importante all'interno del Paese. Ci siamo occupati dei tassisti, della questione legata al loro lavoro, dei balneari e di attività che sembrano assolutamente marginali rispetto a un complesso industriale del nostro Paese. Non abbiamo avuto altre capacità, se non quelle di voler chiedere come mai in questi anni non siamo stati capaci di gestire rifiuti o di fare una riforma della scuola seria oppure di mettere i nostri cittadini in condizione di essere concorrenziali in Europa. Continuiamo a imbarcare tutti - non mi riferisco all'immigrazione, ma all'aspetto economico - ma non abbiamo avuto la capacità di essere incisivi all'interno di un panorama europeo che continua a strangolare la nostra economia. Con il ministro Calenda si è parlato addirittura di economia 4.0. Sono rimasto ancora alla 2.0. Ho saltato a piè pari la 3.0 e mi ritrovo alla 4.0 senza aver capito quali siano i benefici. La prossima volta, se il ministro Calenda sarà presente in Assemblea, proverò a chiedere come mai si arriverà all'economia 5.0 senza aver alcun tipo di beneficio. Resta ferma la questione di cui parlavo prima, la panacea di tutti i mali, che è benvenuta. Sono sempre stato contrario alla fiducia, ma questa volta l'avete posta e va benissimo, perché almeno non avremo la responsabilità di non essere riusciti a incidere su un disegno di legge che, sinceramente, ci vede assolutamente contrari.
2017-05-03	M5S	GirottoGianniPietro	Signora Presidente, cittadini, colleghi, quello al nostro esame è un provvedimento estremamente importante. Non abbiamo però assolutamente avuto tempo, dal punto di vista quantitativo e qualitativo, per affrontarlo in Commissione. Qui in Aula avremmo potuto avere la possibilità di migliorarlo, per affrontare e risolvere alcuni aspetti, che avrebbero potuto far crescere il Paese. Eravamo pronti da agosto dello scorso anno, ma problemi interni alla maggioranza, lavori in corso al suo interno, legati prima al referendum costituzionale e poi alla nota separazione alle primarie, evidentemente non l'hanno permesso. Ancora una volta abbiamo a che fare con un Governo che chiude la possibilità di un dialogo per migliorare il provvedimento e di questo se ne assume la responsabilità. I colleghi hanno già parlato di molti aspetti in vari settori, dalle assicurazioni, ai beni culturali, ai farmaci. Nei pochi minuti che ho a disposizione mi soffermerò dunque sulla materia sulla quale ho concentrato maggiormente la mia attenzione, quella dell'energia. Abbiamo fatto delle proposte costruttive, che però il Governo ha fatto cadere nel vuoto, perché avrebbero realmente aperto il mercato dell'energia ad una vera liberalizzazione e scardinato un sistema che è ancora troppo centralizzato e oligopolistico, per quanto riguarda la vendita e la distribuzione, con una produzione ancora troppo basata sulle fonti fossili. Eppure abbiamo chiesto cose molto semplici, ovvero di dare a tutti, semplicemente, la possibilità di autoprodurre, autoconsumare e vendere energia da fonte rinnovabile. Si tratta di una cosa che, detta così, sembra scontata e infatti le direttive comunitarie non solo la permettono, ma addirittura la auspicano. Invece noi disapplichiamo le normative comunitarie e vietiamo questo basilare principio di democrazia energetica. Ciò comporta il fatto che stiamo ostacolando il modello energetico del futuro, che è decentrato, rinnovabile ed efficiente e peggioriamo la situazione per ciò che riguarda la salute, l'ambiente e l'economia del Paese. Ricordiamo infatti che questo nuovo modello energetico porterebbe alla creazione di decine e decine di migliaia di posti di lavoro, che invece abbiamo perso a causa di questo Governo "fossile", che ci ha fatto andare in retromarcia sulle fonti rinnovabili e sull'efficienza energetica. Stiamo dunque buttando il bambino con l'acqua sporca, perché avevamo raggiunto una posizione di leadership tecnologica, che con le unghie e con i denti siamo ancora cercando di mantenere. Voi state facendo di tutto, però, per far sì che l'Italia perda questa leadership tecnologica e in questo mondo fare ciò significa perdere tutto e diventare schiavi e andare al traino delle altre economie. Questa mattina il collega Tomaselli si è mostrato aperto rispetto a questi temi, ovvero sui sistemi di distribuzione chiusa, ma queste sue aperture non sono credibili, perché sono le giustificazioni che ascoltiamo dal luglio dell'anno scorso. È passato quasi un anno e non potete continuare a dirmi che ho ragione, senza però votare ciò che propongo, perché volete fare qualcosa di meglio. Se mia figlia mi dà un suggerimento buono, non le rispondo che ha ragione, ma siccome il papà sono io, si fa come dico io, anche se è sbagliato. Voi dite forse questo ai vostri figli, ovvero che si fa come dite voi, anche se sbagliate? Questo mi state dicendo da luglio. Se volevate veramente darmi ragione, dovevate votare il mio emendamento e poi, essendo la maggioranza, avreste avuto tutto il tempo e la facoltà di fare il vostro auspicato nuovo decreto-legge sull'energia. Invece avete ostacolato questa liberalizzazione e procederete con l'abrogazione del mercato tutelato (24 milioni di utenti e il 20 per cento dei consumi) con la giustificazione che dovete rendere libero un mercato, che è già tale perché tutti possono scegliersi un nuovo fornitore da dieci anni a questa parte. Voglio spiegare ai cittadini che in questo momento il mercato tutelato è gestito da un acquirente unico, che è un grande gruppo di acquisto pubblico senza scopo di lucro che riunisce 24 milioni di utenti, compra all'ingrosso e fa risparmiare. Che sia così non lo diciamo noi del Movimento 5 Stelle, ma l'Autorità per l'energia elettrica e il gas, che ha fatto un monitoraggio e ha dichiarato che negli ultimi quindici anni - guarda un po' - questo mercato ha fatto risparmiare agli italiani circa il 20 per cento del costo dell'energia. Abrogando questo mercato costringete gli italiani a scegliersi un nuovo fornitore sul mercato libero, che costerà di più, oppure, se non scelgono, finiranno nel mercato di salvaguardia, che costerà di più. Sarà proprio una bella scelta tra pagare di più consapevolmente o pagare di più inconsapevolmente. Bellissima scelta. La maggioranza dei consumatori probabilmente non sceglierà perché inconsapevole e su questo mi ricollego a quanto auspicava il collega Tomaselli questa mattina, che si augurava una crescita delle competenze. Certamente ciò è auspicabile e tutti vorremmo che i cittadini diventassero esperti di energia, fisco, sanità e di tutto, ma i cittadini non hanno il tempo e le competenze. Non possono diventare esperti di tutto. C'è poi una fascia debole di popolazione che è ineliminabile. Penso ai pensionati, ai malati e persone con varie difficoltà che non ce la faranno e non riusciranno ad avere queste competenze. Noi che siamo i legislatori dovremmo semplificare la vita alla gente e non peggiorarla. Dovremmo avere coscienza che negli altri Paesi, che hanno attuato un processo analogo, è successo questo: la maggior parte degli utenti non ha avuto la competenza di scegliere ed è finita nel servizio peggiorativo, che abbiamo chiamato di salvaguardia. Avete demandato a un decreto del Ministero dello sviluppo economico la definizione del passaggio della fine del mercato tutelato e questo comporta due conseguenze: un aumento del costo della fornitura e una diminuzione dei diritti sanciti dall'Unione europea, perché il mercato elettrico non sarà più considerato come servizio universale. Quindi, ci sarà un aumento dei costi e una diminuzione dei diritti, un fantastico abbonamento. Ho già detto prima che il cliente che sceglierà consapevolmente molto probabilmente pagherà circa il 20 per cento in più; il cliente che non sceglierà pagherà ancora di più perché il servizio di salvaguardia, al contrario del nome, poiché ha per finalità l'incentivazione del passaggio al mercato libero, costerà ancora di più. La scelta è, quindi, tra pagare circa un 15-20 per cento in più consapevolmente o pagare ancora di più inconsapevolmente. Molto bene: è come se a una persona deste l'opzione di saltare nella padella o nella brace. Facciamo sparire un punto di riferimento virtuoso perché il mercato tutelato era un punto di riferimento virtuoso verso il basso. Facendolo sparire - attenzione -creiamo il serio pericolo di innescare un circolo vizioso: sparendo un punto di riferimento verso il basso, i fornitori saranno liberi di alzare perché non ci sarà più quel punto di riferimento e avranno la scusa di dire che costano sempre un po' meno del servizio di salvaguardia e che conviene stare con loro, anche se fanno pagare caro. Ribadisco che nel Regno Unito, dove hanno fatto questo tipo di operazione, hanno dovuto mettere un tetto per evitare che questo circolo vizioso andasse avanti all'infinito. Ora, ricordiamoci che con il testo che approviamo, noi daremo la possibilità a molte persone di entrare in questo mercato di salvaguardia più caro anche di 100 euro a megawattora (perché in questo momento il mercato di salvaguardia costa 100 euro al megawattora in più rispetto al mercato libero) e questa è una responsabilità che voi vi assumete nei confronti soprattutto delle PMI che naturalmente consumano una buona quantità di energia. Chi ne beneficerà? Naturalmente i grandi operatori. Questa mattina il collega presidente di Commissione Mucchetti aveva citato l'Enel, ovviamente, ma c'è anche Sorgenia e qui abbiamo il collegamento con le banche perché Sorgenia è di proprietà delle banche, che naturalmente hanno voluto la restituzione del favore fatto con il prestito di 20 miliardi di euro e quindi sono evidentemente venute a battere cassa (tra l'altro, consentitemi la parentesi, vedremo se questi 20 miliardi di euro saranno sufficienti per salvare le banche). Tutto questo accade perché non avete voluto votare la nostra proposta. Sì, c'era un'alternativa molto semplice: lasciare le cose così com'erano e informare i cittadini che il mercato è già libero, farli crescere culturalmente come auspicava il relatore, spiegando loro che ci sono offerte più convenienti, perché effettivamente, ad oggi, ci sono offerte più convenienti del mercato tutelato ma ci vuole un cliente informato, attento e di livello culturale elevato per poterne approfittare. Ma questa, evidentemente, era una soluzione troppo facile e troppo impegnativa perché avrebbe voluto dire salvaguardare effettivamente i diritti dei consumatori, farli crescere e sperare in un mercato virtuoso che continuasse con un circolo virtuoso. Bene: ribadisco l'esempio relativo a mia figlia alla quale ho tolto il salvagente quando ha imparato a nuotare, non prima. Voi qui state togliendo il salvagente a 24 milioni di persone che non sanno nuotare. Molte di queste persone non impareranno a farlo e voi gli state togliendo il salvagente. Vi prendete voi questa responsabilità. Avete ostacolato le nostre proposte, avete fatto un favore alle grandi lobby, avete dato uno schiaffo ai cittadini che vogliono partecipare a migliorare questo Paese, partecipare al cambiamento di un mondo che non dovrebbe più fare guerre per chi inquina e per chi estrae petrolio e carbone ma vorrebbe lavorare per una pace perpetua e strutturale. Per queste ragioni dichiaro il voto contrario del Movimento 5 Stelle.
2017-05-03	PD	MucchettiMassimo	Del resto la storia ci dice che le decisioni più ambiziose in materia di concorrenza sono venute ben prima del 2009, quando venne deciso l'obbligo della legge annuale. Ricordo le principali: la separazione proprietaria delle infrastrutture di trasporto nell'elettricità e nel gas dall'Enel e dall'ENI per costruire i mercati dell'energia laddove prima si operava in regime di monopolio; e poi, la moltiplicazione delle reti di telecomunicazione sia nel mobile che nel fisso e il relativo unbundling allo scopo di favorire l'ingresso di nuovi operatori e ancora i vincoli agli intrecci tra telecomunicazioni e televisione, l'istituzione delle Autorità indipendenti. La più recente, tra le maggiori, è l'Autorità dei trasporti che si accompagna alla competizione nell'alta velocità ferroviaria. Non possiamo però dimenticare le timidezze. Ci sono state anche quelle. Timidezze sulle concessioni autostradali e sul claw back dei miglioramenti in sede tariffaria. Timidezze sul duopolio RAI-Mediaset che verrà attenuato non dalla lungimiranza del legislatore, ma dall'evoluzione tecnologica del web che fa invecchiare in tempi stretti i vecchi signori dell'informazione e dell'intrattenimento. Sottolineo, come hanno già fatto altri colleghi, tra cui il senatore Gasparri, la debolezza politica dei Governi di fronte alla sistematica elusione fiscale degli over the top che genera gravi distorsioni nella concorrenza in servizi strategici come la distribuzione di beni e servizi, la gestione delle informazioni delle identità personali e la pubblicità; settori nei quali operano altre imprese, spesso italiane, che le imposte le pagano. Mi preoccupa la debolezza dell'Antitrust e dell'Agcom, anche solo nel perimetrare tali questioni. Vedete, è giusto che le autorità indipendenti esercitino un diritto di tribuna verso Governo e Parlamento, ma resta in capo alla politica il diritto e il dovere di criticare e, se del caso, incalzare le Autorità a svolgere meglio il loro lavoro. Il dovere dell' accountability va nei due sensi. Anche a questo scopo le Commissioni finanze e industria del Senato stanno cercando una soluzione sul fronte della web tax che recuperi risorse al fisco italiano e assicuri ai mercati e ai consumatori comportamenti corretti delle imprese sotto il profilo della concorrenza. Mi auguro che il Governo collabori con idee e proposte, adesso e magari in sede di legge di bilancio 2017. Ecco, la volontà politica proconcorrenziale non si realizza perché c'è una legge annuale. O tale volontà si forma perché almeno la maggioranza è convinta che la politica della concorrenza serva, e se ne convince senza indulgere alla retorica, ma facendo i conti, come raccomandava sempre, perfino al PCI di Togliatti, quel grande italiano che fu Raffaele Mattioli; oppure questa volontà non si forma, e allora si litiga, e si fanno le baruffe chiozzotte sulla lobby tua contro la lobby mia, materia sulla quale i relatori hanno pronunciato parole definitive. Ciò detto, non possiamo non lasciare alla prossima legislatura il compito di dare una risposta operativa alla domanda che ci hanno posto la senatrice Lanzillotta e il senatore Marino: il calendario è tiranno. Ma l'Italia, che vuole presentarsi come il Paese delle riforme, non può lasciar passare questa legislatura senza aver preso alcuna decisione in materia di concorrenza. Se è vero che questa legge vale l'uno per cento del PIL, la si approvi al più presto. Io non sono così ottimista e non credo che abbia questo effetto straordinario, e tuttavia dico: Camera e Senato hanno fatto un lavoro; votiamola qui a Palazzo Madama e chiediamo ai colleghi della Camera di fare altrettanto. Ciò per consentire al Governo di varare al più presto un provvedimento annuale relativo al 2017, che venga approvato in tale anno. Questo ha chiesto la Commissione industria in un suo recente parere, e questo ripeto oggi in Aula. Come il relatore Tomaselli ha avvertito, il tempo non passa invano. Questo disegno di legge avrebbe bisogno di qualche ritocco sulle assicurazioni che è già stato definito. È stato raggiunto un accordo anche con forze di opposizione su limiti antitrust più stringenti all'ingresso del capitale finanziario nelle farmacie (ne ha parlato ieri il senatore Mandelli). Non è solo un accordo: io penso sia un miglioramento. Personalmente, aggiungo che in taluni punti il disegno di legge andrebbe addirittura modificato. Faccio un solo esempio: il superamento della maggior tutela; lo faccio anche a beneficio del Presidente del PD, che nei giorni scorsi ha scoperto l'argomento. Ebbene, se la maggiore tutela nel servizio elettrico si abolisce senza un tetto antitrust e senza aste con regimi di prezzo cost oriented, rischiamo di cristallizzare in capo all'Enel, e in regime di libertà di prezzo, l'85 per cento dei 23 milioni di clienti che oggi l'Enel e le altre società addette allo scopo servono per conto dell'acquirente unico a prezzi da sempre inferiori a quelli cosiddetti liberi. Questi clienti - vorrei essere chiaro - non sono oggi clienti dell'Enel (cioè dell'ex monopolio) e degli altri soggetti che esercitano il servizio di vendita per conto dell'acquirente unico, ma lo diventeranno domani per inerzia. Per l'Enel, sulla base delle documentazioni aziendali (vedo che non tutti coloro che parlano di tale materia, compresa la persona che ho citato prima, l'hanno studiata) stimo un vantaggio di almeno un miliardo di margine. Questo non mi piace - è evidente - ma per ora rinuncio a insistere per un'immediata modifica. Mi fido del favore con cui il Governo Gentiloni Silveri - in particolare il ministro Calenda - guardano a tale questione e agli impegni che hanno preso, correggendo le impostazioni dei predecessori. Anche in questo caso, come in altri, vedremo il Governo e il Ministro alla prova in occasione del prossimo provvedimento. In questi giorni si è prospettato il ricorso al voto di fiducia, che è stato ripetutamente evocato anche in quest'Aula e sappiamo che verrà richiesto. Una simile soluzione costituirebbe da parte di quest'Assemblea un atto di responsabilità verso il Paese e il Governo che deve potersi giocare la carta della concorrenza in Europa. Tuttavia, lasciatemi dire che, date le circostanze e il lavoro fatto dalla Commissione, dall'Assemblea e segnatamente dai relatori, una simile soluzione costituisce anche un atto di generosità da parte della maggioranza e anche - aggiungo - della stessa opposizione. Si tratta di una generosità - vorrei essere chiaro - che sono sicuro non verrà ripagata da furbizia di segno diverso nel terzo e ultimo passaggio alla Camera dei deputati, allo scopo di impedire poi al Governo il varo della legge per il mercato e la concorrenza per il 2017.
2017-05-03	PD	TocciWalter	Mi incuriosisce il fatto che gli argomenti di questo strumento sono quasi sempre gli stessi: le assicurazioni, le banche, la distribuzione dell'energia, la portabilità dei contratti di telefonia, le farmacie. Ma non avevamo già legiferato su questi argomenti? Perché ogni anno si ritorna sempre sulle stesse questioni? Non c'è bisogno di scomodare i principi teorici del pensiero ordoliberale per capire che un mercato è prima di tutto stabilità delle regole: se le regole cambiano una volta l'anno non può essere un mercato.
2017-05-03	PD	TomaselliSalvatore	Signor Presidente, inizio il mio intervento, anziché terminarlo, con i ringraziamenti. Il collega Marino li ha citati tutti, quindi, per non dimenticare nessuno, faccio mie le parole di ringraziamento verso tutti coloro con i quali abbiamo positivamente collaborato in questo lungo percorso: dagli Uffici della Commissione del Senato ai colleghi parlamentari, al Governo, agli staff e così via. Ringrazio anche i colleghi che nel corso di questo dibattito hanno espresso apprezzamento per il nostro lavoro, per il lavoro di tutti, non solo dei relatori; per il confronto civile che credo abbiamo ottenuto fecondo e positivo. Ringrazio anche quei pochi colleghi - pochissimi, devo dire - che nel corso di questo dibattito, al di là dei mancati ringraziamenti - ma non è questo il tema - si sono invece lasciati andare ad affermazioni di pura propaganda. Quando questo avviene diventa plasticamente visibile e molto più chiaro, anche all'interno degli stessi Gruppi di opposizione, il contributo di merito rispetto alla propaganda, che in queste Aule dovrebbe lasciare posto, appunto, al merito del confronto sui temi e al servire le istituzioni con competenza, passione e impegno. Lascerei la propaganda alle piazze e ai comizi. L'obiettivo di questo disegno di legge era ambizioso già dall'inizio; se posso dire, lo è diventato ancora di più durante il lungo percorso parlamentare sia nella prima lettura alla Camera sia nella seconda qui in Senato: rimuovere le barriere all'entrata di nuovi soggetti economici nella produzione di beni e servizi e la regolamentazione - in gran parte forse superata - figlia di altri contesti economici, regolatori e normativi. In questo senso non condivido il passaggio in cui il collega Tocci, con una battuta, si è chiesto perché mettere mano ogni anno - ma ogni anno non è - alla regolamentazione di singoli o più settori. In realtà, questo disegno di legge parte piuttosto dall'esigenza di superare regolamentazioni che ormai sono figlie di un'altra epoca. Infine, il provvedimento si propone di creare maggiori opportunità, mercati più fluidi, prezzi di beni e servizi più accessibili, di conseguenza più occupazione, più reddito. In una parola, l'ambizione di questo disegno di legge è lungo quel percorso, non sempre semplice, del lavoro parlamentare, ma anche dell'impegno con cui si sono cimentati più Governi negli ultimi vent'anni: l'idea di provare a riformare questo Paese senza oneri per il bilancio pubblico, senza risorse, ma mettendo mano alle regole. Regole più moderne, regole più aperte non solo creano mercati più fluidi, come dicevo prima, ma costituiscono opportunità: per i giovani che vogliono entrare nel mondo delle professioni; per la piccola e media impresa che vuole cimentarsi nella produzione di beni e servizi; per il professionista che vuole cimentarsi con nuove modalità di svolgimento della sua attività. Certo, ci sono dei limiti. Anch'io mi sono permesso nella relazione introduttiva di indicarne due, che ribadisco. A me sarebbe piaciuto che questo disegno di legge, per la sua complessità - che si è man mano accresciuta - fosse licenziato avendo quantomeno avviato, se non in maniera definitiva, la trattazione di due grandi questioni. La prima concerne la regolamentazione delle lobby : la richiamava il collega Battista. Ci abbiamo provato; nel contempo era all'attenzione della Commissione affari costituzionali l'esame di più disegni di legge sul tema, e per questo abbiamo con rispetto atteso che quell' iter fosse compiuto. Ma questo oggi è un tema maturo; lo abbiamo visto anche nel dibattito lungo, a volte tortuoso e a volte anche controverso, che ha accompagnato questo disegno di legge. Con trasparenza, da un lato, ma senza infingimenti e senza ipocrisia, dall'altro, credo che oggi sia matura in Italia una regolamentazione del tema del rapporto tra i decisori pubblici, i decisori politici, le istituzioni e chi rappresenta, in maniera del tutto trasparente e legale, legittimi interessi. Il secondo tema è ambizioso ed è oggetto anch'esso di disegni di legge all'attenzione di alcune Commissioni parlamentari alla Camera e al Senato. È un tema che penso sia ormai maturo, anche in termini di trattazione organica; mi riferisco alla cosiddetta economia della condivisione e dell'economia digitale, che spesso coincidono. Volgarmente detta sharing economy, l'economia della condivisione spesso si svolge tramite le applicazioni web, che stanno cambiando le abitudini e gli stili di vita quotidiani dei consumatori anche nel nostro Paese. Ecco, tutto ciò ha bisogno di una regolamentazione moderna ed efficace, che ne valorizzi le qualità e le opportunità, anche per quanto riguarda i nuovi rapporti e le nuove relazioni tra i produttori di beni e servizi e il vasto mondo dei consumatori. Dobbiamo avere ben chiaro - è stato chiaro a noi relatori, ma credo lo sia stato anche a tutti i colleghi e a chi si è appassionato a questo lavoro e a questo dibattito - come siano insite, in queste innovazioni così dirompenti, anche problematiche che vanno in qualche modo assunte e non ipocritamente evitate. Ecco, se posso riassumerlo in poche battute, questo è il senso generale di questo lavoro e di questo provvedimento. Venendo invece ad alcuni temi di merito, come ha fatto il collega Marino, voglio ribadire alcuni punti fermi del lavoro che abbiamo fatto. Sul tema dell'energia ho sentito ribadire nel corso della discussione - e ciò, come abbiamo spesso visto e letto, ha fatto anche capolino nel dibattito sui giornali dei mesi passati - che il superamento della maggior tutela è un regalo agli oligopoli e un danno per i consumatori. Guardate, io penso esattamente il contrario. Questo regime, come ho detto nella relazione iniziale e lo ribadisco, era sin dall'inizio - ora sono passati dieci anni - un regime transitorio e non permanente, volto ad accompagnare il completamento e il compimento finale del processo di liberalizzazione del settore dell'energia nel nostro Paese, iniziato vent'anni fa sul fronte della produzione e che deve continuare sul fronte della distribuzione e del mercato retail, con l'attenzione rivolta ai consumatori. Mantenere lo status quo, cioè questo attuale regime, è il vero regalo agli oligopoli, se è vero - come ricordava il collega Mucchetti - che oggi questo mercato, il cosiddetto mercato retail, rivolto sia alle PMI che ai consumatori, è in grandissima parte (per quattro quinti) nelle mani di un unico operatore. Stabilizzare e cristallizzare questa situazione è il vero regalo agli oligopoli. Noi invece abbiamo fatto un'altra scelta; lo ha fatto il Governo Renzi, quando ha approvato l'originario disegno di legge e lo ha ribadito alla Camera dei deputati, arricchendo quel provvedimento; lo abbiamo fatto noi, se posso permettermi, richiamando i criteri alla base del processo di liberalizzazione e di superamento della maggior tutela, che sono criteri puntuali, volti a mettere al centro, come protagonista, la consapevolezza del consumatore. Questo processo va nella direzione di superare gli oligopoli, di rendere protagonista il consumatore e di investire su un percorso di consapevolezza e di capacitazione del consumatore. Quanto alle altre proposte, anche di chi vuole mantenere lo status quo, quasi un cappello volto a valorizzare l'inerzia del consumatore, fotografano l'idea di un consumatore italiano e, quindi, di una famiglia, di una piccola e media impresa, di un cittadino del nostro Paese in qualche modo pigro, inerte e incapace di scegliere; queste sì costituiscono davvero un regalo ai grandi oligopoli. Vi è poi un altro punto che il collega Girotto ha richiamato, qui nel dibattito e spesso anche in Commissione, con grande civiltà, con grande correttezza e con grande competenza. Io glielo riconosco, collega Girotto, al contrario, mi si consenta, di colleghi del suo Gruppo, che invece hanno qui solo "abbaiato alla luna" facendo propaganda su altri temi. Egli pone un tema che noi abbiamo condiviso anche con il Governo, ovvero come si premia e in qualche modo si valorizza una delle novità più significative degli ultimi dieci anni dentro quel processo di liberalizzazione, cioè l'auto produzione dell'energia; ovvero come si valorizza e come si premia la capacità di autoproduzione che le piccole e medie imprese, ma anche le singole famiglie, hanno fatto propria negli ultimi anni, specie in riferimento alle fonti rinnovabili, con sistemi di distribuzione chiusi e la cosiddetta generazione distribuita. Non abbiamo recepito in Commissione le proposte significative e di buon senso, al di là del singolo merito tecnico, del collega Girotto, perché abbiamo un impegno, che il Governo ha assunto formalmente e pubblicamente, per un provvedimento organico su questo tema, che io credo sarà emanato nelle prossime settimane. Confermo, però, che questo è un tema con il quale dobbiamo cimentarci per completare, anche qui, un processo di liberalizzazione del settore energetico nell'ambito del quale il nostro Paese può rivendicare, con orgoglio, di essere sicuramente tra i Paesi occidentali più attivi e più avanzati. Il secondo tema di merito è quello delle assicurazioni. Richiamo qui due questioni: la norma sui cosiddetti testimoni di comodo, criticata dalla collega Stefani, in riferimento agli incidenti e quindi in tema di RC auto; il tema dell'adozione delle cosiddette tabelle di Milano - introdotte dalla Camera dei deputati, e che noi abbiamo confermato assolutamente tal quali - ricordate ieri anche dalla collega De Biasi nel suo intervento. La prima misura va nella direzione di combattere con norme anche più trasparenti e più certe, negli stessi procedimenti giudiziali che spesso vengono attivati quando vi sono incidenti e quando vi è la necessità di tutelare il cittadino consumatore vittima di un incidente e quando, dall'altra parte, vi è l'assicurazione che deve pagare. Spesso, infatti, nel nostro Paese, al di là della concreta concentrazione di tali fenomeni in alcune aree del Paese, si sono radicati fenomeni di vere e proprie truffe. La norma sui testimoni di comodo è una norma antitruffa, in maniera molto trasparente, mentre l'adozione delle tabelle di Milano è una norma fortemente contestata. Si è parlato dei cosiddetti fantomatici regali fatti alle assicurazioni: altro che regalo, questa è una norma fortemente avversata e contestata dalle compagnie assicuratrici e dalla stessa ANIA, perché l'adozione di quelle tabelle dà certezza alle vittime della strada, eliminando tutta una sequela di intermediazioni che spesso vive e vegeta attorno ai contenziosi, superando questa intermediazione spesso parassitaria, e dando certezza di rimborso alle vittime della strada, compresi i casi di incidenti più gravi in cui purtroppo si verificano anche perdite di vite umane, e tutelando tutti gli attori di questo di questo lungo, e a volte perverso, iter di soggetti in qualche modo interessati. L'altro tema è quello delle RC auto: alla Camera si è fatto un lavoro che noi non abbiamo disconosciuto, caro collega Romano, ma apprezzo i toni con cui lei ha posto un tema oggettivo, quello della disparità fortissima che c'è, dal punto di vista tariffario, in alcune aree del Paese. Noi abbiamo lavorato fino all'ultimo su questo punto, quello su cui, più che per altri, abbiamo usato il cesello, fino alle virgole e agli aggettivi, per rendere la norma approvata alla Camera esigibile e concretamente attuabile. Abbiamo lavorato perché la norma, pur rimanendo dentro una logica di mercato che da vent'anni ha abbandonato i cosiddetti prezzi amministrati, rendesse possibile riconoscere la virtuosità di quei consumatori che in alcune aree del Paese sono costretti oggi a pagare tariffe insopportabili e insostenibili, pur essendo appunto consumatori virtuosi. L'ultimo tema che voglio richiamare, anch'esso di attualità, è quello dei trasporti, che spesso viene identificato come il tema NCC e taxi. Ho sentito alcuni colleghi ricordare che i tassisti spesso protestano, perché qualcuno li ha qualche modo "disturbati" o chiamati in causa. In realtà, colleghi, noi abbiamo una normativa sul trasporto pubblico non di linea che è ipocrita, anacronistica, vecchia di vent'anni o più, e ogniqualvolta si intende mettervi mano per superare questa ipocrisia, c'è qualcosa che non funziona anche dal punto di vista - se mi consentite - della relazione istituzionale tra categorie, Governo e Parlamento. Auspicherei allora - è qui anche il senso della delega - che ci prendessimo sei o anche dieci mesi di tempo e ragionassimo su alcuni criteri insieme, così com'è stato fatto due mesi fa, e vorrei dire ai colleghi che lo hanno richiamato che il decreto interministeriale, attuativo dell'accordo siglato con tassisti e NCC due mesi fa, è pronto ed è stato anche sottoposto al confronto con le categorie interessate e sarà licenziato nei prossimi giorni, se non nelle prossime ore. Mi chiedo se sia maturata l'ora di una normativa moderna e non ipocrita che faccia tesoro di due concetti fondamentali: il primo concetto, che è l'architrave del trasporto pubblico non di linea e che nessuno vuole disconoscere, ma che probabilmente va declinato in maniera più moderna ed efficiente, insiste ancora sul ruolo ineludibile dei taxi e dei tassisti; il secondo concetto è che il mercato negli ultimi anni - e la stessa categoria dei tassisti - ha fatto i conti con l'irrompere di strumenti, come dicevo all'inizio, che hanno cambiato la relazione tra fruitori di servizi (i consumatori) ed erogatori di servizi (in questo caso gli stessi tassisti). Vi è un'applicazione, che non è quella di Uber ma si chiama Mytaxi, di proprietà di una grande azienda europea, che nella città di Roma negli ultimi sei mesi ha associato - credo spontaneamente, nessuno li ha costretti - 1.400 tassisti, non NCC. Un Paese moderno deve ragionare su questi temi e non vivere, collega Cervellini e altri, per "tifoserie". Deve assumere questi temi e risolverli in termini di sintesi moderna ed efficace con cui valorizzare l'architrave del trasporto pubblico di linea che è affidato ai tassisti, ma non ipocritamente e chiudendo gli occhi a quello che la tecnologia ha prodotto negli ultimi anni, cambiando, nonostante noi, i gusti e le abitudini dei consumatori. Come dice qualcuno, è davvero complicato fermare l'acqua o il vento con le mani. Da ultimo, avevamo voluto accogliere - ma non ve ne sarà modo perché immagino che nei prossimi minuti verrà posta la questione di fiducia sul provvedimento, affinché questo lungo iter di esame giunga a conclusione, e sono d'accordo che questo punto venga definito nell'Aula del Senato con un'approvazione più larga possibile del provvedimento - alcune delle modifiche proposte dai colleghi con degli emendamenti depositati e frutto di un lavoro di rivisitazione del testo licenziato dalla Commissione in agosto. C'era il tema posto dalla collega Puppato che riguardava il tacito rinnovo, che abbiamo condiviso, e c'era un emendamento che avremmo voluto accogliere perché il tema posto dalla senatrice Puppato è utile e condivisibile. Avremmo voluto intervenire sull'articolo 29, che riguarda il regime transitorio per il superamento del regime di maggior tutela, definendo meglio l'oggetto della transizione. Il tema delle farmacie lo hanno richiamato i colleghi Marino e Lucchetti: la decisione di abbassare quel tetto era condivisa da maggioranza, opposizione e anche dallo stesso Ministero dello sviluppo economico. C'era poi il tema delle società odontoiatriche. Sul tema dei taxi avremmo voluto limare - anche sul punto c'è una larghissima condivisione anche con il Governo - la lettera b) della delega con cui avremmo evitato qualsiasi equivoco e determinato una maggiore tranquillità di tutti gli attori del sistema. Queste modifiche del tutto condivisibili sono all'attenzione del Parlamento e dello stesso Governo. Mi auguro che, a provvedimento approvato, possano rientrare in uno dei prossimi più immediati provvedimenti in modo da correggere in parte errori e in parte adottare rivisitazioni. Penso, comunque, che consegniamo alla Camera dei deputati un provvedimento che era già di per sé importante e utile a eliminare le barriere di cui parlavo all'inizio e a rendere i mercati del nostro Paese più fluidi, a costruire un ambito di maggiori opportunità. Il lavoro fatto al Senato con l'apporto di tutti (maggioranza, opposizione e Governo) rende questi obiettivi ancora più ambiziosi e più vicini.
2017-05-03	PD	ZandaLuigi	Signora Presidente, io approvo la decisione del Governo di porre la questione di fiducia su un primo, consistente pacchetto di norme sulla libertà di concorrenza. Bene per il rilievo del provvedimento. Bene, perché così si chiude un lungo dibattito che in Senato ha impegnato per quasi due anni la maggioranza e le opposizioni e bene, perché rende possibile che il disegno di legge sulla concorrenza diventi legge in questa legislatura. Negli ultimi decenni il tema della concorrenza si è affacciato ogni volta che abbiamo avuto a che fare con privilegi, corporazioni e interessi di gruppi di pressione organizzati, ma anche quando abbiamo parlato di crescita e di sviluppo, di liberalizzazioni, di mercati aperti, di libertà di intrapresa. Alcuni senatori, da ultimo le senatrici Pelino e De Petris, hanno preferito legittimamente sottolineare quel che il disegno di legge non contiene, quel che loro avrebbero preferito venisse scritto diversamente, quel che politicamente non condividono. Altri - a me sembra con migliori argomenti - hanno messo in evidenza le tantissime nuove regole, le aperture al mercato, le occasioni che la nuova normativa offrirà agli operatori, e anche, non ultimo, lo straordinario passo avanti che l'Italia si appresta a fare verso una sempre maggiore integrazione con le economie dei nostri partner europei. Tutti sappiamo che l'opera del Governo e del Parlamento in materia di concorrenza è lontana dall'essere terminata; magari rivedendo lo strumento della legge annuale, come hanno osservato i relatori Marino e Tomaselli, i senatori Lanzillotta e Mucchetti e poco fa la senatrice Pelino. Ma, pur rispettando tutte le opinioni, a me sembra che sul contenuto delle nuove norme e sullo spirito che le anima la bilancia penda decisamente dalla parte di un giudizio largamente positivo. Questo buon risultato lo dobbiamo al lungo e serio dibattito in Commissione e in Assemblea, oltre che al faticoso e utilissimo lavoro dei due relatori. Dai relatori, dagli interventi in discussione generale e dalle dichiarazioni di voto, l'Assemblea è stata informata, con dettaglio e chiarezza, del contenuto del provvedimento che ora non illustro nuovamente. Dico solo che vengono ridefinite le discipline di settori che hanno una parte molto rilevante nella vita economica del nostro Paese: dall'energia alla telefonia, dalle assicurazioni ai servizi bancari, dai fondi pensione alle comunicazioni elettroniche, alle professioni, ai trasporti. La vastità delle normative che andiamo ad approvare, la molteplicità dei settori interessati, l'incisività delle misure stanno lì a dimostrare la dimensione e la pervasività degli ostacoli alla libera concorrenza che siamo andati accumulando nel tempo, frenando la nostra crescita. Resistenze che hanno limitato lo sviluppo di un'economia caratterizzata in molti ambiti da un aggravio di costi del tutto ingiustificato, frutto di un contesto regolatorio insieme troppo rigido e troppo lasco, che ha reso l'Italia un ambiente in molti casi non accogliente per gli investimenti internazionali. Il tutto senza neanche offrire al tessuto produttivo nazionale le armi necessarie per tener testa alle richieste di un mercato globale sempre più esigente e sempre più interconnesso. Le misure che andremo a introdurre incideranno non soltanto sulle imprese ma anche sugli stessi cittadini consumatori, cambiandone le abitudini e i comportamenti, spingendoli a cercare contratti più adeguati alle loro esigenze in mercati nei quali opereranno fornitori sempre più numerosi, in concorrenza tra loro.
2017-05-11	FI	PelinoPaola	PELINO (FI-PdL XVII). Signor Presidente, rappresentante del Governo, onorevoli colleghi, la relazione della Commissione industria, commercio, turismo è frutto dell'analisi fatta sui diversi aspetti, economici e di mercato, delle principali società partecipate dello Stato. Si tratta di un approfondimento opportuno, perché stiamo trattando dei cosiddetti gioielli di famiglia - ENI, Enel, Leonardo, Terna, Poste italiane e Fincantieri - che hanno business, ricavi e capitalizzazioni molto importanti, che si aggirano sui 130 miliardi di euro ai valori correnti. Ricordiamo che alcune quote delle più importanti società nei settori industriali e dei servizi sono in mano pubblica, controllate direttamente dal Ministero dell'economia e delle finanze, ovvero dalla Cassa depositi e prestiti (controllata comunque dal MEF). Il valore complessivo nelle mani pubbliche è pari oggi a circa 35 miliardi di euro, per le società esaminate nella presente relazione, cifra non determinante per la riduzione dello stock del debito, che si è assestato sopra i 2.200 miliardi di euro. Se si cedessero tutte le azioni in mano pubblica delle società citate, cosa al momento nemmeno ipotizzabile, si ridurrebbe il debito solamente dell'1,6 per cento. Per fare un ulteriore esempio concreto, se anche cedessimo l'intera quota in mano pubblica di Fincantieri, pari al 71,64 per cento - senza considerare le implicazioni di carattere sociale e strategico - ai prezzi correnti, che valutano una capitalizzazione di 1.600 milioni di euro, otterremmo 1.100 milioni di euro per la società leader della cantieristica. Si tratta di una cifra pari a meno di un terzo di quanto è stato necessario reperire con la manovrina di primavera per correggere il deficit di bilancio dei conti pubblici del 2017. Anche ragionando sulla cessione delle ulteriori quote azionarie e partecipazioni pubbliche, non si otterrebbe un risultato visibile sulla discesa dell'ammontare complessivo del debito. Tra l'altro, il lavoro della Commissione ha ben ragionato anche sul ritorno complessivo di valore per gli azionisti, in particolare per l'azionista Stato, durante questi anni. In conseguenza della misurazione di questi valori, potrebbe essere non conveniente cedere quote azionarie, laddove il ritorno, in termini di dividendi e crescita del valore della quota azionaria, fosse inferiore al valore della riduzione degli oneri sul debito pubblico, cui la quota ceduta fosse destinata. Qui è stato fatto l'esempio dell'ulteriore cessione di una quota di Poste italiane. Non sarebbe appropriata e potrebbe avere ripercussioni negative sul servizio universale di consegna della posta, così come non sarebbe equo lo spacchettamento delle attività. Non è quindi questa la strada per ridurre il debito, certamente non ai correnti valori di borsa. Delle società citate sono stati esaminati dal lavoro della Commissione sia i conti economici che gli stati patrimoniali degli ultimi anni. Rammentiamo che i settori economici in cui si confrontano le aziende a partecipazione pubblica analizzate e di cui sono autentici leader di mercato sono assai delicati e strategici, per aspetti che riguardano i mercati e che incidono sulle tariffe e sui servizi, basilari sia per i cittadini, che per il tessuto delle imprese. Stiamo parlando dei principali fornitori di carburante, di infrastrutture per l'energia, di energia, di servizi postali, bancari e assicurativi. Ci riferiamo anche ad aziende che operano nel campo dell'aerospazio, della difesa e della sicurezza, della cantieristica, ai quali va riservata una particolare attenzione per la particolarità dei prodotti creati e commercializzati sui mercati mondiali. Non dimentichiamo che anche sulle nomine dei vertici aziendali ha pesato una questione morale importante, che ha visto, ad esempio, la nomina a presidente di Leonardo (già Finmeccanica), che ha un core business delicatissimo, dell'ex capo della Polizia ed ex capo dei servizi di sicurezza. Il lavoro delle audizioni e della raccolta e analisi dei dossier prodotti dai sei autentici campioni dell'economia italiana si è concentrato sia sul livello dei ricavi e degli utili, che sulla creazione di valori per gli azionisti, proprio perché lo Stato, direttamente o indirettamente, ne detiene la maggioranza di controllo. È stata quindi una valutazione delle prestazioni di un management super partes. Bene anche le conclusioni riferite all'Assemblea del Senato, che possono essere vincolanti per le prossime scelte del Governo, in capo al quale sta il potere di nomina dei vertici aziendali. E bene ha fatto, appunto, la relazione della 10ᵃ Commissione a mettere in evidenza gli aspetti positivi, ma anche quelli negativi, che hanno comportato l'accesso di quelle società al mercato regolamentato. La cessione di quote azionarie ha comportato infatti anche una valutazione sui benefici sinora ottenuti e un'ulteriore valutazione sugli eventuali favori (o, al contrario, delle sottrazioni di valore), che si potrebbero avere da un'ulteriore cessione di azioni da parte dello Stato. A volte può convenire tenere le azioni piuttosto che cederne ulteriori pacchetti. Rispetto ai tempi di mamma IRI, molto è cambiato. Allora si prendevano aziende decotte e le si portava sotto l'ala protettiva di uno Stato che, oltre ad essere regolatore, diventava esso stesso produttore. Oggi, se si escludono, nel campo bancario, il caso Monte dei Paschi e, in quello industriale, quello dell'ILVA, pochi sono i settori in cui lo Stato sia stato costretto a mettere soldi per riparare agli errori della gestione dei privati. Adesso le imprese di cui lo Stato è azionista generano ricavi e producono utili tali da mettere in campo, come detto, anche valutazioni sulla convenienza o meno rispetto a ulteriori cessioni di quote azionarie. Il problema della riduzione dello stock del debito pubblico certamente non passa prioritariamente attraverso ulteriori privatizzazioni, perché queste incidono, appunto, in alcuni casi, dello «zero virgola» sul montante complessivo della somma dei deficit statali. Esso attraversa, come auspicabile, un serio percorso di aggiustamento dei conti pubblici, che porti ad un avanzo primario di bilancio, fondamentale per iniziare la strada in discesa del debito complessivo delle amministrazioni pubbliche. Un percorso che di anno in anno viene, purtroppo, rinviato attraverso la presentazione di sempre nuovi obiettivi di finanza pubblica, sciaguratamente al ribasso rispetto alle stime programmatiche precedenti. Ma sappiamo che questo è un cammino ineludibile. Ed è l'unico che può portare a una riduzione graduale, permanente e consistente della spesa per interessi, che, assieme a una spesa pubblica corrente ancora da ridurre, toglie spazio alla spesa per investimenti. E quindi bisogna assolutamente riportare nel campo dell'economia reale - di chi gli investimenti li fa fruttare e li moltiplica - le risorse finanziarie oggi distratte per altri scopi. La risoluzione, quindi, ben individua i punti su cui l'azionista pubblico deve far valere la propria posizione di forza, tenendo conto che non è l'appiattimento dei compensi agli amministratori la priorità del Parlamento, né deve essere quella del Governo, quanto la presenza di una correlazione tra questi e la creazione di ulteriore valore, rispetto alla data di insediamento nei ruoli aziendali. Un altro focus che abbiamo apprezzato è quello sull'equilibrio di genere all'interno delle cariche sociali. L'augurio che posso farmi come imprenditrice e rappresentante del genere femminile è che cresca il numero delle cariche esecutive ricoperte da donne. Ormai le donne fanno bene e, di norma, portano in sé anche quel requisito dell'onorabilità che è fondamentale per chi guida una azienda, specie se si tratta di un'impresa a partecipazione pubblica, che porta avanti un interesse collettivo. Insomma una relazione equilibrata e delle richieste al Governo che vedono il voto favorevole anche del Gruppo di Forza Italia.
2017-05-11	M5S	CastaldiGianluca	Per le nomine nelle società partecipate abbiamo assistito a una serie di beceri provvedimenti ad personam e al totale - posso dire anche volgare - disprezzo della volontà espressa con un voto unanime della 10ᵃ Commissione industria, commercio, turismo sulla risoluzione in oggetto. Ricordo infatti che, nella risoluzione approvata in 10ᵃ Commissione all'unanimità, sono stati indicati degli impegni per il Governo che prevedono una serie di punti: in primo luogo, la riconferma degli amministratori uscenti subordinata a un'analisi rigorosa dei risultati e delle ricadute dei piani industriali sull'economia, sull'occupazione, sulla sicurezza, sul lavoro e sull'ambiente, con particolare riferimento agli accordi internazionali e ai programmi europei in materia di clima ed energia; in secondo luogo, l'impostazione delle nomine sulla base del merito, attribuendo particolare rilievo alle esperienze in business per lo meno affini e di assicurare l'equilibrio di genere nel complesso delle diverse funzioni. Abbiamo invece assistito, senza che il Ministro fornisse delle spiegazioni quantomeno sufficienti, a nomine per il rinnovo dei consigli di ENAV, ENAC, Enel, Leonardo e Poste italiane, che ci hanno lasciato sconcertati, perché non giustificate in alcun modo da considerazioni di carattere industriale, ma dettate solo da logiche politiche, con sullo sfondo lo scontro allora in atto tra il Governo e i vertici esterni del PD - chiamiamoli per nome: Renzi - sulle privatizzazioni. Il pavido ministro Padoan non ci ha reso noti gli atti volti alla definizione delle liste e delle singole fasi procedimentali svolte e nebuloso è stato il suo racconto circa l'acquisizione del concerto tra i vari Ministeri competenti per materia. Chiari invece sono i ruoli svolti da Gentiloni e Renzi. Oggi abbiamo la convinzione che si tratta di nomine politiche decise anzitempo, a tavolino, a cui è stata semplicemente attribuita una parvenza di presunzione di legittimità, con la famosa direttiva del 16 marzo. È accaduto che non solo sono stati cassati i requisiti di onorabilità che avevano formato oggetto di una precisa delibera del Senato, con la mozione presentata dal senatore Tomaselli e da altri senatori, del 19 giugno 2013, approvata da tutti i Gruppi parlamentari, ma è stata anche soppressa la funzione del comitato di garanzia, introdotta con la mozione del 24 giugno 2013, per accertare la correttezza nella procedura di nomina. Tutto questo è stato fatto introducendo una direttiva ad personam, che ha permesso di designare l'amministratore delegato di Leonardo con una modifica della direttiva avvenuta due giorni prima - forse - delle nomine e praticamente di nascosto. A me, signor Presidente, viene il dubbio che questa modifica sia stata fatta anche dopo, è probabile. Infatti, il 18 marzo il Governo Gentiloni designa come amministratore delegato di Leonardo Alessandro Profumo, ex presidente della disastrata banca Monte dei Paschi di Siena, il quale, in primo luogo - come ha già detto il senatore Cioffi - non vanta alcuna esperienza in quel settore, essendosi occupato per quarant'anni di banche - Unicredit e Mps - e di finanze; in secondo luogo, risulterebbe ineleggibile in base ai criteri contenuti nelle indicazioni del MEF del 24 aprile 2013, essendo stato rinviato a giudizio per un caso di usura bancaria, proprio il 10 marzo 2017, peraltro provocando in borsa una perdita di valore per gli azionisti di circa 600 milioni di euro, 200 milioni dei quali sono nostri - lo dico a tutti gli italiani - perché lo Stato è azionista al 30 per cento. È talmente ad personam, perché in realtà, ferme restando considerazioni di opportunità, il discorso non si applica - guarda caso - all'amministratore delegato di ENI, perché, per quanto noto, oggi ancora non è stato rinviato a giudizio, ma sono state solo formulate le richieste dei pubblici ministeri, per cui, per la sua designazione non occorreva cambiare la direttiva, come invece si doveva fare per Profumo. Che schifezza, signor Presidente! Con questa tornata di nomine qualcosa in più e di grave è stata fatta. Nella sostanza, questo Governo ha abbassato la soglia di tolleranza rispetto ai criteri più stringenti di onorabilità precedentemente stabiliti: una scelta eticamente e politicamente incomprensibile, che ancora nessuno si spiega e ancora nessuno spiega a tutto Parlamento e al Paese. Resta da capire quali siano le ragioni della scelta politica fatta dall'attuale Governo nel permettere a chi era ineleggibile nel 2014 di diventare eleggibile nel 2017, allentando i presidi che erano stati introdotti con la direttiva. Qualcuno - ad esempio - sa spiegare cosa c'entri nel business di Leonardo Luca Bader, dal 2008 al 2014 responsabile del dipartimento affari esteri del Partito Democratico? Probabilmente serve una persona che parli inglese al posto di Renzi. E come si spiega l'arrivo di Matteo Del Fante, fiorentino, alla guida di Poste direttamente da Terna, dove era approdato nel 2014 per scelta proprio di Renzi, con un passato - guarda caso - in JP Morgan? Un signore che, durante la sua gestione interna, ha fatto salire l'indebitamento da 6,5 a 8 miliardi. Questo è il premio! E che bisogno c'era di indicare nel consiglio di amministrazione di Poste italiane un professionista già membro del consiglio di amministrazione del Poligrafico e Zecca dello Stato? Insomma, ci ritroviamo finanziatori, consulenti, sostenitori, nonché potenziali compratori di aziende di Stato come l'ILVA finiti in diversi consigli di amministrazione delle partecipate. Avevamo chiesto parametri di qualità nella nomina dei consigli di amministrazione e, invece, in risposta, il Governo ha confermato all'ENI Emma Marcegaglia, che come imprenditrice ha accumulato un indebitamento con le banche di oltre 2 miliardi su 4 miliardi di fatturato. È facile fare l'imprenditore così! Non tanto insolita, ma certamente imbarazzante, è invece la provenienza geografica di molti dei nominati. Durante l'audizione è emerso che da Firenze arrivano Matteo Del Fante, Roberta Neri, Marco Seracini, commercialista di Renzi. Da Arezzo arriva Diva Moriani, mentre da Pistoia proviene Alberto Bianchi. Sempre toscani sono Fabrizio Landi, Catia Bastioli e lo stesso direttore generale della RAI Campo Dall'Orto. Evidentemente chi ha fatto queste nomine, in primis quella di Profumo, non ritiene necessaria né la competenza né l'indipendenza del designato dal designante. Facciamo un esempio: nel caso in cui il tribunale di Milano decidesse di rinviare a giudizio il dottor Profumo per falso in bilancio e manipolazione informativa sulla vicenda Monte dei Paschi di Siena, chi ha fatto questa nomina pensa forse che l'immagine di Leonardo e del Governo ne uscirebbe rafforzata, peraltro dopo un rinvio a giudizio per usura bancaria? Penso sia facile per tutti rispondere di no. In termini generali, signor Presidente, ritengo di inaudita gravità il fatto che il Governo abbia mortificato la volontà del Senato della Repubblica, espressa con voto unanime dei Gruppi parlamentari, arrivando finanche a emanare una direttiva ad personam per rendere eleggibile come amministratore di Leonardo chi non aveva i requisiti di eleggibilità. E le spiego il perché. Innanzitutto, parliamo di un soggetto rinviato a giudizio il 1° marzo 2017 per un caso di usura bancaria e, dunque, ineleggibile. Non poteva, poi, passare al vaglio di una valutazione dei requisiti professionali basata sull'esperienza perché sprovvisto - non è vero, senatore Cioffi? - di qualsiasi esperienza nel settore aerospaziale, della difesa e della sicurezza e - a dire il vero - in qualsivoglia esperienza di tipo industriale. Tutte queste affermazioni non le fa il senatore Castaldi: le trovate nel Resoconto stenografico della 45ª seduta pubblica di mercoledì 19 giugno 2013 del Senato della Repubblica. Spero allora che il Governo risponda presto alla nostra interrogazione urgente e ci dica quali siano i motivi per cui abbia ritenuto necessario modificare la direttiva del 2013 solo alcuni giorni prima della nomina, rimuovendo la clausola di onorabilità ritenuta prima opportuna per le nomine dei consigli di amministrazione delle società controllate dallo Stato. Ci dica perché applicare la nuova direttiva pubblicata nel marzo 2017 a una procedura per le nomine dei consigli di amministrazione delle società controllate dallo Stato che ha avuto inizio il 1° gennaio 2017. Ci dica anche quando intende adottare con urgenza il decreto del Presidente del Consiglio dei ministri previsto all'articolo 11 del decreto legislativo del 19 agosto 2016, n. 175 - affinché resti agli atti - in materia di requisiti di onorabilità, professionalità e autonomia dei componenti degli organi amministrativi e di controllo delle società a controllo pubblico. Noi come Movimento, tutti gli italiani perbene e le persone competenti che hanno studiato una vita e sono indipendenti dalla politica aspettiamo le vostre risposte.
2017-05-11	M5S	CioffiAndrea	Se questa è la sintesi che trovarono i nostri Padri costituenti, ci chiediamo quale può essere il fine sociale più alto se non gestire in maniera corretta e con successo una società pubblica, la quale, quando ha una buona performance, garantisce un guadagno diretto e indiretto al Paese, quindi a tutti i cittadini. Questo però non è avvenuto: storicamente sappiamo bene che non è così. Le più grandi e importanti svolte tecnologiche dell'era moderna sono state intraprese dallo Stato - dobbiamo ricordarlo - che, a differenza dell'imprenditore privato, dispone di due risorse molto importanti: il tempo e la visione d'insieme. Spesso il privato non ha il tempo, perché deve subito raggiungere l'obiettivo economico, mentre lo Stato può permetterselo. Queste due caratteristiche, se ben gestite, rappresentano un grande vantaggio competitivo dello Stato rispetto agli imprenditori economici privati. Tale posizione, in un certo senso privilegiata, è volta non solo a ragioni di profitto, ma anche di benessere sociale (quindi torniamo all'articolo 41 della Costituzione), e pertanto richiede il doppio della cura, della serietà e della capacità manageriale richiesta al settore privato, che invece giustamente, è mosso dall'obiettivo della massimizzazione del profitto: questo è l'obiettivo della società privata. Nel settore pubblico ci si può permettere un profitto più basso, e questo è un grande vantaggio. Nel 2017, a quasi settant'anni dalla promulgazione della Costituzione, ci dobbiamo scontrare con i mali classici della politica, che invece spesso ha agito in un'altra direzione. L'intreccio torbido tra politica e affari è un male costante, ripetuto, senza citare tutti i fallimenti: il Presidente ci ha ricordato l'era delle privatizzazioni e tutti noi ricordiamo la vendita di Telecom Italia, che era un asset fondamentale, perché aveva la rete, conquistata con una doppia scalata; ugualmente ricordiamo cosa è successo con Alitalia. E ancora una volta ci ritroviamo a ragionare su questi temi. Nei punti evidenziati nella proposta di risoluzione abbiamo chiesto che vengano resi pubblici gli atti per la definizione delle liste dei consigli d'amministrazione, cioè un minimo livello di trasparenza; abbiamo chiesto che siano pubblicati i requisiti di onorabilità e professionalità, quindi il doppio della serietà. Vogliamo essere certi che non ci siano conflitti d'interesse e che i profili professionali all'interno dei consigli d'amministrazione siano selezionati con pratiche moderne, chiare e trasparenti. Noi chiediamo le migliori pratiche. Chiediamo che i migliori siano messi a capo delle società partecipate: mi sembra normale. Tuttavia cosa succede, cosa fa il ministro Padoan? Egli non fa altro che nominare a capo della società Leonardo (ex Finmeccanica) tal Profumo che, se non ricordo male, è stato per quarant'anni a lavorare nelle banche e non credo abbia specifiche competenze in materia di aerospazio e di difesa; anzi, considerando che ha gestito banche come Monte dei Paschi di Siena che, se non ricordo male, ha gravi problemi finanziari per i quali probabilmente l'amministratore delegato sarà rinviato a giudizio, non mi sembra che sia una buona pratica; anzi, abbiamo messo Leonardo SpA nelle mani di una persona che non è né esperta né competente e che non ha certamente una medaglia al valore per la gestione delle precedenti società. Se questo è il modo con cui la politica pensa di poter dare spinta, forza, energia a questo Paese, beh, siete messi male. Lo dico al Governo che ha la responsabilità di fare queste nomine. Questo non succederà quando - speriamo il prima possibile - il Movimento 5 Stelle andrà al Governo e non userà queste pratiche, perché non sono nell'interesse collettivo, ma nell'interesse di pochi che non sono certamente i cittadini.
2017-05-11	M5S	GirottoGianniPietro	(ore 11,25) ( Segue GIROTTO). D'altronde, se nel mondo reale l'accentramento economico-industriale procede su tutti i settori, dall'agrichimica alla logistica, dall'agricoltura alle grandi distribuzioni organizzate, come si può pretendere che una certa politica faccia diversamente? Fate però attenzione, perché questo accentramento di potere la maggioranza degli italiani lo ha già respinto in occasione del referendum sulla Costituzione, che appunto implicava un accentramento del potere; fate attenzione, perché viviamo in un Paese in cui si sente ancora bisogno di partecipare alle scelte e di indignarsi verso chi le vuole imporre. Colleghi, abbiamo apprezzato molto i lavori svolti in 10ᵃ Commissione, dai quali sono emerse diverse riflessioni. Abbiamo avuto modo di comprendere meglio la consistenza di queste società e l'importanza che rivestono le decisioni sulla scelta dei candidati nelle politiche economiche e industriali che le società influenzano. I contenuti presenti nella relazione di accompagnamento alla proposta di risoluzione indicano chiaramente che non si tratta solamente di una questione di nomine, in quanto l'argomento è più ampio e complesso. Parliamo di interessi strategici per la Nazione e di società che occupano ruoli rilevanti nell'economia nazionale e internazionale in molti settori, come spazio, energia, trasporti e non solo. Parliamo naturalmente di occupazione. Inoltre, consentitemi di parlare anche del tema dei lauti compensi degli amministratori che, per un questione di giustizia sociale ed etica, andrebbero senza mezzi termini ridotti. La politica dovrebbe dare l'esempio. La questione morale non è un optional, ma è fondamentale. Chi è chiamato a guidare società così importanti dovrebbe, anch'egli, dare l'esempio e la politica glielo dovrebbe per lo meno imporre. Infine, abbiamo osservato con attenzione anche i dividendi, facilmente raggiungibili in alcune società grazie alla prevalenza e alla normazione delle attività regolate, che favoriscono capitali ormai non più italiani, ma di proprietà di fondi internazionali che incidono sulle scelte politiche strategiche del nostro Paese. Insomma, noi temiamo fortemente che questo giro di nomine non porterà ad alcun cambiamento. L'intervento del rappresentante del Governo, vice ministro Morando, non ha entusiasmato l'Assemblea e neanche la maggioranza. In ogni caso, a cosa serve questo suo intervento, visto che tanto ne parleremo al prossimo giro tra diversi anni? I giochi qui sono già stati fatti. Apprestiamoci quindi ad approvare con un nostro voto favorevole, un voto che, da quanto ho sentito finora, sarà quasi all'unanimità, una risoluzione che indica precisamente delle regole e dei principi che, ricordiamolo, il ministro Padoan non ha rispettato. Questo è un motivo sufficiente per continuare subito i lavori in Aula con la discussione della mozione di sfiducia individuale che il Movimento 5 Stelle ha presentato nei confronti del ministro Padoan, chiedendone le dimissioni.
2017-05-11	PD	TomaselliSalvatore	Signor Presidente, colleghi, il pressoché unanime consenso con cui l'Assemblea del Senato approverà tra qualche istante, anche con il voto favorevole del Partito Democratico, questa risoluzione, dopo l'unanimità che abbiamo sancito in 10ᵃ Commissione, credo sia il segno di un'attenzione che il Parlamento ha voluto affidare al tema molto complesso delle governance delle principali società partecipate pubbliche, che rappresentano non solo un pezzo significativo del patrimonio pubblico e di presenza dello Stato nell'economia, con ricadute significative anche dal punto di vista del bilancio dello Stato, ma anche - come hanno richiamato alcuni colleghi ed in particolare il senatore Uras - un asset decisivo, straordinario e strategico delle politiche industriali nel nostro Paese. Politiche industriali per le quali da più parti è venuto l'appello, che condividiamo, affinché siano rilanciate con una forte presenza pubblica d'indirizzo e anche di partecipazione industriale e societaria. Queste società - che non richiamo, ma che i colleghi ben conoscono - sono attori tra i principali nei settori di loro competenza, non solo nel nostro Paese, ma anche nella sfida globale, che vede alcune di queste società essere tra i più significativi attori della competizione internazionale. Società che vanno cambiando pelle, che vanno ridefinendo la loro mission industriale e che rappresentano, in alcuni aspetti, anche un orgoglio per il nostro Paese. Tutto ciò abbiamo avuto modo di verificarlo nell'esame dell'affare assegnato in 10ᵃ Commissione; l'abbiamo fatto già l'anno scorso e l'abbiamo ribadito quest'anno e desidero ringraziare il collega Mucchetti per il lavoro che ha svolto. Nella relazione allegata alla risoluzione vi sono anche i dati più significativi, che danno il senso di come questo comparto così significativo dell'economia nazionale, partecipato nelle sue società di governo dallo Stato, stia cambiando pelle. Parliamo dell'Enel, che va sempre più ridefinendo il suo core business, da società che negli anni e nei decenni ha assicurato l'elettrificazione nel nostro Paese ma con una concentrazione in particolare sulla produzione derivante dall'economia fossile e che si va sempre più trasformando in uno dei più grandi soggetti mondiali nel settore delle rinnovabili e, nel nostro Paese e in Europa, in una delle società più significative impegnate sulla frontiera dei servizi, a cominciare dalla distribuzione, con questa nuova sfida di portare la fibra in tutto il Paese. Per non parlare dell'ENI, che è stato più volte richiamato, forse l'azienda italiana partecipata dallo Stato che più di altre ha internazionalizzato la sua presenza industriale. Oggi parlare di ENI significa parlare di uno dei più grandi attori del settore energetico a livello globale e di una delle più grandi aziende internazionali: oggi gran parte dei ricavi e della presenza di ENI si verificano nel mondo piuttosto che in Italia. Per andare ancora avanti, c'è Leonardo, tra luci e ombre. Si tratta di un'azienda che ha avviato un risanamento finanziario non più rinviabile, stante la gravosità del debito che era stato accumulato negli anni passati. La precedente amministrazione, che va a superarsi, ha sicuramente portato a risultati positivi, che vediamo sia negli indici di bilancio, sia nella quotazione borsistica di questa importante azienda nazionale. Ma non possiamo nascondere le ombre, che derivano da una ridefinizione della presenza industriale di Leonardo (già Finmeccanica) nel nostro Paese, con segmenti di capacità produttiva che sono stati sacrificati e tagliati, con sacrifici cui sono state chiamate molte delle aziende dell'indotto ex Finmeccanica, oggi Leonardo, e con territori che sono in sofferenza. Luci e ombre che mi auguro vengano meglio equilibrate nella prossima gestione, recuperando la presenza industriale di Leonardo a livello globale. Si tratta, anche in questo caso, di un'azienda che compete nella globalizzazione di questo settore così delicato, che va dalla sicurezza alla difesa. È auspicabile che essa recuperi anche una presenza industriale importante, perché attorno ai temi della sicurezza, della difesa, dello spazio e dell'aerospazio c'è un pezzo decisivo della capacità competitiva del nostro Paese, che mette insieme la filiera industriale e quella della ricerca. Non parliamo poi di Poste italiane, un'azienda significativa e decisiva, che abbiamo conosciuto nel suo aspetto tradizionale negli anni, ma che va ridefinendo la sua mission industriale sempre più verso la cosiddetta economia digitale. Insomma, nel lavoro che abbiamo fatto abbiamo discusso anche di questo. Richiamo questi aspetti, perché il tema era come si costruiscono le governance di queste società partecipate dallo Stato e come il processo di valutazione delle precedenti governance e di costruzione delle nuove debba avvenire all'insegna della trasparenza e con metodologie condivise. Tutto ciò l'abbiamo fatto e l'abbiamo potuto fare perché avevamo di fronte - come si sarebbe detto una volta, ma credo che l'espressione sia ancora valida - davvero dei campioni nazionali presenti nell'economia del nostro Paese e nell'economia globale. Per questo voglio salutare positivamente il consenso largo che si consumerà in quest'Aula, cartina di tornasole di un buon lavoro e di una sfida che è stata vinta all'insegna della trasparenza, in un rapporto fecondo tra Parlamento e Governo, un Governo che ha voluto mettere a disposizione del Parlamento le sue prerogative, all'insegna della trasparenza e anche dell'esigenza di controllo che veniva dallo stesso Parlamento. L'abbiamo fatto ridefinendo, nel dispositivo della risoluzione, alcuni criteri che poi il Governo ha fatto propri. Non a caso, il parere favorevole con cui è stata approvata la risoluzione in Commissione e con cui sarà approvata tra poco qui in Aula è la conferma di una disponibilità, checché ne dica purtroppo qualche collega, qualche voce stonata di questa straordinaria sintonia che su questo tema oggi si è voluta, anche qui, consumare. Tali criteri includono una valutazione dei precedenti amministratori basata sul merito e legata ai risultati industriali e finanziari e che possono essere il viatico per avviare una riformulazione e ridefinizione delle governance. Credo che sarà il tempo a dire se il Governo, attraverso il Ministero dell'economia, abbia fatto bene o male ad indicare alcune conferme e a proporre alcune nuove figure della governance di queste società. Ovviamente non è questo l'oggetto della nostra discussione di oggi. Credo che, come ha ricordato il senatore Uras, sia non solo diritto, ma anche dovere di una politica responsabile e trasparente del Governo, nel momento in cui ha di fronte queste scelte, compierle assumendosene la responsabilità e rispondendone di fronte al Paese ed al Parlamento. Questo Governo ed il precedente hanno inteso accogliere gli stimoli che dal Parlamento sono venuti perché i criteri di trasparenza e di oggettività fossero quanto più limpidi e lineari possibile. Da questo punto di vista, siamo soddisfatti del lavoro che abbiamo fatto, i cui punti salienti non ripeto perché ampiamente richiamati da diversi colleghi, tra cui lo stesso senatore Mucchetti, nella relazione. Concludo dichiarando il voto favorevole del Gruppo del Partito Democratico sulla risoluzione, ribadendo che questo è un tema che ritroveremo nei prossimi mesi e nei prossimi anni. Siamo in una fase in cui si avvertono chiari segnali di uscita da una crisi lunghissima e drammatica che il nostro Paese ha vissuto. Da questa crisi esce un Paese certamente più debole, ma si intravedono già le condizioni perché questa fuoriuscita dalla crisi sia solida. Mi pare che, da questo punto di vista, un ruolo importante e decisivo abbia giocato, negli anni passati, questa parte dell'economia nazionale che fa capo alle società partecipate dallo Stato e pensiamo che ancora più, nei prossimi anni, una solida presenza dello Stato nell'economia, nei settori che ho richiamato, dall'energia alla distribuzione, ai farmaci, al settore postale e del risparmio, al settore dei trasporti, dello spazio, della difesa e della sicurezza, potrà essere garanzia di una più efficace fuoriuscita dalla crisi e di una più solida ripresa del nostro Paese. Se questo avviene all'insegna di una governance delle società sempre più trasparente, sempre più aperta al confronto con il Paese e se avviene in un rapporto sempre più fecondo tra Parlamento e Governo, penso sia una buona strada da percorrere e se questo è possibile è anche grazie al lavoro che oggi il Senato porta a conclusione. Per queste ragioni, ripeto, il Gruppo del Partito Democratico voterà a favore della risoluzione.
2017-05-17	PD	SangalliGianCarlo	È la storia di un regime che nasce con un forte consenso popolare, quello di Chávez; un regime che nasce in un Paese che ha bisogno di costruire la propria modernità e, per la propria costruzione, fa perno sulla grande risorsa che ha: la risorsa energetica. Il Venezuela è uno dei nodi mondiali dell'energia. Purtroppo quel regime ha sbagliato fondamentalmente in questo punto: nel non comprendere che l'utilizzo esclusivo delle fonti di energia per costruire forme di galleggiamento sociale non avrebbe resistito all'andamento dei mercati. E quando il petrolio da 160 dollari al barile è passato a 40 dollari al barile quel Paese, che non ha costruito alternative o altre imprese quando poteva farlo, che non ha costruito altri modi di produrre, si è trovato in una delle più gravi crisi economiche che esistano.
2017-05-24	PD	SaggeseAngelica	Signor Presidente, Vice Ministro, signora Sottosegretario, colleghi, il disegno di legge che ci accingiamo ad approvare, come è stato ben ribadito durante gli interventi dei colleghi che mi hanno preceduta, rappresenta un provvedimento rilevante per l'economia italiana, sia in quanto mira a stimolare una riflessione a mio avviso assolutamente dovuta ed opportuna sull'evoluzione che il settore spaziale ed aerospaziale ha avuto negli anni, sia perché rappresenta un riepilogo dei principali interventi legislativi per garantirne uno sviluppo sempre maggiore. Il settore aerospaziale ha ad oggi profonde e significative ricadute anche in termini strettamente economici e di crescita del nostro Paese: non è più soltanto uno straordinario settore di ricerca e di sperimentazione, ma rappresenta ormai una irrinunciabile ed effettiva opportunità di sviluppo economico e sociale. Molti risultano essere i campi in cui si palesano gli effetti prodotti dalla ricerca aerospaziale attraverso l'applicazione concreta del frutto della ricerca nel tessuto sociale del Paese. La molteplicità delle applicazioni è vastissima e diversificata, estendendosi dall'astrofisica e dalla cosmologia al monitoraggio dei cambiamenti climatici, alla sicurezza (inclusa la gestione dei disastri naturali), alla difesa, al trasporto, all'agricoltura, all'ambiente marittimo, alle previsioni meteorologiche, alla società dell'informazione, alla salute, all'energia e smart cities, al mercato delle telecomunicazioni e della navigazione satellitare, per citare alcune delle possibili applicazioni. È cresciuta, dunque, l'importanza del valore socio-economico del settore aerospaziale, come ampiamente rappresentato anche nel corso delle audizioni e nelle relazioni introduttive ai disegni di legge in discussione, che hanno evidenziato l'esponenziale e significativa crescita del numero di Paesi con capacità spaziali nel mondo. A ciò si aggiunga lo sviluppo che ha avuto il settore in Italia (come precedentemente richiamato anche dal relatore) con la nascita, in varie Regioni, da Nord a Sud, di veri e propri distretti economico-produttivi, che vedono la numerosa presenza di aziende di piccole e medie dimensioni, che sono essenziali per alimentare il ciclo produttivo delle grandi imprese che operano in questo campo. A livello italiano, solo per fornire qualche dato numerico, si calcola che l'economia legata allo spazio rappresenti un giro di affari di 1,5 miliardi di euro nell'anno 2014. Ma si può fare molto di più ed è con questa convinzione che il Governo ha istituito innanzitutto una cabina di regia presso la Presidenza del Consiglio dei ministri, a cui partecipano l'Agenzia spaziale italiana e le Regioni, proprio perché ha voluto dare importanza alla necessità di coordinare gli investimenti e le politiche del settore aerospaziale. Con l'approvazione del presente disegno di legge, oggi arriviamo addirittura all'istituzione di un Comitato interministeriale per le politiche relative allo spazio e alla ricerca aerospaziale. Come avete detto, il Comitato avrà il compito di indirizzare e supportare l'Agenzia spaziale nella definizione di accordi internazionali e nelle relazioni con i diversi soggetti internazionali che operano nel settore, definendo quindi il prospetto delle risorse finanziarie da impiegare. Avrà il compito di promuovere i processi di internazionalizzazione delle capacità nazionali, nonché lo sviluppo ed il potenziamento tecnologico delle piccole e medie imprese e, cosa sicuramente non meno importante, i trasferimenti di conoscenze dal settore della ricerca ai servizi di pubblica utilità (ambiente, trasporto, telecomunicazioni). Si calcola, a tal proposito, che un euro investito nel settore dello spazio diventi poco più nel caso in cui l'investimento verta sul settore scientifico, cosa comunque necessaria per aumentare la conoscenza e sperimentare nuove tecnologie, ma addirittura a fronte di un euro si può arrivare a sei euro in ambiti particolarmente remunerativi come quello delle telecomunicazioni. Questo per dire dell'importanza, anche in termini economici, di questo settore. La complessità della materia peraltro è innegabile, posti le conoscenze, i settori industriali, le applicazioni, gli operatori e gli utenti globalmente coinvolti, nonché il numero molto elevato di cooperazioni e partnership internazionali. Tuttavia tale settore, oltre ad essere espressione d'eccellenza tecnologica in chiave strategica, soprattutto con funzioni di deterrenza e di accrescimento del prestigio, rappresenta oggi un importante traino per il rafforzamento della competitività industriale del Paese. Fattori abilitanti di tali opportunità sono le capacità industriali, risultato di scelte di una politica industriale che oggi più che mai è importante in uno scenario sempre più globale, ma anche sempre più affollato di concorrenti, e che mira ad assicurare la competitività di un sistema industriale che sia in grado, da un lato, di servire la domanda istituzionale, e, dall'altro, d'imporsi e affermarsi con profitto nel mercato commerciale internazionale. Con favore, quindi, durante i lavori è stata accolta la necessità di riformare il mandato dell'ASI, ponendo maggiore attenzione allo sviluppo industriale del comparto spaziale nazionale, con particolare riferimento anche ai bisogni della grande, della piccola e della media impresa. È importante quindi che le soluzioni di governance in fieri possano sviluppare il tessuto connettivo intorno all'Agenzia, affinché, da un lato, questa continui la propria missione nell'ambito della ricerca e del rafforzamento della competitività industriale e, dall'altro, si doti il Paese degli strumenti idonei al sostegno di lungo periodo delle infrastrutture. Quest'ultimo è un prerequisito indispensabile per la crescita e la stabilizzazione del mercato dei servizi su base spaziale, pubblico e privato. Per tutti i motivi che ho qui sommariamente riportato e con l'auspicio che il settore dello spazio e dell'aerospazio possa essere oggetto di costante e crescente attenzione da parte del legislatore e del Governo, il Gruppo del Partito Democratico voterà convintamente a favore del disegno di legge che ci accingiamo a votare.
2017-05-31	PD	VaccariStefano	Non è un legislatore, quindi, che li ha creati, né ci sono leggi degli Stati all'origine della loro costituzione. È vero esattamente il contrario: legislatori e leggi si sono mossi unicamente per sopprimerli, o almeno per soffocarli, per arginarli, per alterarne la struttura in corrispondenza dei nuovi modelli ufficiali della società borghese. Cito solo a titolo di esempio la legge fascista del 1927, legge a proiezione nazionale e pertanto sicuramente sacrificatoria della straripante ricchezza e varietà espresse dal territorio della nostra penisola. È proprio di questo che si vuole sottolineare l'importanza: come ci ha ben insegnato Paolo Grossi nel suo saggio «Usi civici: una storia vivente», da cui ho tratto numerosi spunti, gli usi civici sono manifestazioni di un costume primordiale, sono un prius rispetto allo Stato, emanazioni genuine di una società che spontaneamente si auto-ordina al fine di garantirsi una migliore sopravvivenza quotidiana. Non si dovrebbe mai dimenticare, infatti, che questi usi civici costituiscono la voce di popolazioni, che grazie ad essi hanno sopravvissuto e che in essi hanno trasfuso il proprio segno tipico, il proprio costume, identificandosi addirittura in essi. Quelli che noi chiamiamo usi civici - ricomprendendo in questo generico ed a volte equivoco collettore i mille e diversissimi assetti fondiari collettivi che vanno dalle consorterie valdostane alle regole e comunità dell'arco alpino orientale, alle partecipanze emiliane, su cui dirò qualcosa più avanti, ai domini collettivi dell'Italia centrale, agli usi civici meridionali, agli ademprivi sardi - rappresentano, riguardo alla tradizione giuridica ufficiale di impronta romanistica, un'altra tradizione, che nasce in tempi remoti. Infatti, a una tradizione imperniata fino all'esasperazione sul soggetto individuo e sui suoi poteri, si contrappone una fondazione antropologica e un'esperienza di vita a carattere comunitario. In altre parole, la assoluta diversità (anzi, la assoluta opposizione) sta nel ruolo protagonistico della cosa - della cosa produttiva, del bene per eccellenza: la terra - e della comunità. Ed è proprio attorno alla terra che è nata una delle ultime forme di proprietà collettiva di origine medievale ancora presenti in Italia come le partecipanze agrarie emiliane. Attualmente sono sei, situate nella striscia della bassa pianura emiliana stretta tra Modena e Bologna, nei Comuni di Nonantola, Sant'Agata Bolognese, San Giovanni in Persiceto, Cento, Pieve di Cento e Villa Fontana. Seguendo regole quasi immutate nel tempo, il patrimonio fondiario collettivo che le caratterizza viene periodicamente ripartito, mediante sorteggio, tra gli aventi diritto, cioè i legittimi discendenti maschi delle antiche famiglie legate a questi territori. Alla loro base stanno una serie di concessioni enfiteutiche di vasti terreni da bonificare, fatte a partire dalla fine del secolo XI dall'Abate del monastero di Nonantola o, successivamente, dal Vescovo di Bologna alle comunità che già abitavano in quei luoghi. La più antica tra queste esperienze emiliane di partecipanza agraria è quella di Nonantola, in Provincia di Modena, Comune in cui sono nato e cresciuto e in cui ho fatto il sindaco per nove anni. L'origine dei beni che costituiscono l'attuale Partecipanza agraria di Nonantola comunemente si fa risalire ad una concessione enfiteutica di una vasta estensione di terreno in quel territorio, fatta nel 1058 dall'abate Gotescalco, abate commendatario dell'Abbazia e del monastero di Nonantola, al popolo nonantolano. L'enfiteusi dava in godimento perpetuo del terreno da bonificare e coltivare ai nonantolani (inizialmente 50 famiglie) e a tutti coloro che dai luoghi limitrofi avessero voluto appositamente trasferirvisi, con l'obbligo della residenza, della inalienabilità, del pagamento di un modesto canone e il diritto di pascolo e legnatico in altri terreni comuni. Fondamento più sicuro della istituzione dell'ente era la concessione enfiteutica ventinovennale, fatta dall'abate di Nonantola Galeazzo Pepoli nel 1442, dei tenimenti denominati la «Valle», al Comune e agli uomini di Nonantola e ai loro successori e discendenti, in perpetuo, a cui si aggiunse la rinnovazione di tale enfiteusi del 1453 che si accrebbe di un nuovo livello anche per il bosco nonantolano. Tali beni concessi alla collettività furono poi distribuiti periodicamente ai discendenti dei primi beneficiari che andarono a formare, all'interno della comunità, quello che è il nucleo degli odierni partecipanti. L'approdo all'ente morale esistente attualmente però non fu facile: nel corso dei secoli diverse furono le vicende che caratterizzarono la sua lenta costituzione come istituzione autonoma. Nel secolo XIX il Comune, che inizialmente si identificava con i cittadini originari, ruppe progressivamente questi antichi limiti, si allargò a tutti i cittadini residenti, anche non originari, e prese vita per gradi l'ente della Partecipanza agraria. L'affrancazione dalla gestione comunale fu lenta e travagliata. Fu con la legge 4 agosto 1894, n. 397, che la Partecipanza venne riconosciuta, insieme alle altre Partecipanze emiliane, come ente morale avente personalità giuridica propria. Originariamente le famiglie che concorsero alla creazione della Partecipanza agraria furono cinquanta e i loro cognomi si possono trovare nei carteggi e documenti depositati sia presso l'Archivio storico comunale, che presso l'Archivio storico della Partecipanza. Oggi i discendenti degli originari nonantolani sono caratterizzati da ventidue particolari cognomi e rappresentano un quarto della popolazione complessiva, di poco superiore a 15.000 abitanti. Ma è proprio la Carta di Gotescalco del 1058, ancora conservata presso l'Archivio abbaziale di Nonantola, che incise profondamente sulla vita della comunità sorta intorno a uno dei più importanti monasteri d'Europa. Tale Carta fissava infatti quelle speciali convenzioni economiche e sociali che diedero inizio alla consuetudine dello sfruttamento comune dei beni abbaziali, legando con un vincolo fortissimo gli uomini di Nonantola alla loro terra. L'Abate concesse in perpetuo a tutti gli abitanti del luogo, divisi in maiores, mediocres e minores, secondo l'estrazione sociale, il privilegio del godimento dei diritti fondamentali riguardanti la libertà della persona, il diritto dell'uso della terra coltivabile posta entro il confine del territorio e una vasta estensione di boschi, paludi e prati da poter sfruttare per il pascolo e il legnatico. L'Abate stabilì le regole per poter usufruire di tali privilegi: in primo luogo, l'obbligo della residenza, la trasmissione ereditaria della terra per via mascolina, l'onere della costruzione di tre quarti delle mura di fortificazione del borgo, del monastero e del territorio di Nonantola contro tutti i nemici. Nella Carta un passaggio chiarisce bene il carattere di pubblica utilità che avrebbe dovuto mantenere quella terra donata agli abitanti del borgo nato intorno al Monastero benedettino. Gotescalco scriveva: «Con tale ordine poi che né a me, soprascritto Gotescalco Abate, né ad alcun mio successore sia lecito dare ad alcuno o concedere in feudo o per precaria o per libello né in qualsiasi altro modo della predetta terra, selve e paludi e pascoli che sono in essa, se non a comune utilità del soprascritto popolo come sopra si legge». Sono anche queste, quindi, le radici su cui affonda e si motiva il disegno di legge che oggi discutiamo, il quale vuole riconoscere i domini collettivi come soggetti neoistituzionali, in quanto a essi compete l'amministrazione in senso sia oggettivo, che soggettivo del patrimonio civico. Inoltre, in quanto enti gestori delle terre di collettivo godimento, essi rientrano a pieno titolo nell'imprenditoria locale, cui competono le responsabilità di tutela e valorizzazione dell'insieme di risorse naturali e antropiche presenti nel demanio civico. Nell'attuale fase di sviluppo delle aree rurali (in particolare, della montagna), le cui strategie fanno affidamento essenzialmente sul modello di sviluppo locale e su quello di sviluppo sostenibile, ai domini collettivi viene riconosciuta, infine, la capacità di far propri anche gli stimoli provenienti dall'esterno della comunità per la mobilitazione delle risorse interne, di trattenere in loco gli effetti moltiplicativi e di far nascere indotti nella manifattura familiare e artigianale, nella filiera dell'energia delle risorse rinnovabili e nei settori dei servizi e del turismo responsabile e sostenibile. Tra i tanti effetti che l'applicazione delle disposizioni contenute nel disegno di legge in esame potranno avere sul territorio e sui soggetti cui compete, appunto, l'amministrazione del patrimonio civico, come conseguenza diretta della presenza attiva della proprietà collettiva, possiamo citare il mantenimento delle popolazioni a presidio del territorio (pubblico, collettivo, privato), l'integrazione fra patrimonio civico e famiglie residenti, l'integrazione tra patrimonio civico e imprese locali, la manutenzione del territorio e la conservazione attiva e valorizzazione dell'ambiente, la garanzia di un marchio ambientale, la coesione della popolazione e la creazione di comportamenti cooperativi in campo economico, sociale e ambientale. (La senatrice Puglisi, mentre si reca al suo scranno, inciampa e cade).
2017-06-13	FI	AmideiBartolomeo	AMIDEI (FI-PdL XVII). Signor Presidente, oggi è un giorno importante perché finalmente si discutono mozioni che in vario modo riprendono le esigenze per tracciare un percorso affinché la nostra agricoltura possa crescere e garantire un futuro anche alle nuove generazioni. Restano però ancora molti nodi da sciogliere e diversi temi non hanno avuto un giusto rilievo e non sono stati affrontati nel modo corretto e per risolvere effettivamente i vari problemi esistenti. Si parla di agricoltura, si fa un elenco di tutte le cose che si vorrebbero venissero realizzate, ma di fatto la domanda di fondo rimane la seguente: quanto di tutto ciò che abbiamo scritto verrà realizzato? Quanto di tutto ciò il Governo ha effettivamente intenzione di portare avanti? Il punto centrale non è tanto dire le cose in un modo corretto o in una sorta di desiderata, bensì mettere in atto tutte le azioni per fare in modo che la nostra agricoltura possa risolvere i grossi problemi che ogni giorno deve affrontare in tutti i settori. E questa mattina ne ho citati alcuni, dall'ortofrutta al settore cerealicolo, a quello saccarifero. Fondamentalmente rimangono tutti i problemi legati a un'agricoltura di cui andiamo orgogliosi, al punto da essere riconosciuta ormai in tutta Europa come di qualità ed eccellenza. Secondo alcuni dati del 2012 (quindi un po' vecchi), con 248 prodotti riconosciuti (IGP, DOP, STG) abbiamo ottenuto un riconoscimento in ambito europeo e internazionale. Ma ciò non è sufficiente per garantire il futuro alle nostre aziende agricole. Futuro significa mercato trasparente, prezzi e garanzie che il prodotto made in Italy sia tutelato nel mondo, ossia ciò che oggi non sta avvenendo. Come abbiamo ripetuto tante volte, è oggi diffuso il fenomeno dell' italian sounding, quantificato ormai da tutti nella cifra di 60 miliardi di euro. Nell'ambito della politica agricola comune dobbiamo anzitutto stabilire che le aziende agricole devono avere un percorso certo. Il prodotto deve essere garantito per la sua qualità e non perché qualcuno ha stabilito che deve esserlo a prescindere. Noi ci vantiamo di essere produttori con il nostro brand di eccellenza del made in Italy, ma gli agricoltori pretendono di essere difesi. Come dicevo stamattina, noi ci troviamo di fronte a prodotti di primaria importanza per le nostre tavole che vengono macerati, arati sotto e fresati, mentre nel mondo c'è gente che muore di fame. Dobbiamo portare avanti anche una politica di questo tipo, non circoscritta solo agli interessi in ambito europeo. Dobbiamo sapere che facciamo un danno all'agricoltura quando un prodotto viene gettato via. Non dobbiamo solo vedere che qualche unità cresce nell'ambito del settore agricolo perché i giovani investono. I giovani investono in agricoltura perché non hanno alternative, ma dobbiamo sapere tutti che di fatto l'agricoltura non dà ancora soddisfazione. Cosa vuol dire che non dà soddisfazione? Cito alcuni dati. Siamo di fronte a costi dei trasporti che mediamente ammontano a più del 30 per cento rispetto a quelli degli altri Paesi europei, mentre i costi dell'energia sono più alti del 70 per cento. Il tessuto aziendale è decisamente inferiore a quello dei cugini francesi: abbiamo una media aziendale di 7, 8 ettari contro quella di 30, 40 ettari in Francia. Come possiamo allora competere in un mercato mondiale ed europeo? Dobbiamo tutelare il nostro prodotto e le aziende agricole e dare quelle opportunità che i nostri giovani chiedono. E non mi riferisco solo ai giovani, perché dobbiamo pensare anche al futuro. Pensare al futuro significa - lo ripeto - meno burocrazia, più opportunità e far sì che la politica agricola europea garantisca i nostri agricoltori. Per queste ragioni, il voto del Gruppo che rappresento non può che essere favorevole a tutte le mozioni presentate, che vanno in una direzione positiva. Resta però un grande dubbio, perché le cose vanno non solo dette e scritte, ma anche attuate nell'interesse dei nostri agricoltori e soprattutto dei consumatori, che debbono mangiare un prodotto di qualità, garantito e valorizzato per quel che effettivamente merita.
2017-06-14	M5S	MoroneseVilma	La Provincia di Caserta ha dichiarato il dissesto a dicembre 2015. Questo ha comportato l'impossibilità di approvare il bilancio previsionale 2016 e l'impossibilità di qualsiasi azione che comportasse movimenti di cassa: quindi stop a manutenzione a scuole e strade, stop a stipendi dei dipendenti, stop alla gestione dei beni culturali di propria competenza. A Caserta ci sono 93 istituti che fanno capo alla Provincia con circa 83.000 studenti. A fine anno 2016 alcuni istituti sono stati chiusi perché a rischio crolli. A maggio un altro istituto, il Buonarroti, è stato posto sotto sequestro dai carabinieri per lo stesso motivo. Essendo il 90 per cento di questi istituti non a norma, per ciò che riguarda le certificazioni per la sicurezza, probabilmente non potranno aprire per il nuovo anno scolastico e questo sarebbe un danno enorme per gli 83.000 ragazzi che perderanno un anno di studi. Questo perché la Provincia ha dato lo stop a tutte le attività di manutenzione e addirittura di erogazione di energia elettrica e riscaldamento, oltre all'aver interdetto gli istituti tecnici all'utilizzo dei laboratori. La stessa situazione vale per le strade: lo stop ovviamente ha riguardato anche la manutenzione delle strade provinciali, con tutte le conseguenze immaginabili per rischio di incidenti e incolumità dei cittadini tutti.
2017-06-15	LN	ComaroliSilvanaAndreina	Inoltre, Renzi dice sempre che non vengono aumentate le tasse, che, anzi, sono state diminuite; però adesso, per fare cassa, si va a prendere anche la liquidità delle piccole e medie imprese con lo split payment. Stiamo parlando di 1,4 miliardi all'anno, secondo Renzi, e perdonatemi se continuo a dire Renzi anche se il Presidente del Consiglio è Gentiloni Silveri, perché sappiamo bene chi c'è dietro questo Governo. Quindi si farà cassa con lo split payment, si toglierà liquidità alle aziende e poi ci si dimentica che queste aziende dovrebbero avere oltre 64 miliardi dalla pubblica amministrazione. Quindi, oltre a pagare le aziende in ritardo, gli si dice anche che non riceveranno più l'IVA. La tassa sulle sigarette, poi, la capirei se fosse stata imposta per motivi di salute e invece è stata pensata perché bisogna continuare a incassare dai cittadini. Nonostante Renzi dica che lui non impone nuove tasse, i cittadini troveranno una nuova tassa sulla bolletta dell'energia elettrica. Anche in questo caso è una tassa indiretta, ma saranno i cittadini che la pagheranno tutti i mesi o ogni bimestre. Un'ulteriore tassa è stata imposta sulle vacanze dei cittadini. La gente ha lavorato tutto l'anno, va in vacanza e deve pagare la tassa di soggiorno che adesso aumenterà. Un'altra tassazione indiretta, che io considero una tassa per i pendolari anche se non è propriamente tale, è quella che seguirà alla diminuzione del fondo per il trasporto locale. Secondo voi, infatti, su chi si ripercuoterà? Creerà disagio ai cittadini che si devono muovere per lavoro, che non avranno un servizio adeguato di trasporto e dovranno quindi trovare alternative per spostarsi, il che significherà un esborso. Passiamo ora ad un altro tema importante: gli enti locali. Un provvedimento sugli enti locali era necessario perché, anche in questo caso, Renzi ha creato un casino con le Province. Si è fregiato di un intervento risolutivo sulla questione ma ha lasciato nei guai tante Province e ora è inutile continuare, di anno in anno, a dare loro un piccolo contentino, autorizzandole ad approvare il bilancio di previsione in deroga o assegnando 60 milioni di contributo per svolgere funzioni fondamentali. Il Governo deve prendere coscienza di quello che vuol fare, non può lasciare la questione indeterminata e impedire alle Province di fare un minimo di programmazione. Non si può lasciare che le Province non riescano a svolgere il loro ruolo fondamentale che i cittadini hanno comunque deciso di lasciargli svolgere. Un altro aspetto di questo provvedimento è relativo alla semplificazione per gli enti locali. Sì, c'è qualcosa, forse un documento in meno al quale i Comuni devono provvedere, ma andiamo a vedere tutte le altre incombenze che hanno gli enti locali e soprattutto le incombenze dei cittadini. Ad esempio, i cittadini, per avere diritto a fare la compensazione dell'IVA, adesso devono rivolgersi ad un professionista per la certificazione e quindi anche in questo caso sono i cittadini che devono sborsare denaro. Oppure si pensi al rinvio ulteriore dell'entrata in vigore dei costi e dei fabbisogni standard delle Regioni: stando alle statistiche, con questa misura si determinerebbe un'entrata immane per lo Stato e invece si continua a rinviare. Il Governo ha deciso, finalmente, di inserire le norme per il terremoto, ma ricordo che noi le avevamo proposte già negli scorsi decreti: perché non le avete approvate in quella sede e non così in ritardo? Quello che non va è la modalità di operare, perché queste continue proroghe di norme creano confusione nei cittadini e finiscono per causare un disorientamento in queste povere persone che già hanno subito il disagio del terremoto e magari hanno perso una persona cara, la casa o il lavoro. Lo Stato che dovrebbe essere un sostegno si limita a promettere norme o a fare proroghe quando poi però si è ricordato di aumentare lo stipendio delle persone coinvolte nel terremoto dell'Aquila del 2009. Per tali motivi, dichiaro il nostro voto convintamente contrario al provvedimento, ma soprattutto alla fiducia a questo Governo, che assolutamente non la merita.
2017-06-21	M5S	MartelliCarlo	Signor Presidente, questa volta interverrò brevemente, iniziando con l'esprimere l'intenzione di voto del Gruppo in ordine alle proposte di risoluzione che sono state presentate. Ci asterremo sulla proposta di risoluzione presentata dalla Lega Nord. Voteremo contro la risoluzione di maggioranza. Ci asterremo sulla risoluzione a prima firma del senatore Barani. Voteremo a favore della proposta di risoluzione a prima firma della senatrice De Petris, ovviamente a favore della nostra, e, infine, a favore della proposta di risoluzione a prima firma del senatore Paolo Romani. Relativamente alla nostra espressione di voto, vorrei innanzitutto far osservare perché non accettiamo le riformulazioni proposte, essendo importante capire quali sono i punti che proprio non vanno giù ai colleghi della maggioranza. In primo luogo, c'è la parte relativa agli armamenti e al concetto di difesa comune. Ciò che a voi non è andato giù, colleghi della maggioranza, e che avete chiesto di togliere dal dispositivo, è l'impegno a spostare le risorse dal settore degli armamenti ad altri settori, come - ad esempio - quello della protezione sociale. Di questo passaggio è stata chiesta l'espunzione tout court. Ciò vuol dire che non volete neanche sentir parlare di interventi nel settore della difesa e degli armamenti: questa è la sinistra o il centro-sinistra! Un'altra cosa che proprio vi è indigesta è il concetto di "azioni di sostegno al reddito". Dopo aver sentito parlare di "reddito di inclusione", non mi sarei aspettato una cosa del genere. Probabilmente ciò accade perché si parla di "reddito di cittadinanza". Se volete, possiamo chiamarlo in un altro modo, ma la sostanza è che questo a voi resta molto indigesto, perché diventa impossibile mettere in atto pratiche di deflazione salariale, che è un concetto in letteratura scientifica che si pone quando si vuole aumentare la competitività. In realtà, non è chiaro perché in un'unione si debba competere: in unione si coopera, non si compete con la Germania, altrimenti che unione ho fatto? Faccio una divisione, al massimo. Quindi, non si capisce bene, in questo contesto, come si potrebbe essere più competitivi o più produttivi - fatto salvo che la nostra produttività è simile a quella della Germania - se non intervenendo sul salario e facendo deflazione salariale, come hanno detto autorevoli economisti. Se non puoi fare questo, devi fare deflazione. Se prevedo un reddito di cittadinanza, non posso più fare la deflazione perché offro una scelta: ecco un altro motivo per cui non possiamo accettare che togliate questo punto qualificante. La motivazione del nostro voto contrario alla risoluzione a prima firma del senatore Zanda è in parte insita in ciò che è stato dichiarato anche nelle comunicazioni. È stato fatto solo un leggerissimo accenno all'Accordo di Parigi e al conseguente ritiro dall'Accordo da parte dell'amministrazione americana, fermo restando che uno Stato esce dagli accordi e vi entra secondo un principio di fair play internazionalmente riconosciuto nel corso dei secoli, per cui tanto facilmente puoi entrare e tanto facilmente poi uscire (altro concetto che evidentemente non piace). Ebbene, sul concetto del contrasto al cambiamento climatico, di cui voi non volete sentire parlare, vorrei farvi notare, signori, che il cambiamento climatico è adesso: con 1,2 gradi di incremento della temperatura media planetaria abbiamo la terza peggiore siccità dall'inizio del 1800, e quindi sono circa duecento anni. Abbiamo un deficit pluviometrico incredibile. Il lago di Bracciano, che è il serbatoio idrico di Roma, rischia di sparire: 50 chilometri quadrati di lago rischiano di sparire e voi riuscite a far sparire questo dall'agenda che si vuole portare in Consiglio d'Europa. Perché? Ovviamente i nostri impegni di contenimento della temperatura di 1,5 gradi possono essere fatti dalle Nazioni europee, Polonia esclusa, senza fare nulla: noi, lasciando fare, siamo in linea per ottenere i nostri impegni di riduzione. La Polonia dipende dal carbone per il 92 per cento della propria generazione di energia primaria e, quindi, è ovviamente fuori scala. Perché allora il tema sparisce dall'agenda? Sparisce per il semplice motivo che non interessa. Lo possiamo fare senza intervenire. Vorrei fare un'ultima notazione sulla risoluzione della Lega, che contiene parecchi punti condivisibili. Ciò che ci ha fatto propendere per l'astensione è il terzo impegno, che inizia con le parole: «a promuovere la creazione nei Paesi di partenza e di transito di appositi campi». Il diavolo si nasconde anche nelle parole: si parla di «campo», mentre nella risoluzione a prima firma del senatore Paolo Romani si parla di « place of safety », che suona meglio; il concetto di «campo» evoca qualcos'altro. Pertanto, se ci fosse una buona intenzione dietro a questo impegno, andrebbe esplicitata in modo migliore. È condivisibile che vi sia una zona di accoglienza protetta, perché in Libia non ci sono zone protette. Se vogliamo fare un centro protetto, bisogna chiedere una forza di interposizione: avendo però un Governo non riconosciuto e due parti in lotta, questo diventa un problema. Quindi, il concetto è il seguente: se è vero che un individuo che arriva dalla Sierra Leone e giunge in Libia è in balia della peggior feccia umana, che aspetta solo di poterlo sfruttare, deve essere creata una zona di sicurezza dove si possa vagliare la sua posizione senza che abbia la vita in pericolo. Il mio è un suggerimento per provare in futuro a mettere giù questi punti in un altro modo; se si vuole raccogliere anche un consenso sulla proposta, bisogna farlo. Sulla proposta di risoluzione a prima firma del senatore Paolo Romani ho già detto che voteremo favorevolmente.
2017-07-18	PD	SangalliGianCarlo	Signora Presidente, il Gruppo del Partito Democratico voterà convintamente a favore della mozione a prima firma della senatrice Manassero ed anche a favore della mozione presentata dal Gruppo Articolo 1-MDP, a prima firma del senatore Fornaro. Voteremo queste mozioni in accordo ed in sintonia con il Governo in quanto riteniamo che quella del nucleare si ponga, in questo periodo, come una questione di attualità, dopo una fase in cui sembrava che il tema del nucleare, in fondo, all'interno del Trattato di non proliferazione nucleare, determinasse una necessità mondiale di riduzione degli armamenti fino a far sparire completamente gli armamenti nucleari. Abbiamo visto che la situazione internazionale si è profondamente modificata dalla fase in cui le due grandi potenze - gli Stati Uniti d'America e l'allora Unione Sovietica - basavano gran parte della deterrenza nell'equilibrio tra le grandi potenze proprio sulla gara alla proliferazione nucleare. Quello era un quadro di equilibrio della politica internazionale al quale chiaramente non si può tendere né si può tornare, ma che in qualche modo garantiva un governo per così dire mondiale del tema del nucleare e lo rendeva parte fondamentale non solo della politica strategica militare, ma in quanto tale anche parte della politica internazionale. Si ratificavano, ad esempio, alle Nazioni Unite i diversi Trattati di non proliferazione e sviluppo nucleare, si impegnavano i Paesi a stare all'interno di un certo regime. Con la scomparsa di questa polarizzazione siamo arrivati ad una fase che è, per certi aspetti, più rischiosa che in passato e per questo l'attenzione sullo sviluppo degli armamenti nucleari deve restare molto alta. È una fase più rischiosa, perché con la dissoluzione dell'impero sovietico gli armamenti nucleari si sono in parte dispersi in vari Paesi, anche in Paesi la cui stabilità o la cui riconoscibilità democratica è particolarmente dubbia. Si stanno presentando nuovi protagonisti negativi: basti pensare agli accadimenti recenti in Corea del Nord. Si stanno creando le condizioni per le quali tutti i contenuti del Trattato di non proliferazione, che avevano come pilastro il disarmo e la non proliferazione ed anche l'uso pacifico dell'energia nucleare, vanno rivisitati e riposizionati così com'è stato fatto - lo dico per ragioni di brevità - sia al G7 del 2016, sia al G7 tenutosi a Lucca il 10 e l'11 aprile 2017 fra i Ministri della difesa, sia nel Comunicato di Taormina del 26 e 27 maggio. Noi siamo perché il nostro Governo si impegni a perseguire l'obiettivo di un mondo privo di armi nucleari, attraverso un approccio progressivo e inclusivo al disarmo, e che riconosca la centralità del trattato di non proliferazione. Siamo anche per impegnarci con i partner per favorire l'universalizzazione e il rafforzamento del trattato di non proliferazione, l'entrata in vigore del trattato per la messa al bando totale degli armamenti nucleari, la conclusione di un trattato sulla messa al bando del materiale fossile idoneo alla fabbricazione di armi nucleari, il consolidamento e la creazione di zone libere da armi nucleari (pensiamo soprattutto a una zona adesso implicata in forti tensioni come il Medio Oriente) e altre misure di trasparenza e di costruzione della fiducia. Si tratta di uno schema di lavoro di politica estera e di politica internazionale, a cui tradizionalmente i nostri Governi si sono attenuti all'interno dell'Alleanza atlantica, ma anche delle Nazioni Unite. Si tratta però di uno schema di politica estera, che non può essere gestito usando soltanto qualche leva o mirando solo su qualche tipo di armamento piuttosto che su altri. Tutto questo deve avvenire all'interno di una convenzione che si riesca a realizzare tra i diversi Paesi e sulla quale i diversi Paesi, soprattutto i nostri alleati, debbono poter convenire con noi. Questo è l'unico modo per andare verso una denuclearizzazione reale e non demagogica. Per questo sosteniamo queste due mozioni.
2017-08-01	LN	CentinaioGianMarco	Per motivi di tempo non entrerò nello specifico, ma voglio elencare molto velocemente il problema delle assicurazioni, delle banche, nei confronti del cui predominio è necessario tutelare i risparmiatori e gli utenti; il problema della sanità, che viene toccata in modo preponderante; il problema delle comunicazioni e dell'energia, di cui ha parlato benissimo il senatore Crosio, e il problema dei tassisti. Lei, Presidente, lo conosce molto bene, visto e considerato che è stata l'autrice di quel vergognoso emendamento. Se vi ricordate, a suo tempo, durante la protesta dei tassisti, questo Governo, per placare la categoria, promise che entro un mese si sarebbe fatto un decreto-legge. Campa cavallo che l'erba cresce! Presidente, il decreto-legge non è arrivato e oggi con questo provvedimento non si dà alcuna risposta; anzi, si delega al Governo di fare qualcosa. Ancora una volta i tassisti sono messi alla berlina e, ancora una volta, una categoria che lavora e che in tutta Italia dà un servizio al pubblico viene messa in difficoltà.
2017-08-01	LN	CrosioJonny	Concludo dicendo una cosa che sull'energia noi riteniamo fondamentale. Questo è un Governo che, tra i Governi che si sono succeduti negli ultimi anni, sicuramente è quello che ha fatto meno e che ha le idee più confuse sulla questione dell'energia. Non ha ancora capito che l'aria in Europa è cambiata e non ha un piano industriale serio. Voi continuate a pensare che dobbiamo reperire energia a minor costo per poterla vendere a minor costo quando invece, tendenzialmente, nei Paesi più evoluti, che negli ultimi mesi hanno tralasciato - ad esempio - il nucleare, la filosofia è un'altra: utilizzare meno energia. Noi continuiamo a ripeterlo, ma questo Governo non lo ha ancora capito.
2017-08-01	LN	CrosioJonny	Io vorrei concentrare i pochi minuti su un punto che mi sta particolarmente a cuore: il mercato dell'energia, ma anche quello dell'energia prodotta. Ricordo a me stesso che il 30 giugno 2019 verrà abolito il cosiddetto servizio di maggior tutela, che riguarda - per chi ci ascolta - la questione della bolletta elettrica. Una cosa è certa: noi siamo per la liberalizzazione del mercato. Ma è altrettanto certo che consegneremo agli italiani una bolletta più salata, e in modo particolare anche perché non c'è informazione.
2017-08-01	LN	CrosioJonny	Noi dobbiamo fare una politica che, come in tutta Europa o nei Paesi seri, prevede che si utilizzi meno energia, la si utilizzi meglio e non che se ne produca di più e a minor costo. Questo è tendenzialmente sbagliato. Anche questo atteggiamento è alla base del provvedimento in esame che, per quanto riguarda l'energia, è frutto di una politica che guarda di più alle lobby e agli interessi personali e non guarda assolutamente agli interessi del cittadino.
2017-08-01	M5S	BuccarellaMaurizio	Gli argomenti affrontati sono stati molti. Ci soffermeremo solamente su alcuni degli aspetti che riguardano il settore dell'energia, che il Movimento 5 Stelle ha ritenuto opportuno far emergere durante i lavori. Sono proposte che il Governo e la maggioranza hanno fatto cadere nel vuoto, perché avrebbero aperto realmente il mercato dell'energia alla liberalizzazione e scardinato il sistema centralizzato e oligopolistico della vendita e della produzione di energia basato sulla generazione da fonti fossili.
2017-08-01	M5S	BuccarellaMaurizio	Noi abbiamo chiesto cose semplici. Abbiamo chiesto di non ostacolare la rivoluzione energetica e i suoi benefici in atto. Abbiamo chiesto di dare a tutti l'opportunità di poter produrre, autoconsumare e vendere energia da fonte rinnovabile, come stabilito dalle direttive europee, disapplicate però in Italia. Continuare a ostacolare la creazione di questo modello energetico decentrato, rinnovabile ed efficiente non aiuta la salute, l'ambiente e l'economia del nostro Paese che, dopo aver investito massicciamente - anche commettendo errori sui meccanismi di incentivazione che non vogliamo nascondere - e maturato importanti esperienze e professionalità, rischia ora di lasciarle nelle mani degli altri Paesi.
2017-08-01	M5S	BuccarellaMaurizio	Ricordiamo che le aperture del collega Tomaselli e gli ordini del giorno approvati sui sistemi di distribuzione chiusi sono apprezzabili, ma non hanno portato ancora alcun cambio di passo. Se avreste realmente voluto, potevate intanto convergere sulla nostra proposta. Ma evidentemente non avete il coraggio di mettervi contro la grande lobby della produzione di energia centralizzata. Nell'ambito del mercato elettrico dell'energia, uno dei temi che ha spinto il Governo a porre la fiducia, avete cambiato troppo spesso le carte in tavola, inseguendo principi e obiettivi diversi, tutti contro i consumatori. Ugualmente avete creato maggiori incertezze per i consumatori, rinviando a un decreto del Ministero dello sviluppo economico la sorte di 23 milioni di clienti che attualmente non sanno come e cosa potranno scegliere per la fornitura di energia dal momento in cui il cosiddetto mercato tutelato sarà abrogato. Su questo aspetto il Movimento 5 Stelle ha voluto tenere una posizione coerente senza farsi tirare la giacca ed evitando che i clienti incapaci di scegliersi un fornitore fossero dati in pasto nel cosiddetto mercato di salvaguardia, con un meccanismo attualmente difficile da decifrare. Il Movimento 5 Stelle presterà molta attenzione per evitare che milioni di consumatori vengano dati in pasto senza tutele ai pochi produttori e venditori di energia, per superare realmente l'oligopolio presente. Siamo contrari a spingere i consumatori nella salvaguardia, ma favorevoli a rendere la gestione per la loro fornitura non a un monopolista, ma a una pluralità di venditori. Anzi, crediamo che il monopolio di ENEL sulla distribuzione debba essere finalmente superato, così come sia necessario nazionalizzare la parte che riguarda la trasmissione dell'energia fatta da Terna. Sono temi che avremo sicuramente modo di riprendere. Sarebbe stato opportuno accompagnare il consumatore in un percorso di crescita capace di generare consapevolezza e orientamento. Conosciamo bene il mondo delle bollette illeggibili. L'unica cosa comprensibile nella lettura della bolletta è il conto totale da pagare. Sono difficili da comprendere i servizi e i costi delle bollette telefoniche, per la fornitura elettrica e di qualsiasi altro servizio. Avremmo dovuto dotare il consumatore di strumenti efficaci di difesa. Invece, continuerà a essere vessato dalle grandi compagnie e un'altra occasione sembra che andrà persa.
2017-08-01	M5S	CastaldiGianluca	Signora Presidente, anche in considerazione dell'ora la ringrazio per avermi dato la possibilità di svolgere quest'intervento. Ci tengo infatti molto a denunciare un disastroso progetto di estrazione di gas in provincia di Chieti. Parto dall'assunto che non è più accettabile che ogni dieci anni cittadini, associazioni e sindaci della Val di Sangro (che è l'area industriale più grande d'Abruzzo) debbano combattere una battaglia già più volte vinta in passato. Quest'area ha già visto per ben due volte la bocciatura di progetti simili da parte del comitato di VIA regionale, ciononostante le imprese petrolifere si ostinano ancora. Reputo inammissibile che, nonostante le criticità di quell'area siano immutate e addirittura evidenti fin dal 1969, gruppi petroliferi internazionali si ostinino a presentare istanze per lo sfruttamento di questi siti. Quell'area ha il più grande giacimento su terraferma accertato in Italia, ma contestualmente è anche il più problematico. Nel 2009 la società Forest Oil SpA forestale presentò un'istanza di concessione, poi la Regione Abruzzo si espresse con parere negativo sia nel 2012 che nel 2013, poi nel 2015 arrivò addirittura la bocciatura del Consiglio di Stato grazie ai ricorrenti del Comitato di cittadini Gestione partecipata del territorio del Lago di Bomba, all'associazione WWF Italia ONG Onlus e WWF Abruzzo che sono riusciti a far soccombere la multinazionale canadese. Successivamente, il 20 maggio 2016 la CMI Energia SpA presenta istanza per la coltivazione degli idrocarburi sullo stesso sito che è attualmente oggetto di parere da parte del comitato di VIA nazionale, come se l'accertata e perpetua fragilità del territorio non fosse acclarata. La subsidenza potrebbe comportare seri problemi di tenuta della diga del Lago di Bomba e per questo, applicando il principio di precauzione, il comitato di VIA della Regione allora bocciò il progetto ora inopinatamente riproposto al livello governativo nazionale. Quel territorio deve essere escluso una volte per tutte dall'elenco dei giacimenti sfruttabili. I petrolieri della CMI Energia hanno recentemente depositato al Ministero ulteriori documenti; quindi a breve ci sarà la decisione della commissione VIA nazionale, a cui seguirà il decreto interministeriale. Ci dobbiamo domandare: come mai temi come la sismicità indotta, la subsidenza, la questione della sentenza del Consiglio di Stato e tante altre oggettive criticità sollevate in maniera approfondita vengono sottovalutate? L'ultimo provvedimento della riforma della VIA non fa che aumentare le preoccupazioni, visto che prevede che si possa andare avanti con il progetto, se il Ministero acconsente, anche in caso di bocciatura del provvedimento di VIA da parte della magistratura amministrativa. Quindi un parere favorevole, signora Presidente, del Ministero a questo progetto sarebbe davvero un colpo durissimo e inaccettabile per un'intera parte della Regione Abruzzo. La ringrazio ancora per il tempo che mi ha concesso.
2017-08-02	M5S	CastaldiGianluca	Signora Presidente, prima dell'apposizione della fiducia ci trovavamo ormai alla quarta lettura del disegno di legge annuale per il mercato e la concorrenza. Si tratta del primo disegno di legge annuale che trova l'approvazione da quando, nel 2009, se ne decise l'obbligo. Cosa abbiamo vissuto da allora? Sfide tra Ministeri ed ex Ministri, conflitti di interesse, continui stop and go da parte del Governo nel merito delle misure, continui taglia e cuci di emendamenti e lobby che, purtroppo, hanno ancora il loro peso. La sensazione che desta tutto questo è quella che continui a essere comunque il provvedimento delle occasioni perse. Una sensazione che è rimasta ed è aumentata. È un provvedimento omnibus che si occupa di tutti i settori del mercato e, quindi, inevitabilmente esposto alle interferenze e alle pressioni di un gran numero di lobby e gruppi di pressione. Il Presidente della 10ª Commissione, senatore Mucchetti, li chiama interessi organizzati o monopoli. Come dargli torto? Le modifiche apportate al testo durante l'ultimo passaggio a Montecitorio, sulle quali avremmo dovuto concentrare il lavoro del Senato, hanno riguardato le assicurazioni, il telemarketing, l'energia, le società di odontoiatri e la bonifica dei terreni precedentemente utilizzati da distributori di carburanti dismessi. Modifiche che, secondo qualcuno della maggioranza, erano poco rilevanti e che quindi noi, in Senato, avremmo dovuto accettare senza troppo discuterle. E così, con la fiducia, avviene. Il relatore, senatore Luigi Marino, ritenendo opportuno salvaguardare la credibilità del Senato, ci ha invitato, anche a nome dell'altro relatore, senatore Tomaselli, a ritirare tutti gli emendamenti presentati. Emendamenti sui quali, altrimenti, il parere sarebbe stato contrario. E questo - leggo dal Resoconto dei lavori di Commissione, oltre ad averlo ascoltato personalmente - nonostante i relatori giudichino «importanti e da tenere in considerazione alcune delle proposte di modifica» e rilevino «la presenza di alcuni elementi di criticità nel testo». Essi giudicano «prioritario, a questo punto, approvare definitivamente e in tempi rapidi il disegno di legge, rinviando eventuali correzioni al primo provvedimento utile». I famosi primi provvedimenti utili, che sono quelli che poi non arrivano mai. Davvero credete o ci volete far credere «che ci possa essere, prima della fine della legislatura, un ulteriore provvedimento - anche d'urgenza - in tema di concorrenza, volto a modificare o integrare il disegno di legge in esame, correggendo le norme problematiche o addirittura errate che per diffusa consapevolezza si riconosce vi sono contenute»? Mucchetti dixit. Erano sicuramente altri tempi quando il relatore Tomaselli dichiarava: «Quando Governo, partiti e maggioranza decideranno che questo provvedimento è utile al Paese e non l'ennesimo terreno di scontro politico, noi siamo a disposizione, avendo anche esaurito da tempo la nostra dose di pazienza». Le bocciature degli emendamenti, non solo i nostri ovviamente, sono state invece tutte squisitamente politiche, nessuna di merito. Un atteggiamento, questo della maggioranza e del PD, che conferma che per loro tutto ciò che chiedono le lobby e le autorità non imparziali non si tocca. Non si comprende perché la Camera dei deputati possa modificare e noi invece rischiamo di perdere la credibilità se presentiamo e approviamo emendamenti e riapriamo la discussione. Da noi, invece, si pone la fiducia. Faccio un esempio che mi riguarda: il famoso emendamento in tema di telemarketing, quello che subì anche l'editto renziano, dopo il silenzio dello stesso Renzi durato oltre un anno. All'epoca - parliamo di tre mesi fa - il senatore Tomaselli, relatore del disegno di legge, dichiarava che la polemica innestata in quelle ore dal Garante della privacy e ripresa da più parti su una norma del telemarketing pareva davvero «la classica tempesta in un bicchier d'acqua». Egli continuava dicendo che asserire che tale norma eliminava il requisito del consenso preventivo per le chiamate promozionali, "liberalizzando" il fenomeno del telemarketing selvaggio era una considerazione del tutto infondata. In realtà, la norma approvata, su proposta del Gruppo Movimento 5 Stelle, introduceva nuovi oneri a carico di chi opera in tale settore, volti a meglio identificare soggetti e oggetto della comunicazione. Il testo, ovviamente - spiegava allora il parlamentare Dem - era sempre migliorabile per evitare dubbi o equivoci, ma davvero lontano dalle nefaste conseguenze di cui si parlava. E lo avremmo certamente migliorato, Presidente, durante l'esame nell'Aula del Senato, possibilità che poi è venuta meno a seguito della apposizione della questione di fiducia sul testo Commissione da parte del Governo. Ebbene, vi dico che la norma (che ricevette il parere positivo del Governo) è stata cassata alla Camera; noi l'abbiamo riproposta in Senato, dove però ci è stato detto: ritiro o bocciatura. Questo sarebbe il comportamento di fronte ad un testo migliorabile? E la perdita di credibilità sarebbe del Senato, nostra, di tutti noi senatori? E poi sento dire in Commissione che ci si sente sorpresi del voto favorevole di alcuni senatori, che sostengono il Governo, ad emendamenti delle opposizioni, quando il mio emendamento - lo ricordo - addirittura aveva il parere favorevole del Governo. Come ebbe a dire il Capogruppo del Movimento 5 Stelle in 10ᵃ Commissione, senatore Girotto, non siamo certamente gli unici a rivolgere critiche a questo provvedimento, visto che critiche sono state espresse persino da autorevoli membri della maggioranza. Ricordo che il Presidente della 10ᵃ Commissione ha dichiarato testualmente che questa è una legge poco ambiziosa e che sarebbe stato meglio colpire di più i monopoli. Anche la collega Lanzillotta, all'epoca, giudicò questo come un provvedimento che conteneva norme insufficienti; poi, qualche giorno fa, al secondo passaggio, in discussione generale, ha modificato il suo giudizio, mentre il nostro rimane assolutamente negativo. E come non potrebbe continuare ad esserlo, quando abbiamo sentito dire, dal presidente Mucchetti, in Commissione, che rispetto al suo emendamento relativo al mercato elettrico ed al servizio di salvaguardia «la Camera dei deputati, purtroppo, ha fatto un pasticcio dettato via mail dalla stessa ENEL». Presidente, ha sentito? Dettato via mail dalla stessa ENEL. Egli ha detto poi che è «stanco di veder prevalere le ragioni della politica politicante» - immagini noi, Presidente - «sulle questioni di merito» e che «trattandosi dell'unico provvedimento della legislatura sulla concorrenza, ben si potrebbe differirne di poco l'approvazione definitiva, visti i tempi complessivi dell' iter, correggendo un'evidente stortura che diversamente è destinata a restare e a produrre i suoi effetti», nonché che sul suo emendamento 1.1, che abbiamo votato anche noi «il testo approvato dal Senato aveva escluso il tacito rinnovo per le polizze assicurative del ramo danni di ogni tipologia, perché costituisce un privilegio delle compagnie di assicurazioni e non è nell'interesse degli assicurati. La Camera, dovendo fare una della "irrilevanti modifiche" (che non mi sembrano tanto irrilevanti),» «ha invece ripristinato questo meccanismo: è il testo del cartello delle assicurazioni, non certo a favore della concorrenza». Tutto questo conferma il nostro giudizio espresso in discussione generale già in seconda lettura su questo disegno di legge: agevolare sfacciatamente le assicurazioni, consentire alle farmacie di continuare ad avere il monopolio sulla vendita di farmaci di fascia C, mantenere il patent linkage (la norma che ostacola la commercializzazione dei farmaci generici dopo la scadenza del brevetto), non abbandonare le difese di ristretti gruppi d'interesse contro i consumatori-cittadini. Forse la migliore definizione di questo disegno di legge è stata fornita dal giornalista di «Il Fatto quotidiano» Palombi che, parafrasando Orwell e la sua neolingua, fotografa questo disegno di legge cosi: «La concorrenza è monopolio». Ed ancora: «Ecco, dentro questo carrozzone ogni lobby ha infilato o provato ad infilare una serie di norme proprio per comprimere il mercato e la concorrenza fottendo, per sovramercato, il cliente. È il caso della fine del mercato elettrico tutelato che regalerà alle aziende del settore 23 milioni di clienti a prezzi del 15-20 per cento superiori a quelli che si pagano ora. Ci sono pure favori per le assicurazioni (la lobby che ha incassato meno) e - "la concorrenza è monopolio" - a favore della concentrazione della proprietà delle farmacie o per consentire alle banche di prendersi l'intero mercato delle case private (ora potranno, cosa prima vietata, aprirsi il loro studio di ingegneria)». Insomma ed in sintesi una mano persegue la concorrenza ed una mano invisibile (ma nemmeno tanto) la porta al monopolio. L'ossimoro nel quale navigate è quello di approvare un provvedimento antitrust che favorisce invece i monopoli. Per tutti questi motivi, il nostro voto sarebbe stato convintamente contrario sul provvedimento e sarà ovviamente contrario sulla fiducia. Approfitto di questi ultimi secondi per ringraziare comunque per il lavoro svolto i relatori e tutti i componenti degli Uffici della 10ᵃ Commissione, con i quali abbiamo collaborato in maniera positiva.
2017-08-02	PD	MucchettiMassimo	, come quelli che alcuni senatori avevano proposto su assicurazioni ed energia. Tali emendamenti erano stati respinti in Commissione grazie alle assenze e alle astensioni delle minoranze di centrodestra, che forse in Assemblea, in coerenza con le dichiarazioni che hanno testé fatto, avrebbero potuto tenere comportamento diversi.
2017-08-02	PD	TomaselliSalvatore	(ore 10,45) TOMASELLI (PD). Signora Presidente, rappresentanti del Governo, colleghi, consentite anche a me di iniziare il mio intervento ringraziando, anzitutto il mio Gruppo che mi concede la possibilità di svolgere questa dichiarazione di voto avendo svolto la funzione di relatore insieme al collega Luigi Marino durante il lungo iter parlamentare che ha contraddistinto l'esame del disegno di legge in titolo. Ringrazio il collega Luigi Marino per il lavoro che abbiamo svolto insieme e i membri della 10ᵃ Commissione, a cominciare dal suo Presidente e tutti i componenti, che non cito ma a cui rivolgo un sentito ringraziamento per la cordialità che è stata richiamata da alcuni colleghi nel corso del dibattito di ieri e di questa mattina, nonché per l'utilità che ha contraddistinto i lavori della Commissione. Ringrazio altresì gli Uffici della Commissione e anche il sottosegretario Gentile, per l'impegno con cui ha seguito i nostri lavori. Consentitemi inoltre di ringraziare la ministra Anna Finocchiaro e il presidente del Gruppo del Partito Democratico, senatore Zanda, perché senza la loro determinazione e il loro impegno probabilmente questo disegno di legge non sarebbe alla vigilia, come mi auguro sia, di un voto definitivo che consegni al Paese una legge importante per quanto controversa. Siamo arrivati all'ultimo passaggio, quello finale, di uno dei provvedimenti più complessi dell'intera legislatura per l'ampiezza dei temi trattati, ma al contempo anche di uno dei disegni di legge dall' iter parlamentare più controverso e tortuoso che si sia esaminato in questi ultimi anni. Il testo è tornato all'esame dell'Assemblea del Senato a seguito della lettura con modifiche che la Camera dei deputati ha svolto nelle scorse settimane, a tre mesi dalla prima lettura di quest'Assemblea (la seconda dell'intero disegno di legge). Si è trattato di modifiche circoscritte, per quanto importanti, richiamate all'inizio di questo dibattito dal collega Marino, che non credo cambino il segno complessivo del provvedimento per come lo avevamo licenziato dopo il lungo esame in Commissione Industria. Nel corso di questi due giorni di dibattito sul disegno di legge in esame è aleggiata da parte di più colleghi una domanda che ci eravamo posti in quest'Aula tre mesi fa: si poteva fare di più? Certamente sì, ma nonostante ciò il nostro giudizio era e resta quello di un provvedimento utile, che va nella direzione auspicata e sollecitata non soltanto dall'Autorità garante della concorrenza e del mercato, ma da molti settori della società che guardano a questa opportunità come a una occasione da cogliere. Si tratta indubbiamente di un primo tassello di un percorso che nei prossimi mesi ed anni, attraverso le prossime leggi sulla concorrenza, dovrà cimentarsi con la necessità di provare a rimuovere gli ulteriori ostacoli che si frappongono alla più ampia apertura dei mercati e ad innescare un circolo virtuoso di maggiore competitività e crescita del Paese. Una parte del lavoro che spettava a tutti noi è stato fatto, pur tra ostacoli non lievi, a cominciare dai tempi di esame e approvazione, moltiplicatisi del tutto inopinatamente. Nonostante tali avversità, come abbiamo rivendicato già durante la prima lettura in quest'Assemblea ma desidero ribadirlo in questa sede, su temi molto importanti come le assicurazioni, l'energia, i servizi professionali, le farmacie, il credito e i trasporti abbiamo tenuto la barra dritta dell'apertura dei mercati a una più ampia concorrenza, in uno con la individuazione di un adeguato sistema di garanzie per i consumatori e gli utenti che possano evitare loro distorsioni e penalizzazioni. Si è trattato di una sfida non facile in presenza di temi di così largo interesse per il Paese e su cui legittimamente abbiamo assistito e continuiamo ad assistere a un continuo braccio di ferro tra interessi contrapposti. Sono state richiamate diverse questioni nel corso del dibattito e del confronto. Ne voglio richiamare velocemente alcune, per poi soffermarmi solamente su una in particolare. Per quanto riguarda il tema delle professioni (penso al tema delle farmacie), abbiamo condiviso - ed eravamo pronti anche a modificare il testo in quest'Aula, se ne avessimo avuto le condizioni - le perplessità su una soglia che rischia di essere troppo alta. Ne hanno parlato ieri il collega Mandelli e stamattina il collega D'Ambrosio Lettieri. Abbiamo lavorato insieme in Commissione per introdurre quello che comunque è un vincolo all'ingresso dei capitali nella gestione delle farmacie, scelta che condividiamo e che rivendichiamo, ma che va in qualche modo condotta dentro regole di mercato che non devono penalizzare l'istituto delle farmacie e la professionalità dei farmacisti. Penso che su questo tema si dovrà tornare. Per quanto riguarda il tema delle parafarmacie, pur non avendo trovato le condizioni per farlo, eravamo pronti e c'era consenso a risolvere una volta per tutte e a dare una soluzione organica e definitiva a questo tema. Si tratta di un'esperienza tutta italiana, ma che - diciamoci la verità - non ha funzionato in questi anni o, se ha funzionato, non ha funzionato secondo le aspettative di quando nacque questo istituto. Eravamo pronti e mi auguro che in un prossimo provvedimento si possa addivenire a una soluzione organica, che non può che essere quella di allargare l'ingresso al mondo delle farmacie dei titolari di parafarmacie farmacisti; questa è la soluzione strutturale su cui penso vi possa essere nel Paese un largo consenso. Il secondo tema è quello delle assicurazioni RC auto; anche questo tema è tornato in termini polemici. Io capisco la propaganda, però vorrei resistere a rispondere sul tono della propaganda e restare invece al merito delle questioni. Mi sembra più utile consegnare una riflessione di merito piuttosto che inseguire i toni della propaganda. Sull'RC auto abbiamo condiviso unanimemente in quest'Aula, così come alla Camera, la necessità di introdurre norme che potessero abbattere la fortissima discrasia che vi è tra varie aree del Paese a virtuosità costante tra automobilisti. Lo abbiamo fatto correggendo e migliorando la norma licenziata dalla Camera e rendendola più efficace e più certa. Una norma che produrrà sconti aggiuntivi e sensibili ai cittadini automobilisti virtuosi del Nord come del Mezzogiorno, purché insistano alcune condizioni, a cominciare dall'installazione della scatola nera. Verranno premiate in particolare quelle realtà in cui più alta è la discrasia rispetto alla media nazionale del costo delle polizze auto. C'è un altro tema che è tornato anche questa mattina e mi spiace che sia caduta in una sorta di incidente dialettico anche la collega Pelino, con cui abbiamo lavorato sempre in grandissima sintonia. Non ci sono norme che danneggiano i tassisti in questo provvedimento. L'unica norma che riguarda i tassisti, così come il noleggio con conducente e, più in generale, il tema del trasporto pubblico non di linea, è una norma che abbiamo inserito con cui si delega il Governo ad emanare decreti attuativi rispondenti a una serie di criteri che abbiamo fissato nella delega. Non c'è alcuna norma immediatamente operativa, né tanto meno che danneggia i tassisti. C'è una delega che vuole affrontare in maniera sistematica il tema dell'ammodernamento di questo servizio, mettendo al centro il ruolo insostituibile dei taxi, ma non chiudendo gli occhi rispetto all'innovazione tecnologica, che cambia i costumi e gli usi dei cittadini e di ognuno di noi quotidianamente. Penso al tema delle applicazioni. Lo vorrei dire anche al collega Cervellini (il collega Cervellini ha letto molti giornali sul tema della concorrenza, ma credo che non abbia letto per nulla il disegno di legge: lo invito a farlo): quando si enfatizza il tema delle lobby - lo dico assumendomi la responsabilità delle cose che dico, come ho sempre fatto - se c'è una lobby che, per violenza dei toni, degli argomenti e anche delle modalità con cui abbiamo dovuto confrontarci, è tra le più violente, è proprio quella di alcune frange che rappresentano i tassisti. Ho ancora di fronte la scena della Capitale d'Italia bloccata negli scorsi mesi da uno sciopero improvviso dei tassisti nelle ore in cui al Ministero delle infrastrutture e dei trasporti si teneva il vertice tra il ministro Delrio e tutte le sigle sindacali dei tassisti. Questo è un lobbismo che danneggia le categorie interessate, non fa buona causa con gli interessi di cui sono portatori i sindacati e danneggia soprattutto il Paese. Infine, vi è il tema dell'energia, anche questo controverso. Non ho il tempo per entrare nel merito. L'energia, e in particolare la cessazione del regime cosiddetto di maggior tutela e il passaggio al mercato libero, è un tema che molto ha appassionato in questi ultimi mesi e in queste ultime settimane anche qui dentro. Si è svolto un dibattito sull'errato e strumentale presupposto che le norme che stiamo per licenziare siano utili ad alcuni operatori e che possano produrre aumenti delle bollette. In realtà, proprio l'attuale regime, di cui, da parte di alcuni, si auspica inopinatamente la continuazione, ove non modificato, non farebbe altro che protrarre una situazione di sostanziale oligopolio e di prezzi amministrati, che mortificherebbe la concorrenza tra gli operatori e la stessa mobilità della clientela e non attiverebbe un protagonismo attivo dei consumatori. Su questo siamo intervenuti. Vorrei ricordare che il regime di maggior tutela - attraverso il quale l'acquirente unico si occupa dell'approvvigionamento dei clienti che non hanno scelto il loro fornitore - è definito transitorio dalla stessa disciplina che lo ha introdotto. Ad oltre dieci anni dall'apertura alla concorrenza del mercato retail ci sembra che si siano create le condizioni di mercato e di maturità dei consumatori per portare a termine quel disegno coraggioso e innovativo di liberalizzazione, in piena sintonia con gli orientamenti europei sul tema. L'acquirente unico ha svolto un ruolo egregio in questi anni, ma al tempo stesso l'esistenza di un regime di prezzi fissati dal regolatore e percepiti come amministrati ha contribuito a ingessare il mercato. Ha infatti scoraggiato la mobilità della clientela e disincentivato gli operatori a farsi concorrenza in modo più vivace, competendo sulla qualità e tipologia dei servizi offerti oltre che sul prezzo. Se non si ingaggia, non si motiva la domanda, allora diventa difficile vedere progressi in questo ambito e risulta anche più complicato veicolare soluzioni più efficienti nell'approvvigionamento e nel consumo di energia. Con le norme che abbiamo previsto (indubbiamente migliorabili), peraltro, si definiscono una serie di condizioni ex post ed ex ante e una serie di strumenti volti a garantire il corretto funzionamento del mercato e la protezione dei clienti più deboli. Le norme sono specificatamente individuate nel disegno di legge che stiamo per licenziare. Inoltre, proprio per venire incontro alle esigenze poste da più parti e per un passaggio graduale e quanto più efficace possibile verso il mercato libero, abbiamo accolto, già nella prima lettura in Senato, la proposta emendativa avanzata dal Gruppo Articolo 1-MDP di posticipare tale scadenza al 1° luglio 2019. Le perplessità di alcuni, quindi, anche in questa sede, sono ingenerose verso lo sforzo che è stato fatto, con il duplice obiettivo di promuovere la concorrenza di mercato e rafforzare il protagonismo e lo stesso ruolo attivo dei consumatori. Peraltro, l'Autorità per l'energia e lo stesso Ministero dello sviluppo economico saranno protagonisti della fase transitoria. Insomma, a noi pare che questo provvedimento vada nella direzione giusta, pur tra limiti segnalati e tempi dilatati. Ora si tratta di proseguire con convinzione su questo percorso con il contributo di tutti, facendo tesoro di errori e inciampi, a cominciare dal fatto che - mi auguro - la prossima legge sulla concorrenza, quando verrà, debba essere forse meno ambiziosa ma più snella e mirata e quindi più incisiva. Per tali ragioni, davvero convintamente, annuncio il voto favorevole del Gruppo del Partito Democratico alla definitiva approvazione del disegno di legge in materia di concorrenza e di apertura dei mercati.
2017-09-12	M5S	GirottoGianniPietro	Signor Presidente, quattro giorni fa un gruppo di scienziati italiani ha lanciato un appello. La politica dovrebbe rappresentare la società civile. Quando si parla di cambiamenti climatici - oggi abbiamo commemorato le vittime di eventi disastrosi dovuti ai mutamenti climatici - la scienza dovrebbe avere un ascolto estremamente maggiore di quello attuale. Eppure l'ultima conferenza nazionale sui cambiamenti climatici risale a dieci anni fa, nel 2007. Sono trascorsi dieci anni e la situazione dal punto di vista climatico è assolutamente peggiorata, ma nessun Governo, compreso il nostro attuale, si è mai preoccupato di indire una conferenza nazionale. Eppure i segnali ci sono tutti. Oggi abbiamo commemorato delle vittime; la frequenza degli eventi disastrosi sta aumentando, ma paradossalmente noi agiamo come se nulla fosse e come se le cose stessero migliorando, senza agire sul principale fattore responsabile: i combustibili fossili. Ricordo solo che l'Italia è ultima per quanto riguarda la mobilità sostenibile e la mobilità elettrica. Continuiamo a costruire strade e infrastrutture assolutamente non efficienti invece di dare priorità al trasporto su ferro, che è quello che ha un'efficienza energetica estremamente maggiore rispetto al trasporto su gomma. Il motore va a scoppio va eliminato al più presto perché - lo ricordo soprattutto agli italiani - ha un rendimento del 30 per cento mediamente, il 70 per cento dell'energia se ne va in calore, scaldando ulteriormente un'atmosfera che è già troppo calda: stiamo subendo le conseguenze di tutto questo. Invece ci si rallegra, perché il PIL ultimamente è aumentato e abbiamo venduto molte automobili con il motore a scoppio: una cosa assolutamente non conveniente per la nostra società. Mentre in Cina intere città hanno il trasporto pubblico con autobus elettrici, qui siamo ancora al livello di pochi Comuni capofila che stanno sostituendo le flotte del trasporto pubblico elettrico. Eppure un cambiamento da energia fossile a energia rinnovabile avrebbe enormi conseguenze positive. Ricordo che lo studio, appena pubblicato, di 27 ricercatori di quattro prestigiosissime università internazionali prevede per la sola Italia 500.000 posti di lavoro da qui al 2030, 6.000 euro di risparmio all'anno per gli italiani, 60.000 morti in meno all'anno. Quindi l'appello che rivolgo a lei, come Presidente del Senato, e al Governo è per indire una nuova conferenza nazionale sui cambiamenti climatici e firmare l'appello sottoscritto da numerosi ricercatori di primaria importanza in Italia.
2017-09-14	PD	DiGiorgiRosaMaria	Signor Presidente, cari colleghi, il disegno di legge n. 2287- bis oggi al nostro esame, concernente disposizioni in materia di spettacolo e delega al Governo per il riordino della materia, deriva dallo stralcio dell'articolo 34 del testo del disegno di legge n. 2287 (disciplina del cinema) che - come ricorderete - è stato approvato dall'Assemblea il 6 ottobre 2016, quindi circa un anno fa. Dallo stralcio di quell'articolo abbiamo prodotto un nuovo provvedimento, con moltissimo lavoro all'interno della Commissione. La Commissione cultura - desidero ringraziare il Presidente, che davvero ci ha dato ampio spazio - ha svolto numerosi approfondimenti, con oltre 40 audizioni di numerosi soggetti coinvolti dalla riforma, compresi artisti di fama internazionale; abbiamo fatto veramente un lavoro di ascolto enorme. L'esame in sede referente è stato caratterizzato anche da una dialettica molto positiva - lo voglio sottolineare - con le opposizioni. C'è stato un notevole impegno comune, un lavoro di ascolto, come ho detto, nonché un rapporto proficuo che secondo me ha prodotto un provvedimento, che oggi vi proponiamo, veramente soddisfacente. Rispetto al testo originario, quello licenziato dalla Commissione ha moltissime integrazioni in risposta a un settore che attende una riforma organica da più di trent'anni. Nella metà degli anni Ottanta, con la legge n. 163 del 1985 il legislatore intervenne con l'istituzione del Fondo unico per lo spettacolo, il cosiddetto FUS, al fine di ricondurre a un quadro unitario il sostegno statale a diversi settori dello spettacolo, disciplinato da specifiche e numerose leggi. A questo intervento sarebbe dovuta seguire - perché già in quel testo c'era scritto - una riforma organica. Ebbene, ci troviamo adesso a farla. Quella che discutiamo oggi è una riforma generale, complessa nonché complessiva, annunciata oltre trent'anni fa e poi nuovamente a intervalli regolari, ma che ancora non ha visto la luce. In questa legislatura direi che ce l'abbiamo fatta grazie al contributo di tutti, maggioranza e opposizione, e questo credo sia un elemento davvero rilevante, proprio perché tutti sostanzialmente all'interno della Commissione - ma sono sicura anche qui in Assemblea - ritengono che la cultura e lo spettacolo siano elementi fondanti nella vita di un popolo, di una civiltà. In questo senso, tutti hanno contribuito a costruire un testo che, spero, possa accogliere davvero anche il vostro favore. Come ho detto prima, lo scorso anno siamo riusciti a riformare il settore del cinema e finalmente adesso arriviamo in Assemblea con un provvedimento sullo spettacolo. In ogni caso, tengo a sottolineare che è proprio in questa legislatura che siamo riusciti a varare una riforma effettivamente - lo ribadisco - molto attesa, ma che presenta grandi difficoltà perché i settori coinvolti sono tanti: si va dalle fondazione liriche al teatro, al teatro di figura. Trattiamo anche questioni legate alle bande, alle tantissime espressioni artistiche presenti nel nostro territorio, quindi abbiamo dovuto ascoltare tanti soggetti che negli anni hanno sempre avuto grandi difficoltà e, naturalmente, anche per quanto riguarda gli investimenti, abbiamo voluto e dovuto prevedere un notevole incremento. Le risorse sono state reperite nel dialogo tra MiBACT e MEF - ringrazio la Sottosegretario presente - quindi abbiamo accompagnato la riforma con un segnale di nuovo finanziamento. Naturalmente, per noi membri della Commissione - ma ritengo anche per tutto il Parlamento - è sempre insufficiente, perché chiaramente riteniamo che le risorse destinate allo spettacolo ed alla cultura dovrebbero essere sicuramente di più e ce lo avete sentito dire molte volte in questa legislatura, ma immagino anche nelle altre. C'è stato, tuttavia, uno sforzo in questo senso, proprio perché l'orientamento del Governo è di valorizzare tutto il settore e quindi gli investimenti da parte del Governo ed in particolare quelli sulle materie e sui settori di competenza del MiBACT sono stati notevoli nonché interessanti proprio per proporre un cambio di prospettiva. Con questo disegno di legge quindi vogliamo un rilancio ed uno sviluppo del settore dello spettacolo che definisco dal vivo, anche se poi nel testo abbiamo eliminato questa dicitura, che uso però per intenderci, riferendomi a quegli spettacoli unici, che ci sono una volta sola, perché prevedono la presenza dell'attore (del soggetto che fa spettacolo) e del pubblico. Il senso, quindi, è che si tratta sempre di spettacoli unici, diversamente da altre forme di spettacolo come il cinema, che via via si ripete: lì c'è sempre l'atmosfera di un momento unico e noi dobbiamo valorizzare questa che è una modalità effettivamente eccezionale dai tempi antichi in cui nacque il teatro. È una modalità che punta a salvaguardare i valori e le identità culturali in questa società globale e tecnologica. Si tratta di una valorizzazione particolare di un aspetto che credo non debba mai essere dimenticato nella sua capacità e potenza di suscitare emozioni. Tutte le arti dello spettacolo, nella loro grande diversità creativa ed espressiva, sono considerate dall'Unione europea cruciali, in quanto rispecchiano la varietà culturale delle diverse tradizioni e delle storie degli Stati membri. Il nostro lavoro in Parlamento ha permesso di inserire esplicitamente la delega al Governo per il codice dello spettacolo - questa, come sapete, è una legge delega - nel quadro delle norme costituzionali nazionali ed europee e delle convenzioni internazionali dell'Unesco, definendo la cornice dei principi fondamentali della Repubblica. C'è quindi una prima parte in cui viene dato questo quadro di contesto e, successivamente, ci sono i principi e criteri direttivi. Sono i decreti legislativi delegati, che consentiranno un'ottimizzazione ed una semplificazione degli interventi pubblici di promozione e di sostegno per lo spettacolo, con l'abrogazione di una serie di disposizioni frammentarie e disorganiche, come ho detto, quelle che si sono via via sovrapposte in questi anni, anche con interventi in sede di manovra di bilancio, che hanno potuto introdurre utili strumenti di sostegno, ma al di fuori di una cornice strategica che in futuro invece sarà chiara, trasparente ed equa. Questo è stato lo sforzo che abbiamo fatto. Per assicurare che tutto ciò avvenga realmente, occorre un organismo capace di valutare sistematicamente e puntualmente l'efficacia degli interventi ed indirizzare le politiche del Ministero ed in questa prospettiva abbiamo creato il Consiglio superiore dello spettacolo. Questo è un elemento molto importante e centrale nella legge, è una proposta che è stata accolta dal Ministro con molto favore, perché a questo punto abbiamo il Consiglio superiore dello spettacolo, il Consiglio superiore del cinema ed il Consiglio superiore dei beni culturali. Quindi, c'è un'omogeneizzazione ed un'armonia fra i soggetti istituzionali che si devono occupare di definire le strategie e di dare indicazioni al Governo. Il Consiglio sostituisce la Consulta per lo spettacolo - e chi si occupa di queste materie sa quante critiche c'erano state rispetto a questo organismo - semplificando il quadro organizzativo e rendendolo uniforme anche rispetto al cinema e all'audiovisivo. Sarà composto da figure di rilievo, figure importanti, persone che dovranno essere coinvolte, perché sono artisti, figure che fanno parte del mondo dello spettacolo, ma fra gli 11 componenti vi saranno anche figure espressione del mondo delle categorie, persone che fanno spettacolo, teatro e musica. Si tratta quindi di una scelta che favorisce decisioni trasparenti ed efficaci. Vi è un articolo molto complesso, che vi invito a leggere, che parla della costituzione di questo Consiglio superiore che è un organismo cui diamo molto rilievo. Il testo della legge si compone di sette articoli, non è molto lungo ma è sostanzioso, come diciamo in Commissione, perché effettivamente, anche se si tratta di una legge delega cui i decreti delegati aggiungeranno ulteriori contenuti, è molto stringente. Abbiamo scritto molto in questi sette articoli, perché abbiamo voluto indirizzare con forza il Governo in una certa direzione. Nell'articolo 1 sono richiamati la Costituzione, i Trattati UE e le convenzioni Unesco. Nel comma 1 dell'articolo 1 si precisa che la Repubblica promuove e sostiene lo spettacolo quale fattore indispensabile per lo sviluppo della cultura ed elemento di coesione e di identità nazionale. Mi pare che in questi giorni in cui si parla tanto di integrazione e di identità, lo spettacolo e la musica possano essere un elemento potentissimo di integrazione per tutti coloro che si trovano nel nostro territorio, per gli stranieri e per coloro che puntiamo ad inserire e che speriamo sempre possano avere la cittadinanza. Quindi, rispetto a ciò, la norma al nostro esame raccoglie anche questo filone, perché abbiamo ritenuto e riteniamo che coesione ed identità nazionale debbano passare attraverso queste forme di arte e attraverso la cultura. Riconosciamo, poi, il valore educativo e formativo dello spettacolo e da qui partono gli interventi specifici previsti per la scuola. Il 3 per cento del FUS, come dirò dopo, andrà alla scuola con un accordo preciso. Come ricordate, lo abbiamo fatto per il cinema e lo abbiamo fatto anche relativamente allo spettacolo. Il 3 per cento del FUS andrà alla scuola, perché è enorme il valore formativo dello spettacolo all'interno della scuola e noi riteniamo che questo aspetto debba essere valorizzato. Per quanto riguarda l'utilità sociale, si collegano le attività di spettacolo alla nuova disciplina del terzo settore. Abbiamo fatto la grande riforma del terzo settore, ed è presente il senatore Lepri che l'ha seguita, e abbiamo votato a favore di questa legge di cui siamo molto orgogliosi. Per quanto riguarda le associazioni, le imprese e gli altri enti dello spettacolo che rispetteranno le ulteriori condizioni poste dai decreti delegati della riforma del terzo settore, sarà possibile per loro rientrare negli incentivi e nelle agevolazioni previste. Quindi, vi è una armonizzazione di questi aspetti che riteniamo fondamentali. Il comma 2 introduce una definizione generale delle attività di spettacolo che la Repubblica intende promuovere e sostenere, individuandole in quelle svolte in maniera professionale e caratterizzate della compresenza di professionalità artistiche e tecniche e di un pubblico in un contesto unico non riproducibile. Questa è la definizione. Se qualcuno chiede la definizione di spettacolo, andate a leggere quella contenuta nella legge perché vi abbiamo ragionato moltissimo prendendo spunto da fonti internazionali e naturalmente da tutto ciò che potevamo mettere in campo per dare una definizione corretta. Come dicevo, lo spettacolo è dato dalla compresenza di professionalità artistiche e tecniche e di un pubblico in un contesto unico non riproducibile. Quindi, oltre alle attività teatrali, liriche, concertistiche e corali, sono esplicitamente riconosciute - ed è la prima volta che accade in una legge dello Stato - le attività di musica popolare contemporanea e di danza classica e contemporanea. Della danza si parlava naturalmente nei regolamenti ministeriali, ma mai se ne era parlato in una legge e noi, invece, le abbiamo conferito anche questa "cittadinanza" importantissima che fino ad ora era mancata. Poi ci sono le attività circensi perché, come sapete, esiste anche il circo e lo spettacolo viaggiante, le attività a carattere interdisciplinare e multidisciplinare perché se facciamo una legge adesso nel 2017 è evidente che dobbiamo pensare anche alle nuove forme di spettacolo. Tanti spettacoli sono oggi interdisciplinari o multidisciplinari (non è la stessa cosa). Infine, anche i carnevali e le rievocazioni storiche per la prima volta avranno accesso al FUS. Quindi i carnevali storici e le rievocazioni sono inclusi in modo da coinvolgere il più possibile tutte le diverse forme di spettacolo, e per diffondere il più possibile la mano della cultura, per quanto potrà essere fatto con il finanziamento, un po' in tutti i settori. Quanti dei nostri Comuni organizzano rievocazioni storiche bellissime che non vengono supportate quasi mai ma che rappresentano la storia di quel popolo e di quella comunità e, allo stesso tempo, sono anche una proposta culturale e storica vera anche per i giovani di quelle comunità. Per questi motivi abbiamo voluto valorizzare anche le rievocazioni storiche. Tra l'altro c'è anche un altro provvedimento specifico sulle rievocazioni storiche che è all'esame della Camera e che vorremmo portare avanti. Naturalmente riconosciamo anche la tradizione dei corpi di ballo italiani (vedo il collega Giro, il quale ha proposto un emendamento su questo tema che è stato accolto ed è già all'interno del testo), nonché il ruolo degli artisti di strada e delle attività dei centri di sperimentazione: ci sono molte applicazioni di natura tecnologica, quindi abbiamo riconosciuto anche sperimentazione e ricerca, documentazione e formazione nelle arti dello spettacolo. Si parla poi dell'interazione tra lo spettacolo e la filiera culturale ed educativa, uno degli aspetti a cui ha tenuto molto il Ministro, ma che noi abbiamo condiviso; penso al raccordo con il turismo, con i luoghi meravigliosi della nostra Italia e quindi alla loro valorizzazione attraverso lo spettacolo. Rivolgiamo quindi un invito a tutti coloro che fanno spettacolo ad andare in giro, in Italia. Noi abbiamo l'idea di mandare fuori dai loro teatri non soltanto i soggetti abituati a farlo, ma anche le fondazioni liriche, a portare musica e cultura, in particolare anche in luoghi eccezionali legati al turismo. Abbiamo valorizzato molto anche le attività di spettacolo realizzate con il diretto coinvolgimento dei giovani, quindi le orchestre giovanili, un'esperienza eccezionale e molto diffusa nel territorio. Abbiamo citato tali realtà e abbiamo dato anche ad esse valore fondante dell'identità nazionale e valore formativo. Mi riferisco quindi alle attività di spettacolo realizzate con i giovani e al teatro creato proprio per i ragazzi, un filone di intervento che si è sviluppato in questi ultimi anni e che ha una valenza molto interessante a livello nazionale e internazionale. Ci sono finanziamenti dell'Unione europea che vanno specificamente in questa direzione, quindi ne abbiamo tenuto conto e lo abbiamo introdotto nel nostro testo. Un altro aspetto molto importante è quello che riguarda il riequilibrio territoriale. Non vedo la senatrice Petraglia, che ha lavorato con noi sul riequilibrio territoriale dell'offerta anche con riferimento alle aree geograficamente disagiate. È un tema molto importante, perché in alcuni territori (penso al Centro-Nord) c'è un privato forte che interviene molto, banche che hanno una tradizione nei finanziamenti allo spettacolo. Certamente, c'è invece bisogno di un supporto dello Stato nei confronti dello spettacolo nelle zone dove l'economia è più debole e ci sono meno investimenti da parte del privato; in quel caso abbiamo introdotto l' art bonus, di cui parlerò più avanti, ma chiaramente c'è bisogno di una maggiore apertura rispetto a questi temi. Dobbiamo quindi considerare le aree disagiate che hanno bisogno di investimenti: penso alle periferie delle grandi città, ma anche ai luoghi che rimangono isolati; pertanto abbiamo favorito anche la creazione di spazi di spettacolo nei Comuni con meno di 15.000 abitanti. Lo avevamo già fatto per il cinema e adesso abbiamo introdotto tale previsione anche rispetto a questo settore: i Comuni con meno di 15.000 abitanti possono avere un'attenzione maggiore in relazione a questi finanziamenti messi a disposizione per creare luoghi di aggregazione e di spettacolo. Abbiamo scelto il limite dei 15.000 abitanti perché vogliamo che ovunque, nei piccoli Comuni, si favorisca la diffusione della cultura. Parlavo dell'interazione e delle forme di collaborazione col sistema scolastico e dell'altro aspetto importantissimo, cioè la diffusione dello spettacolo italiano all'estero. I finanziamenti per l'internazionalizzazione erano praticamente azzerati; su questo c'è stato uno sforzo da parte del Ministero; abbiamo ritenuto necessario (e nelle deleghe questo sarà scritto con molta chiarezza) spingere molto per l'internazionalizzazione. Il nostro spettacolo, la nostra cultura e la nostra Italia devono andare all'estero perché siamo maestri in ciò e non c'è bisogno di dirlo in questa Assemblea. Rispetto a questo, è evidente che c'è bisogno di supporto. Se si deve spostare un'orchestra, non ci sono più le risorse di un tempo, ma noi eravamo abituati a fare spettacoli in tutto il mondo con le nostre orchestre. Ultimamente c'era stata una sorta di chiusura rispetto a questa prospettiva e qui cerchiamo di rimediare. L'altro aspetto importante riguarda una delega ad hoc per i lavoratori dello spettacolo. Questo è un altro dei punti delicatissimi. Signor Presidente, è un punto che non è mai stato affrontato abbastanza e sappiamo quale sia la situazione dei lavoratori dello spettacolo. Li chiamo così, ma sono artisti che ci danno emozioni enormi e, purtroppo, per la natura intermittente di questo lavoro, non riescono evidentemente ad avere un adeguato riconoscimento. Ci sono mesi in cui non c'è alcuna protezione previdenziale per loro. C'è anche un ritardo dei sindacati rispetto a questo. Abbiamo fatto molte audizioni in merito e ho trovato un bel ritardo da parte sindacale. C'è bisogno, con il supporto normativo, di mettere in campo un'energia vera per proteggere questi lavoratori e considerare che questo tipo di lavoro è qualcosa di veramente rilevante, perché va a incidere sulla formazione del popolo italiano e dei cittadini. Quindi, bisogna capire che è necessario dare un riconoscimento. Questa è una delega che seguiremo con molta attenzione, perché contiene uno dei punti più delicati della legge. I lavoratori dello spettacolo devono essere finalmente supportati in modo diverso. Non illustrerò alcuni profili del provvedimento, ma consegnerò la relazione. C'è, inoltre, la definizione - ciò costituisce un altro aspetto importante - del Fondo unico per lo spettacolo. Prima, come sapete, il FUS era unico; adesso con questa legge si distingue tra risorse destinate alle fondazioni lirico-sinfoniche e risorse destinate a tutto il resto del mondo dello spettacolo. Ciò serve a creare chiarezza e a dare maggiore responsabilità ai soggetti che in questi anni hanno avuto situazioni più delicate, ossia le fondazioni lirico-sinfoniche. Sappiamo che quando c'era un problema in una o più fondazioni - com'è successo, purtroppo - il FUS si orientava sul finanziamento di quei pochissimi soggetti. Abbiamo deciso, in accordo con il Governo, che finalmente ci sarà una distinzione tra i due fondi per cui nessuno, se avrà qualche problema all'interno delle fondazioni, potrà riferirsi a tutto il FUS, che sarà di oltre 360 milioni e, quindi, ci sarà una divisione in 40 e 60 per cento. Questo è un aspetto importante e molto innovativo. Grazie al supporto della senatrice Montevecchi, che in merito ha fatto un notevole lavoro (lo voglio riconoscere), abbiamo discusso molto del ruolo dei sovrintendenti. Nel principio di delega abbiamo posto una maggiore responsabilizzazione dei sovrintendenti. Sappiamo che spesso sono i sindaci o i presidenti di Regione a dover curare le gravi situazioni che all'interno delle fondazioni si sono venute a verificare in questi anni. Noi abbiamo detto che la maggior responsabilità deve essere del sovrintendente, di colui che gestisce e non di un consiglio d'amministrazione che poi si fa carico di tutte le questioni delicate. Per superare le criticità finanziarie che le fondazioni lirico-sinfoniche affrontano sin dalla riforma degli enti lirici, avvenuta negli anni Novanta, si prevede una responsabilità del sovrintendente sulla gestione economica delle fondazioni. Rispondendo a un'esigenza arrivata dalle fondazioni, in questa legge abbiamo spostato al 31 dicembre 2019 il termine entro il quale le fondazioni dovranno rispettare i nuovi parametri al fine dell'inquadramento come fondazione lirico-sinfonica piuttosto che come teatro lirico-sinfonico (la nota questione del declassamento). Abbiamo dato un anno in più rispetto a quanto previsto dalla legge n. 160 del 2016, la quale prevedeva il termine del 31 dicembre 2018 per risistemare i conti. Se dopo tale termine i conti non saranno in ordine, si diventerà teatro lirico-sinfonico e non più fondazione. Abbiamo poi lavorato sulla questione della qualità. Molte proteste sono state sollevate per una gestione che, negli ultimi anni, sembrava molto legata alla quantità (quanti spettatori, quanti posti occupati) piuttosto che alla qualità degli spettacoli. Naturalmente c'era anche la qualità, e questo devo dirlo per un fatto di giustizia nei confronti del Ministero e delle norme emanate fino a questo punto. Tuttavia, secondo noi, c'era una valutazione eccessiva a favore della quantità, e quindi legata al numero di spettacoli, di spettatori e quant'altro, e non sempre questo è un elemento che rimanda alla qualità. Abbiamo voluto quindi sottolineare con forza e scrivere nella legge, per cui nella delega se ne dovrà tenere conto, la qualità delle produzioni. E ciò è stato molto richiesto anche delle opposizioni, che sul punto sono state molto pronte con emendamenti già accolti in sede di esame in Commissione. Poi c'è il tema della mobilità artistica, a livello europeo e internazionale: in fondo - come già detto - si avverte la necessità di esportare la nostra arte. E un'attenzione particolare è stata posta ai progetti dei giovani (età inferiore ai trentacinque anni) in più punti della legge. Sostanzialmente, ogni misura è orientata anche ai giovani sotto trentacinque anni, perché vogliamo che si dedichino allo spettacolo. Chi si dedica allo spettacolo, è in genere considerato dalle famiglie uno che non guadagnerà mai nulla o che si diverte, ma che sostanzialmente non intraprende un mestiere. Noi invece vogliamo favorirli, perché riteniamo che più giovani debbano dedicarsi allo spettacolo per creare una società migliore, proponendo, approfondendo e lavorando sulle coscienze e le anime proprie e delle persone a cui propongono gli spettacoli. Vogliamo che anche questo sia presente nella legge. Vi è inoltre l'attivazione di piani straordinari per la ristrutturazione e l'aggiornamento tecnologico dei teatri, punto anche questo molto importante. Ormai gli spettacoli hanno un livello tecnologico alto e non sempre possono essere realizzati in ogni sede. Pertanto, noi diamo delle risorse per l'aggiornamento tecnologico dei teatri. Consentitemi di ricordare poi un altro punto: l'organizzazione e la produzione di musica popolare contemporanea. È importante che la musica popolare contemporanea e le figure che afferiscono all'organizzazione e alla produzione di musica popolare contemporanea vengano prese in considerazione. E noi l'abbiamo fatto. Nella legge è presente anche questo punto - non era mai successo prima - attraverso l'introduzione del filone della musica popolare contemporanea. Per quanto riguarda i circhi, su di essi c'è stato un grande dibattito (dibattito in Commissione, nella società e nelle nostre piazze), che questo non si concluderà. La nostra posizione è di arrivare a una graduale eliminazione, naturalmente nei tempi che saranno ritenuti necessari, degli animali dal circo. È vero che gli animali hanno sempre rappresentato il circo. Ma la sensibilità maturata negli ultimi anni sta portando la nascita di nuove forme di spettacolo circense e, quindi, dobbiamo dedicarci anche a questo. Non esiste più la cattura dell'animale selvaggio che viene portato al circo. Naturalmente parliamo di animali nati nel circo, curati benissimo e anche molto valorizzati. Ma nell'immaginario collettivo e nella valutazione fatta poi in Commissione, e anche dal Governo si fa sempre più strada l'idea di avviarsi poco alla volta, proprio attraverso un processo di accompagnamento, verso una nuova forma di spettacolo circense che non preveda l'uso di animali. Rispetto a questo abbiamo trovato un equilibrio, con una graduale eliminazione dell'utilizzo degli animali. La misura, quindi, ha come obiettivo favorire la graduale trasformazione degli spettacoli circensi. Del 3 per cento alla scuola ho già parlato. Sulle questioni relative all'autorizzazione di pubblica sicurezza, anche in questo caso abbiamo voluto dare una semplificazione, naturalmente in raccordo con le Regioni. E, quindi, abbiamo parlato di accordi di programma. È chiaro, infatti, che lo spettacolo e la cultura sono elementi sui quali legiferano anche le Regioni. Per quanto riguarda l' art bonus, lo abbiamo esteso a tutti. Attualmente era previsto soltanto per le fondazioni lirico-sinfoniche e ora l'abbiamo esteso a tutte le forme di spettacolo, e quindi anche ai festival, a tutti i soggetti e alle varie attività. Se vi è una erogazione liberale, essa è ben accolta per tutto il mondo dello spettacolo. Anche questa è una innovazione molto richiesta, rispetto alla quale si parla dei teatri di tradizione, di istituzioni concertistico-orchestrali (le ICO), di teatri nazionali e di rilevante interesse culturale, dei festival, delle imprese e dei centri di produzione teatrale e di danza, nonché dei circuiti di distribuzione senza scopo di lucro che svolgono le loro attività esclusivamente nel settore dello spettacolo. Anche questo, quindi, è un aspetto molto rilevante del nostro provvedimento. All'articolo 6 del provvedimento è prevista la clausola di salvaguardia per quanto riguarda le Regioni a Statuto speciale e le Province autonome di Trento e Bolzano. All'articolo 7 abbiamo qualche altro riferimento rispetto alla fondazione lirico-sinfonica che poi si chiamerà teatro lirico-sinfonico. In conclusione, onorevoli colleghi, l'approvazione del disegno di legge rappresenta un vero segnale di discontinuità nei confronti del passato. È una inversione di tendenza per un investimento - come vedrete e avete già visto - strategico stabile sullo spettacolo per valorizzare le punte straordinarie di eccellenza della tradizione italiana e porre le basi per favorire lo sviluppo economico, sociale e culturale del nostro Paese, anche attraverso la cultura e lo spettacolo dal vivo. Chiedo infine l'autorizzazione a consegnare la parte restante del mio intervento.
2017-09-14	PD	PezzopaneStefania	Il provvedimento, però, non è certo isolato e ci tengo a dire che questa è stata ed è una legislatura molto ricca, prolifica in materia di promozione culturale, di intervento culturale, tanto da consentirmi di affermare che, dopo anni di inerzia, finalmente si torna a scommettere sulla cultura come chiave per costruire il futuro. Saluto, quindi, il rappresentante del Governo e ringrazio il ministro Franceschini. Ritengo che su questo punto, forse, occorre aprire un ragionamento perché la forza del provvedimento e l'energia che Rosa Di Giorgi ha messo nell'illustrarlo solo la conseguenza di un lavoro che stiamo portando avanti da alcuni anni, in particolare nell'attuale legislatura, per rivedere insieme il potenziale straordinario che l'Italia ha, ovvero il patrimonio culturale, le attività culturali, le istituzioni storiche e i giovani talenti. È attraverso diversi provvedimenti che tutto questo viene fuori e, quindi, faccio i complimenti a chi ci ha messo testa e cuore e ha prodotto oggi siffatta iniziativa.
2017-09-19	PD	DiGiorgiRosaMaria	Per quanto riguarda le fondazioni lirico-sinfoniche toccate in molti interventi e in particolare in quello del senatore Giro, che è stato complesso e pieno di sollecitazioni, evidenzio che il testo in realtà non modifica il quadro, ma prosegue con energia su una strada segnata da anni, e da ultimo con l'intervento d'urgenza nel decreto sugli enti locali, convertito nella legge n. 160 del 2016. Le risorse destinate in quota Fondo unico per lo spettacolo (FUS) sono oggi poco più di 180 milioni di euro, a cui si aggiungono 20 milioni straordinari assegnati dalla legge di bilancio per il 2017 e anche dal milleproroghe del 2017. Si tratta quindi di interventi importanti e chi ha detto, anche in questo dibattito, che non c'è alcuna discontinuità e non ci sono interventi significativi nella cultura, per quanto riguarda sia il patrimonio culturale che le attività culturali, dovrebbe un po' guardare le cifre, perché la situazione è ben diversa.
2017-09-19	PD	MattesiniDonella	Signor Presidente, con questo intervento di fine seduta continua oggi, qui in Senato, la staffetta con cui, insieme a tante senatrici e a tanti senatori, ricordiamo ogni donna che viene uccisa per mano di un uomo a cui è o è stata legata da relazione amorosa. Lo faremo sino a che sarà necessario ricordare al Parlamento e al Paese tutto l'urgenza di arginare la violenza nei confronti delle donne. Sono ad oggi 79 le donne che abbiamo ricordato e, dal 2 luglio, data del nostro ultimo intervento, sono state uccise altre 10 donne. Le ricordo: il 31 luglio Alba Chiara Baroni, di ventiquattro anni, è stata uccisa in provincia di Trento dal proprio compagno, che poi si è suicidato. Sempre 31 luglio a Palmanova, in provincia di Udine, Nadia Orlando, di ventuno anni, è stata strangolata dal suo fidanzato, che ha poi vagato tutta la notte con il suo corpo accasciato sul sedile del passeggero. Il 4 agosto a Ferrara, Mariella Mangolini, di settantasette anni, è stata uccisa con un colpo di pistola dal marito, che ha poi ucciso allo stesso modo il figlio di quarantotto anni. Il 17 agosto, a Dogaletto di Mira, in provincia di Venezia, Sabrina Panzonato, di cinquantadue anni, dopo essere stata ferita con una coltellata al fianco, è fuggita in strada, dove l'ha raggiunta il marito e l'ha uccisa con un colpo alla testa, per poi suicidarsi. La coppia lascia soli due figli. Il 21 agosto, a Bressanone, in provincia di Bolzano, Marianna Obrist, di trentanove anni, è stata uccisa a coltellate dal compagno, mentre faceva il bagno. Laura Pirri, di trentuno anni, è invece morta in ospedale il 25 marzo scorso, dopo diciotto giorni di agonia, per ustioni gravi su tutto il corpo. Ma non si trattava di un incidente domestico: il 6 settembre il marito è stato arrestato con l'accusa di omicidio, per avere dato fuoco volontariamente alla moglie, come ultimo atto di una lunga serie di maltrattamenti e violenze nei suoi confronti. Decisiva è stata la testimonianza del figlio di dieci anni. Il 3 settembre, a Specchia, in provincia di Lecce, Noemi Durini, di sedici anni, è stata uccisa dal fidanzato di diciassette anni. Il ragazzo era stato denunciato alla procura dalla mamma di Noemi per violenze nei confronti della figlia. Erano, infatti, in atto due procedimenti, uno penale e uno civile, nei suoi confronti. L'8 settembre, il gip del tribunale di Napoli Nord ha convalidato l'arresto dell'ex fidanzato di Alessandra Madonna, di ventiquattro anni, accusato di averne provocato la morte, trascinandola con l'auto nel parco in cui risiede, a Mugnano di Napoli. Il 9 settembre a Donoratico, in provincia di Cagliari, Joelle Demontis, di cinquantotto anni, è stata uccisa a coltellate nella sua abitazione. La donna portava ancora i segni di percosse probabilmente subite nei giorni precedenti la morte. Per l'omicidio sono stati arrestati il compagno della donna e una ragazza di ventisei anni che abitava con loro. Il 15 settembre, a Casale Monferrato, in provincia di Alessandria, Elena Seprodi, di quarantotto anni, è stata uccisa a coltellate dall'ex marito nella sua abitazione al culmine di un litigio. La donna lascia un figlio. Mi sono sempre chiesta cosa succede nella testa di quell'uomo che trasforma quasi in una sagoma di cartone, contro cui scagliare la propria furia omicida, la donna con cui ha condiviso passione, amore, sogni, progetti e magari ha generato figli. Questa domanda è importante, ma è bene ricordare che noi donne siamo persone, non semplici cose di cui disporre a proprio piacimento. Abbiamo buone leggi: il Governo e il Parlamento, nel corso del tempo, hanno fatto molto e molto stanno facendo. Sto pensando al rafforzamento della rete delle case rifugio, all'introduzione del congedo retribuito per le donne lavoratrici, comprese quelle autonome, quando devono allontanarsi da casa, per la loro sicurezza. Sto pensando all'educazione di genere inserita nella legge sulla buona scuola. E dovremo sicuramente lavorare per fare ancora di più sul versante della certezza della pena. E l'auspicio che faccio è che il Parlamento e il Governo rafforzino, anche nella prossima legge di stabilità, risorse importanti utile alla lotta della violenza sulle donne. Allo stesso modo, spero che approveremo rapidamente il disegno di legge sugli orfani di femminicidio. Le leggi, quindi, sono importanti, ma tutto questo non basta, perché il problema è culturale. Il problema sono quegli uomini, sempre più numerosi, che, non essendo capaci di ritrovare dentro se stessi un nuovo equilibrio, scelgono di uccidere piuttosto che accettare la fine di una relazione amorosa. Il problema sono quelli uomini che di fronte - ad esempio - agli stupri e alle violenze, dicono che le donne devono essere più caute. Quando una relazione amorosa finisce, può aprirsi il baratro dell'abbandono e si deve sicuramente imparare ad andare avanti lo stesso, anche se talvolta può essere doloroso e può sembrare impossibile. Ma tutto questo dolore non può assolutamente giustificare mai la violenza e mai la violenza omicida. È davvero drammatico che tanti uomini oggi non riescano ancora a capirlo né a farsene una ragione, arrogandosi il diritto di strappare alla vita chi da quella relazione vuole uscire. E allora l'impegno e la battaglia sono sicuramente quelli che ho detto prima, ma devono essere anche sul piano culturale ed è su questo piano che dobbiamo lavorare tutti insieme, uomini e donne. Da questo ramo del Parlamento, dal Senato, io mi sento di rivolgere un appello in modo forte in via principale agli uomini dicendo loro: prendete parola, anche autonomamente; organizzatevi; dite no alla violenza sulle donne; raccontate agli altri uomini, voi che siete quella parte capace di apprezzare la differenza e di stare in modo paritario e rispettoso all'interno di una relazione, quanto sia bello essere persone libere; amateci per quello che siamo, e cioè persone libere capaci di rispetto anche all'interno di una relazione amorosa. Ditelo, perché l'amore è sicuramente l'energia più potente, ma così, come ci si innamora in modo naturale, è altrettanto naturale e normale che quell'amore sfumi, senza che ci siano vinti o vincitori. La violenza non è una variante dell'amore: è violenza e basta. Nasce, si sviluppa e si nutre dentro una cultura o sottocultura che ancora oggi ha come contesto lo svantaggio sociale per le donne. Per tutto questo, ripropongo il nostro appello a tutto il Paese e ai media dico: smettete di giustificare, anche solo con un linguaggio sbagliato, gli assassini. Smettete di chiamarli, come ad esempio in tutte le trasmissioni televisive in cui si parla di Noemi, «il fidanzatino». Non sono fidanzatini o altro: sono assassini. E smettete di colpevolizzare le donne.
2017-09-27	PD	PignedoliLeana	Ecco, noi continuiamo questa sfida anche in questo provvedimento sui piccoli Comuni, per valorizzare la ricchezza delle differenze e delle varietà, il nostro primo fattore competitivo in un mondo standardizzato. Stiamo invertendo la rotta nel rapporto tra funzione dell'urbano e nuove funzioni delle aree rurali e possiamo farlo ora, in questo tempo in cui gli elementi essenziali dei cambiamenti epocali, che sono la comunicazione e la produzione di energia, non sono più fondati su sistemi centralizzati. La comunicazione è fondata ora sulla diffusione in rete e l'energia sulla possibilità di produzione diffusa. Questo cambia tutto e apre una nuova idea del vivere. Ogni punto della rete ha la possibilità di diventare un centro, se si hanno le capacità, se vi è creatività, se vi è motivazione.
2017-09-28	M5S	MoroneseVilma	Signor Presidente, l' iter di questa proposta di legge è iniziato nel 2014 e da allora, soprattutto alla Camera, è stato condotto da parte del Movimento 5 Stelle un lavoro incessante di ascolto e confronto, con incontri dei rappresentanti delle diverse e variegate realtà che hanno a cuore il destino delle piccole comunità. Non è un caso infatti che dopo quattro legislature in cui questa legge è stata arenata, si sia riusciti oggi, con l'apporto decisivo del Movimento 5 Stelle, a farla approvare e speriamo naturalmente nel voto favorevole. Ma partiamo dal contesto. Quando parliamo di piccoli Comuni, ci riferiamo al 70 per cento dei Comuni italiani, che ha una popolazione pari o inferiore ai 5.000 abitanti. Questi Comuni occupano il 54,4 per cento del territorio italiano e in essi risiede il 16,6 per cento della popolazione totale. Si tratta di oltre 10 milioni di persone. Per capire se il disegno di legge si muove nella direzione giusta, dovremmo quindi chiederci: quali sono le esigenze di queste amministrazioni locali? Sicuramente i piccoli paesi non hanno bisogno di grandi opere infrastrutturali o di superappalti; essi hanno invece bisogno di riattivare la piccola e media impresa, partendo dagli artigiani e dagli agricoltori. Hanno bisogno di ripartire dalle piccole cose, c'è la necessità che si ponga l'attenzione sulle persone e sui loro effettivi bisogni. Negli ultimi quattro anni, sulla base della legislazione sul contenimento e la razionalizzazione della spesa pubblica (la cosiddetta spending review ), è stato operato un drastico taglio lineare sul sistema dei servizi urbani legati alla gestione amministrativa del territorio. Parliamo dei servizi minimi, dal settore sanitario al settore scolastico, ai servizi postali e di trasporto. È del tutto conseguente che questa drastica diminuzione dei servizi abbia comportato un sempre più preoccupante crollo delle attività economiche private. Passeggiando per un piccolo Comune purtroppo si leggono soltanto avvisi di vendita e chiusura di attività. Il testo unificato, già approvato alla Camera dei deputati esattamente un anno fa, il 28 settembre 2016, vuole fornire una risposta all'abbandono; esso tenta di fornire strumenti per avviare questa imponente opera di ricostruzione. È un testo unificato condiviso da tutti. Sicuramente si poteva fare di più, se solo il Governo avesse voluto. Considerato che, come detto, stiamo parlando di una realtà che coinvolge il 54,4 per cento del territorio italiano, è evidente che, prevedendo misure che ne favoriscono la ricostruzione, tutto il Paese ne trarrà beneficio. Con riferimento all'articolato, di particolare rilievo sono gli articoli 4 e 5, che prevedono le misure necessarie al recupero e alla riqualificazione dei centri storici, con attenzione in particolare al tema del consolidamento statico e antisismico degli edifici, tema purtroppo tristemente attuale. Il recupero dei piccoli borghi potrebbe rappresentare in questo modo anche un'imperdibile opportunità per mettere in sicurezza la parte più fragile del nostro patrimonio immobiliare. I piccoli borghi sono molto spesso la culla di prodotti tradizionali, sede di prodotti enogastronomici con marchi di qualità. Sono quindi questi gli ambiti sui quali far leva per il rilancio delle attività produttive di questi luoghi e proprio su questi aspetti si basano i contenuti degli articoli 10 e 11; articoli da noi fortemente voluti ed infine ottenuti, articoli che riguardano non solo la promozione dei prodotti provenienti da filiera corta o a chilometro utile, ma anche misure atte a favorire la vendita diretta di tali prodotti, come ad esempio prevedere all'interno delle strutture commerciali degli spazi dedicati appunto ai prodotti del territorio. Quindi, attenzione alla comunità, al patrimonio immobiliare e alle attività produttive. Tutto questo però non basta, se i piccoli borghi restano privi dei servizi essenziali che consentono di godere appieno dei ritmi che solo in questi luoghi si possono sperimentare. Gli articoli 8, 9 e 13 cercano proprio di colmare queste carenze. Parliamo di servizi essenziali quali la scuola, i trasporti e la possibilità di effettuare pagamenti di imposte, tasse e tributi. Siamo riusciti ad inserire in questo provvedimento, all'articolo 3, anche lo sviluppo dei cammini storici, un importante volano per il rafforzamento e lo sviluppo del turismo di questi luoghi ricchi di storia e cultura. Il tutto con un finanziamento di 3 milioni di euro. L'entità degli stanziamenti previsti nel provvedimento poteva essere senz'altro maggiore, con un po' più di coraggio soprattutto da parte del Governo. Avrebbero potuto essere inserite altre proposte che erano state avanzate dal Movimento 5 Stelle e non solo. Il testo presenta ancora delle lacune: ad esempio, non ci sono misure volte a favorire i servizi sanitari destinati alle aree rurali e montane, né sulla gestione delle risorse idriche o sulla diffusione delle fonti di energia rinnovabile e dell'efficientamento energetico. Qui in Senato le proposte del Movimento 5 Stelle avevano l'obiettivo di calibrare e colmare queste lacune ma, seppure con valutazione non ostativa da parte della Commissione bilancio, non sono state accolte, anche per evitare che il provvedimento, per l'ennesima volta, si arenasse e non venisse approvato. Penso ad esempio all'emendamento 12.0.2, che, al fine di prevenire la produzione di rifiuti di imballaggio e di favorire il riutilizzo degli imballaggi usati, prevedeva l'avvio in via sperimentale proprio nei piccoli Comuni, anche in forma associata, del sistema del vuoto a rendere su cauzione per ogni imballaggio contenente birra o acqua minerale, servito al pubblico da alberghi e residenze di villeggiatura, ristoranti, bar e altri locali pubblici. Si tratta di una semplice proposta, che però potrebbe essere molto importante nei piccoli centri, perché andrebbe a ridurre in maniera considerevole la percentuale dei rifiuti prodotta. Tuttavia questa nostra proposta è stata accolta dal Governo con l'approvazione di un ordine del giorno che prevede, fra l'altro, l'impegno ad assumere apposite iniziative, anche di carattere normativo, per l'attivazione di misure per la riduzione degli imballaggi, anche attraverso progetti sperimentali per ridurre l'utilizzo di contenitori e stoviglie di plastica monouso non biodegradabili dalle mense di enti pubblici e privati, ospedali, uffici pubblici e privati, aziende e istituti scolastici, così come fra l'altro abbiamo proposto in un disegno di legge a mia prima firma, l'Atto Senato 2804, che purtroppo temo giacerà in un cassetto fino alla fine della legislatura. Come già detto, il testo non è perfetto e di certo poteva essere migliorato, ma rappresenta comunque un piccolo, ma importante passo verso la ricostruzione dei piccioli Comuni e non volendo rischiare di vederlo nuovamente rinchiuso in un cassetto, il Gruppo del Movimento 5 Stelle esprimerà voto favorevole al testo in esame.
2017-10-05	PD	GinettiNadia	Il disegno di legge europea 2017 si compone di 30 articoli, di cui 16 aggiunti nel corso dell'esame in prima lettura, suddivisi in 8 Capi, concernenti differenti ambiti e materie, dalla tutela dei diritti d'autore alla sanità, dalla fiscalità all'ambiente, all'energia e alla protezione dei dati.
2017-10-05	PD	GinettiNadia	L'articolo 4, aggiunto dalla Camera dei deputati, novella l'articolo 98 del codice delle comunicazioni elettroniche per prevedere sanzioni per alcune violazioni del regolamento UE n. 531 del 2012, relativo al roaming sulle reti di comunicazioni mobili all'interno dell'Unione, e del regolamento n. 2015/2120, relativo all'accesso «a una Internet aperta». Sono inoltre previsti poteri cautelari dell'Agcom volti a far cessare, sentiti gli operatori interessati, i comportamenti vietati. A tale riguardo, in 14ᵃ Commissione, il Governo ha accolto un altro ordine del giorno, il n. 2, con cui si impegna a effettuare gli opportuni approfondimenti relativi alla possibilità di considerare i modem-router utilizzati dall'utente finale per connettersi alla rete Internet come apparati terminali ed in quanto tali di libera scelta dell'utente stesso. Il Capo II reca disposizioni in materia di giustizia e sicurezza. L'articolo 5, per la completa attuazione della decisione-quadro 2008/913/GAI sulla lotta contro talune forme ed espressioni di razzismo e xenofobia mediante il diritto penale, a seguito del caso EU-Pilot 8184/15/JUST, interviene sull'articolo 3, comma 3- bis, della legge n. 654 del 1975, introdotto dalla legge n. 115 del 2016, che ha disposto che i fatti di negazionismo costituiscano una circostanza aggravante delle fattispecie delittuose di discriminazione razziale. Con l'articolo in esame la circostanza aggravante viene ampliata fino a comprendere, oltre che i fatti di negazionismo della Shoah o dei crimini di cui agli articoli 6, 7 e 8 dello statuto della Corte penale internazionale, anche la loro «minimizzazione in modo grave» o la loro apologia. Il negazionismo viene altresì ricompreso tra le fattispecie che comportano la responsabilità giuridica delle imprese. L'articolo 6, modificato in prima lettura, aggiorna la disciplina di accesso al fondo per l'indennizzo delle vittime di reati intenzionali violenti, prevista dalla legge europea 2015-2016 in attuazione della direttiva 2004/80/CE. È richiamata altresì la procedura di infrazione n. 2011/4147, per rimuovere le condizioni reddituali ai fini dell'accesso all'indennizzo, nonché la necessarietà della previa azione esecutiva nei confronti dell'autore del reato; si ammettono, inoltre, i percettori, per lo stesso fatto, di somme, sino a 5.000 euro, erogate da soggetti pubblici o privati e si ampliano i casi di indennizzo, a cui potrà accedere chiunque sia stato vittima di un reato intenzionale violento commesso successivamente al 30 giugno 2005, e la domanda dovrà essere proposta entro il termine di centoventi giorni dall'entrata in vigore della legge. Viene infine ampliata la dotazione finanziaria necessaria. Il Capo III reca disposizioni in materia di fiscalità. L'articolo 7 introduce una nuova disciplina dei rimborsi IVA, riconoscendo una somma a titolo di ristoro forfetario dei costi sostenuti dai soggetti passivi che sono tenuti a prestare garanzia a favore dello Stato in relazione alle loro richieste di rimborso dell'IVA e mira a risolvere una procedura di infrazione del 2013. L'articolo 8 reca modifiche alla disciplina delle restituzioni dell'IVA non dovuta, al fine di chiudere il caso EU-Pilot 9164/17/TAXU. È previsto un termine di due anni per presentare domanda di restituzione dell'imposta non dovuta. L'articolo 9 modifica la disciplina dell'IVA nelle cessioni all'esportazione, in attuazione di una direttiva del 2006 per introdurre all'articolo 8 della legge n. 633 del 1972, sull'IVA, la qualificazione come cessioni all'esportazione non imponibili per quelle effettuate nei confronti delle amministrazioni pubbliche e dei soggetti della cooperazione allo sviluppo che provvedono al trasporto e alla spedizione dei beni al di fuori del territorio dell'Unione in attuazione di finalità umanitarie, comprese quelle dirette a realizzare programmi di cooperazione allo sviluppo. Al riguardo, il Governo ha accolto gli ordini del giorno nn. 6 e 22, con cui si impegna ad assicurare il monitoraggio delle attività in questione, al fine di verificare che le predette attività in esenzione dall'IVA avvengano effettivamente in attuazione di finalità umanitarie. Inoltre, il Governo si impegna a prevedere il termine di novanta giorni entro i quali adottare il decreto, previsto dall'articolo 9, volto a stabilire le modalità delle esenzioni. L'articolo 10 concerne il regime fiscale delle navi iscritte nei registri dei Paesi dell'Unione europea o dello Spazio economico europeo (SEE). Si estende il vigente regime fiscale relativo ai soggetti esercenti navi iscritte al Registro internazionale italiano, anche nei confronti di soggetti residenti e non residenti con stabile organizzazione in Italia che utilizzano navi iscritte in registri di Paesi UE o SEE. La disposizione è finalizzata alla chiusura del caso EU-Pilot n. 7060 del 2014. Il Capo IV reca disposizioni in materia di lavoro e si compone di un solo articolo. L'articolo 11 dispone in merito alla ricostruzione di carriera degli ex lettori di lingua straniera, assunti nelle università statali prima dell'entrata in vigore del decreto-legge del 1995, n. 120, stanziando le risorse necessarie, al fine di risolvere il caso EU-Pilot 2079/11, cui sono associate sentenze della Corte di giustizia che hanno stabilito che i lettori avessero diritto al trattamento economico corrispondente a quello del ricercatore confermato a tempo definito, consentendo il superamento del contenzioso e dei giudizi pendenti. Su tale questione, il Governo ha accolto, in Commissione, gli ordini del giorno nn. 8 e 9, con cui si impegna a valutare l'opportunità di affrontare, con successivi provvedimenti normativi, la problematica relativa alla figura dei collaboratori ed esperti linguistici, nonché a valutare l'opportunità di effettuare una verifica degli effetti prodotti dalla legge n. 240 del 2010 sui contenziosi con gli ex lettori di lingua straniera e di considerare possibili iniziative legislative al fine di precisare meglio la prevista estinzione ex lege delle pretese avanzate in giudizio. Il Capo V reca disposizioni in materia di salute. L'articolo 12, disciplina la produzione e la commercializzazione - per il tramite di una serie di indicazioni obbligatorie da riportare sugli imballaggi, sui recipienti e sulle etichette - delle caseine e dei caseinati destinati all'alimentazione umana e delle loro miscele, così dando attuazione alla direttiva europea 2015/2203, relativamente alla quale è stata aperta una specifica procedura di infrazione. L'articolo 13, introdotto durante l'esame alla Camera su iniziativa del Governo, reca disposizioni in materia di anagrafe equina, volte all'adeguamento ai regolamenti nn. 2016/429 e 2015/262: l'anagrafe equina, precedentemente gestita dall'Unione nazionale incremento razze equine, sarà ora organizzata e gestita dal Ministero della salute. L'articolo 14, introdotto in prima lettura sulla base del caso EU-Pilot 8443/16, stabilisce che la proroga della validità di un certificato medico scaduto, prevista per il caso in cui il lavoratore marittimo si trovi in viaggio in quanto imbarcato, non possa comunque superare i tre mesi, in linea peraltro con la Convenzione STCW. L'articolo 15, infine, reca disposizioni sanzionatorie per la violazione del Regolamento CE n. 1272/2008, relativo alla classificazione, all'etichettatura e all'imballaggio di sostanze e miscele pericolose. Il Capo VI reca disposizioni in materia di tutela dell'ambiente. L'articolo 16, in materia di tutela delle acque, reca modifiche all'articolo 78- sexies del codice dell'ambiente che definisce i requisiti minimi di prestazione per i metodi di analisi delle acque. Si prevede che le autorità di bacino distrettuali promuovano intese con le Regioni e le Province autonome al fine di garantire l'intercomparabilità, a livello di distretto idrografico, dei dati del monitoraggio delle sostanze chimiche e, di conseguenza, dello stato ecologico e chimico dei corpi idrici superficiali. L'ISPRA rende disponibile l'elenco di laboratori dotati delle metodiche di analisi disponibili. La disposizione è finalizzata a superare una delle contestazioni mosse dalla Commissione europea nell'ambito del caso EU-Pilot 7304/15. Sulla materia il Governo ha accolto, in Commissione, l'ordine del giorno n. 23, con cui si impegna ad assicurare che gli atti relativi alle verifiche sui requisiti minimi di prestazione dei laboratori, per tutti i metodi di analisi, siano sottoposti alle disposizioni di cui al decreto legislativo 19 agosto 2005, n. 195, sull'accesso del pubblico all'informazione ambientale e del decreto legislativo 14 marzo 2013, n. 33 in tema di pubblicazione e accesso alle informazioni ambientali. L'articolo 17, in materia di acque reflue urbane, modifica la tabella 2 dell'allegato 5 alla parte terza del codice dell'ambiente, la quale fissa limiti di emissione per gli impianti di acque reflue urbane recapitanti in aree sensibili. Si stabilisce che gli stessi limiti - riferiti al contenuto di fosforo e azoto - vengano monitorati non in relazione alle potenzialità dell'impianto, ma con riferimento al carico inquinante generato dall'agglomerato urbano espresso in abitanti equivalenti (AE). La disposizione è finalizzata a garantire, peraltro, una corretta attuazione della direttiva 91/271/CEE in materia di acque reflue urbane. L'articolo 18 reca altre modifiche al codice dell'ambiente in materia di emissioni industriali. Il Capo VII reca disposizioni in materia di energia e fonti rinnovabili. L'articolo 19, aggiunto in prima lettura, dispone la revisione del vigente sistema tariffario di agevolazioni a favore delle imprese a forte consumo di energia elettrica (la cui rubrica fa riferimento alla comunicazione 2014/C 200/01, in materia di aiuti di Stato a favore dell'ambiente e dell'energia 2014-2020), mentre l'articolo 20, introdotto alla Camera, modifica il decreto legislativo n. 28 del 2011, che disciplina i criteri e i meccanismi di incentivazione dell'energia elettrica prodotta da fonti rinnovabili. La rubrica dell'articolo fa riferimento all'adeguamento alla citata comunicazione 2014/C 200/01, relativamente al sostegno alla produzione di energia da fonti rinnovabili. L'articolo 21, anche questo aggiunto in prima lettura, dispone in favore delle imprese a forte consumo di gas naturale (metano) la revisione del vigente sistema di corrispettivi pagati dalle imprese industriali attraverso la tariffa di trasporto gas. Il Capo VIII si apre con l'articolo 22 per apportare modifiche alla legge n. 234 del 2012. In particolare, la segreteria del Comitato internazionale per gli affari europei (CIAE) perde la qualificazione di ufficio, mentre il Parlamento viene posto in condizione di conoscere tutti gli atti delegati adottati dall'Unione, i cui riferimenti saranno indicati nella relazione illustrativa al disegno di legge di delegazione europea. Inoltre, si consente al Governo di recepire celermente gli atti delegati che recano meri adeguamenti tecnici, tramite decreto, senza utilizzare, in questo caso, lo strumento proprio della legge di delegazione europea e i tempi e le procedure previsti dall'articolo 31 della legge n. 234 del 2012, che saranno invece utilizzati per tutti gli altri atti delegati. L'articolo 23 reca disposizioni per l'integrale attuazione della direttiva 2014/33/UE, relativa agli ascensori e alla sicurezza dei relativi componenti. Si conferma in particolare la competenza del prefetto al rilascio del certificato di abilitazione di manutentore degli ascensori e si disciplina la prova teorico-pratica per il suo conseguimento, nonché la composizione della neo-ricostituenda commissione esaminatrice. L'articolo 24, introdotto alla Camera, prevede che i gestori del traffico telefonico e telematico conservino per settantadue mesi i dati di traffico telefonico e telematico, nonché i dati relativi alle chiamate senza risposta, in deroga all'articolo 132 del codice della privacy, che prevede termini sino a ventiquattro mesi. La finalità è quella di garantire strumenti di indagine efficaci in considerazione delle straordinarie esigenze di contrasto del terrorismo e degli altri gravi reati indicati. Viene specificato che in tal modo si dà attuazione all'articolo 20 della direttiva 2017/541/UE, sulla lotta contro il terrorismo, che impone agli Stati membri di adottare le misure necessarie affinché le autorità competenti dispongano di strumenti di indagine efficaci, quali quelli utilizzati contro la criminalità organizzata. L'articolo 25 disciplina il trattamento economico del personale esterno alla pubblica amministrazione che partecipa a iniziative e missioni del Servizio europeo di azione esterna. L'articolo 26, aggiunto dalla Camera dei deputati, individua nell'ENAC l'autorità nazionale competente per la certificazione e la sorveglianza degli aeroporti, nonché del personale e delle organizzazioni che operano in essi, ai sensi del regolamento UE n. 139/2014, salvo quanto previsto in riferimento alle competenze del Corpo dei vigili del fuoco. Al riguardo, in Commissione è stato presentato l'ordine del giorno n. 21, accolto dal Governo, che lo impegna ad adottare tutte le misure necessarie per assicurare i livelli di organico adeguati per quantità e qualificazione professionale.
2017-10-05	PD	GuerrieriPaleottiPaolo	Infine, vi sono le disposizioni in materia di energia e fonti rinnovabili, tra cui la misura di carattere generale, che è volta a destinare automaticamente alla riduzione delle tariffe elettriche degli utenti che sostengono gli oneri connessi agli incentivi per l'introduzione di fonti rinnovabili di almeno il 50 per cento delle risorse che derivano dalle riduzioni che verranno ottenute per gli anni 2018-2020. È ovvia l'importanza, con la forma dell'incentivazione, del coinvolgimento degli utenti.
2017-10-18	LN	CandianiStefano	Signor Presidente, il tempo limitato ma soprattutto la circostanza rendono quasi vacuo questo intervento in dichiarazione di voto. Già, perché avremmo voluto interloquire con il Governo ma purtroppo abbiamo visto che, da ormai più di due ore, sia il Presidente del Consiglio dei ministri che tutti gli altri Ministri se ne sono andati, lasciando due Sottosegretari. È una questione di rispetto nei confronti delle tematiche e degli argomenti posti. Io vorrei parlare e vorrei che fosse riportata in Europa la voce delle imprese italiane che non riescono più ad operare sul mercato e non solo quelle grandi ma quelle più piccole, le piccole e medie imprese, come dico tutte le volte che ce n'è occasione in Commissione: da quelle agricole per passare a quelle industriali e a quelle artigiane. Io avrei voluto interloquire su questi aspetti con il Governo, perché abbiamo imprese che non hanno più capacità di competere all'interno dello stesso sistema europeo per dumping, in quanto ci sono Paesi - e penso alla Repubblica Ceca, alla Slovacchia e agli altri Paesi dell'est Europa entrati negli ultimi anni a far parte dell'Unione - che hanno livelli salariali, livelli contributivi e livelli di costo dell'energia elettrica più bassi fino al 25-30 per cento, condizioni che rendono impossibile per le nostre imprese poter operare in regime di concorrenza - ahimè - in un'Europa che voi, invece, declinate come la soluzione di tutti i problemi. Di queste cose avremmo voluto parlare con Ministri che qui non ci sono. Sottosegretario Gozi, dove sono i Ministri del suo Governo? Li abbiamo visti, certo, sul treno con Renzi. Allora la loro attenzione sta nel girare in treno, peraltro facendo anche figure di palta in Regioni nelle quali le ferrovie neppure ci sono più (penso all'Umbria, dove le ferrovie sono state addirittura chiuse), a destra e sinistra per fare propaganda elettorale insieme al segretario del partito, disertando la seduta del Senato dove ci si deve relazionare con il Parlamento per le priorità che il Governo deve portare in Europa per il nostro Paese. Non siete seri. Non siete seri, mancate di serietà! E capisco che arrivando alla fine di questa legislatura, ormai vi manchi anche il senso del ridicolo, ma - accidenti - in una circostanza come questa, lasciare tutti quei banchi deserti, che serietà dimostra nei confronti del Paese? Questa è la stessa serietà che vi porta oggi a dire che la priorità del vostro Governo è lo ius soli, non l'interesse dei cittadini italiani. Andate in Europa a dire che la vostra priorità e quello "0,0 e qualcosa" sul PIL e che le prossime azioni che il Governo intraprenderà e con le quali impegnerà la maggioranza in Parlamento riguardano lo ius soli. Fantastico! In Europa vi ridono dietro, ma gli stessi cittadini italiani vi chiedono: ma cosa fate? Ma come fate, nei confronti di un Paese che, invece, vi indica in tutti i modi le proprie priorità? Sottosegretario Gozi, in queste stesse ore, in questi giorni, abbiamo potuto vedere ancora una volta che cosa accade quando i nostri cittadini, non tutelati, si trovano a doversi difendere da soli. E la legge sulla legittima difesa dove l'avete dimenticata? Avete lasciato i nostri concittadini in balìa di quegli stessi ladri che voi avete liberato con tutti i provvedimenti cosiddetti svuota carceri, parandovi sempre le spalle dicendo che è l'Europa che chiede di liberare le carceri. Dopo lasciate i nostri concittadini a difendersi a mani nude o come possono, con un sistema che non li tutela neppure. Le priorità si chiamano legge sulla legittima difesa, abbassare il costo del lavoro, si chiamano diritti, gli stessi diritti di un lavoratore che, dopo aver lavorato tutta la vita, non ha la pensione e ha bisogno di andare a chiedere l'Ape social, dopodiché si trova respinta pure la domanda. Siete ridicoli! È su queste cose che dovete essere credibili quando vi confrontate in Europa. Il problema è che non avete la consapevolezza del ruolo che dovete rivestire nei confronti degli altri Paesi europei. I cittadini sono molto più maturi di voi. Vogliono democrazia, vogliono partecipazione e ve lo dimostreranno la prossima primavera, alle elezioni, quando vi cacceranno a casa, ma lo dimostrano già oggi, volendo partecipare democraticamente ad un referendum che si svolgerà in Lombardia e in Veneto, perché l'autonomia che si richiede in quelle Regioni non è nient'altro che la libertà di poter fare impresa, di poter avere le risorse per operare nell'economia, di poter coprire i costi sociali di cui oggi il Governo si dimentica, di poter dotare quelle realtà di infrastrutture di cui oggi il Governo si dimentica, nonostante ci siano tasse pagate per decine di miliardi di euro. Su questi argomenti avremmo voluto vedervi impegnati in una rivisitazione del concetto di partecipazione all'Unione europea, perché se partecipare all'Unione europea vuol dire adeguarsi alle regole, non è nascondendo la spazzatura sotto il tappeto che si risolvono i problemi, non è negando il problema dell'incapacità del Governo nella gestione dei flussi di immigrazione clandestina che dimostrate serietà. Sottosegretario Gozi, nello schema di decreto legislativo che avete presentato oggi in Commissione per chiederne il parere, con cui rivisitate la composizione delle commissioni che devono valutare chi ha realmente diritto ad essere riconosciuto come profugo, che cosa fate? Aumentate le commissioni? No. Rivedete i componenti, togliete il poliziotto e il rappresentante delle amministrazioni locali per metterci due funzionari del Ministero dell'interno che possano, a comando, decidere e sveltire le pratiche. Questo è quello che voi fate e questo il vostro modo di essere seri. Certo, le statistiche alla fine diranno che il sistema italiano funziona, andrete in Europa ed essa vi applaudirà, e gli italiani continueranno a pagare di loro tasca la vostra incapacità di decidere di governare. A casa dovete andare, altro che a Bruxelles!
2017-10-24	PD	LumiaGiuseppe	Abbiamo ormai da tempo lasciato alle spalle il criterio guida della sistematicità e della coerenza tra forma di Governo, sistema parlamentare e legge elettorale. Gli approcci proporzionali avevano una volta una propria linearità; così gli approcci elettorali maggioritari. Via via, nel mondo, abbiamo conosciuto correttivi e sistemi misti. In Italia siamo arrivati in ritardo. I sistemi elettorali dei Paesi avanzati questi nodi li hanno saputi sciogliere dopo la Seconda guerra mondiale e oggi hanno più storia ed energia democratica per affrontare le tremende sfide delle crisi sociali ed economiche, il risorgere devastante dei populismi, il dilagare delle tante ingiustizie presenti nella globalizzazione senza regole.
2017-10-25	M5S	PagliniSara	Ebbene, signor Presidente, con la più grande pacatezza di cui sono capace, ringrazio tutti coloro che prenderanno atto di questo sopruso democratico, si presenteranno alle prossime elezioni e daranno il loro voto consapevole all'unica forza politica che continua con incessante energia a pretendere libertà e diritti. Noi del Movimento 5 Stelle continueremo su questa strada.
2017-10-25	M5S	SantangeloVincenzo	A quel punto che cosa fai? Pensi che gli arbitri istituzionali, quelle figure che dovrebbero essere sopra le parti, intervengano per cercare di porre rimedio a questo errore. Quegli arbitri che sono la presidente della Camera Boldrini, il presidente del Senato Grasso e il presidente della Repubblica Mattarella non intervengono. Anzi, sono lì silenti e portano avanti questa legge. Mi sono allora chiesto: a chi serve questa legge? Serve ai cittadini fuori, serve a riportare alle urne quei cittadini che non vanno più a votare (ricordiamo che è il 50 per cento degli italiani)? È una legge che serve a questo o serve ad altro? È chiaro infatti che una legge che non concede all'elettore la possibilità di scrivere un nome e di scegliere il proprio rappresentante, una legge dove il voto dell'elettore viene trasportato magicamente da una Regione all'altra, per andare a saziare chissà quale alleanza elettorale fatta in un'altra Regione, non è una legge democratica e non è accettabile! Voi come potete allora accettarlo? Vi incontro giornalmente e mi accorgo, parlando con voi, che non siete contenti nemmeno voi, perché probabilmente, in questo meccanismo che avete creato, o che qualcuno ha creato per voi, sapete della porcheria e della schifezza che state facendo. Questa realtà deve essere assolutamente mostrata fuori di qui. Ci vuole una reazione popolare democratica - e sottolineo democratica - attraverso cui i cittadini vi facciano capire questo e facciano arrivare a voi, che avete sbagliato questo lavoro, tutta la loro energia positiva e negativa.
2017-11-29	M5S	CastaldiGianluca	Non voglio entrare nel merito di come si sono svolti i lavori in Commissione bilancio, perché probabilmente lo faranno altri colleghi, ma nella mia Commissione, la 10ᵃ, abbiamo formulato un rapporto contrario e voteremo no alla fiducia, ovviamente. Per come sono andate le cose, non posso che ripetere quanto scritto in quel rapporto. Si è in presenza di un tripudio di fondi rifinanziati, riprogrammati, definanziati o addirittura soppressi. Si disperdono le risorse in una miriade di piccoli interventi con effetti molto limitati, rispondenti a molteplici obiettivi, ignorando le vere priorità e utilizzando la flessibilità dell'Unione europea per sterilizzare il meccanismo delle clausole IVA e aumentare il deficit e la spesa corrente, senza riuscire a far ripartire gli investimenti pubblici, leva fondamentale per creare crescita, sviluppo e buona occupazione, scesi in valore del 4 per cento nell'ultimo anno. Si sono votate norme "manifesto" perché le elezioni si avvicinano e quindi sbandierare provvedimenti rende. Forse, ma credo, anzi sono convinto che questa volta abbiate fatto i conti sbagliati. Non voglio nemmeno rimarcare come una parte politica ben nota in quest'Aula abbia condizionato diverse decisioni per affermare una propria primazia su una serie di stanziamenti, grazie anche ad un esplicito ricatto politico a cui la maggioranza non si è opposta, anzi. Mi preme però rimarcare che il Gruppo Movimento 5 Stelle, come fa dall'inizio di questa avventura in Parlamento, ha proposto una serie di idee per risolvere problemi reali, ed anche in questa legge di bilancio è rimasto inascoltato. Ognuno di noi, nel proprio campo di azione, ha proposto delle soluzioni utili alla collettività e con lo scopo di mirare al bene comune. Ad esempio, per quel che mi riguarda, ho tentato di esentare dalla restituzione di quanto percepito, a titolo di benefici pensionistici previsti per i lavoratori esposti all'amianto, i soggetti per i quali sia stata riconosciuta, seppure solo nei gradi di merito del processo, l'esposizione all'amianto. Costava solo un milione di euro e avete detto no, ma nel contempo avete trovato 10, 100 volte tanto per localistiche, mirate e redditizie, ovvio (a questo punto l'espressione è dovuta) marchette. Così come, tramite il credito di imposta si è provato a facilitare la bonifica dell'amianto o dei materiali contenenti amianto nei locali pubblici e aperti al pubblico. Puntavamo alla progressiva sostituzione dei materiali in amianto con altri prodotti di uso equivalente. Molto si è proposto sulla mobilità sostenibile, a partire dal sostegno al cicloturismo per proseguire la realizzazione del Corridoio verde adriatico nella regione Abruzzo, per il recupero e la riqualificazione ad uso ciclo-pedonale dei tracciati già esistenti e per la realizzazione degli interventi necessari nei Comuni interessati, così come si è provato ad incentivare, tramite erogazione di contributi a fondo perduto, l'acquisto di biciclette elettriche a pedalata assistita. Tramite concessione di finanziamenti a tasso agevolato a soggetti privati che operano nei settori della green economy e della ricerca nel campo delle smart cities credevamo di trovare il vostro sostegno ad una azione utile a dare forza all'occupazione, che è il problema principale del nostro Paese. Anche qui: picche. Al fine di incentivare l'uso quotidiano del trasporto pubblico locale e di promuovere il concorso dello Stato al raggiungimento degli standard europei del parco mezzi destinato al trasporto pubblico locale e regionale, si è tentato di aumentare la dotazione del fondo per l'acquisto di veicoli adibiti al miglioramento dei servizi offerti per il trasporto pubblico locale. Poi, bonifica dell'isochimica, Bussi sul Tirino, fondo per le ciclovie turistiche, aiuti ai piccoli Comuni tramite aliquote IVA agevolate, credito d'imposta, agevolazioni gasolio e gpl, incentivi per la produzione di energia da fonti rinnovabili. Tutto respinto. Nessuna soluzione alternativa e diversa, proposta dalla maggioranza. Nulla. Per principio al Movimento 5 Stelle si deve dire no. E così, anche questa volta, verrà vanificata l'azione che una vera legge di bilancio potrebbe avere se affrontata con criteri diversi e con una visione di Paese che non sia legata solo ed esclusivamente all'immediato ritorno elettorale. Tutto questo è stato reputato inutile. Viene rabbia, Presidente, non perché la non approvazione di alcune di queste proposte provenga da una scelta politica; in quel caso avrei accettato, non compreso, ma accettato. Avete fatto scelte quanto meno discutibili. La ratio del Piano industria 4.0, voluto e rivendicato a più riprese dal Ministro dello sviluppo economico, era tanto chiara quanto semplice: costruire due pilastri, gli investimenti in tecnologia e le competenze per governarli. Ad un anno della presentazione possiamo dire con pochi dubbi, anzi senza, che il primo pilastro ha funzionato, mentre rispetto al secondo poco, o addirittura nulla, si è mosso. Ad esempio, il capitolo sul competence center è completamente al palo. La concentrazione pressoché totale del Piano nazionale industria 4.0 del Governo italiano sulla produzione manifatturiera e sulla fabbrica non è positiva in un momento storico nel quale, proprio grazie all'Internet delle cose, industria e servizi sono sempre interconnessi tra loro, dando origine a modelli di business, mercati, processi, prodotti e dinamiche del consumo, non solo nuovi, ma anche integrati. La tecnologia ha inciso profondamente anche nelle modalità di guardare al mondo dei viaggi, ampliando a dismisura la possibilità di reperire informazioni, rivoluzionando il tradizionale concetto di intermediazione e riducendo di conseguenza l'asimmetria informativa tra produttore e consumatore. Occorreva indirizzare e qualificare maggiormente le risorse da impegnare nel settore del turismo per supportare la crescita della dimensione digitale, ormai inarrestabile. Se le opportunità di questa nuova sfida non dovessero essere colte, gli effetti negativi prodotti dalla diffusione dell'automazione e delle nuove tecnologie potrebbero anche amplificarsi, impattando negativamente sia sul piano economico che su quello sociale. In conclusione, Presidente, si prova rabbia perché molte di queste proposte di buon senso sono state affossate per accontentare interventi localistici, ma tant'è, e forse, anzi sicuramente, questo è il motivo per cui tanti cittadini come noi hanno deciso di venire qui con l'obiettivo di sostituirvi il più presto possibile.
2017-11-29	M5S	GirottoGianniPietro	(ore 17,30) ( Segue GIROTTO). L'effetto complessivo di tali misure sarebbe stato un forte stimolo alla creazione di nuovi posti di lavoro, alla crescita dell'economia. Insomma, sarebbero state finalmente misure strutturali di sostegno alla collettività, indirizzando il nostro sistema produttivo verso la green economy, l'economia circolare e la decarbonizzazione. Al contrario, siamo invece costretti a constatare che le attività dannose per l'ambiente e la salute, anziché essere adeguatamente penalizzate, sono destinatarie di semplificazioni normative e sussidi da parte dello Stato: sono pari a 18 miliardi di euro i SAD (sussidi ambientalmente dannosi) in Italia e non lo diciamo certo solo noi. Secondo il Fondo monetario internazionale, l'eliminazione dei sussidi al settore energetico a livello mondiale farebbe aumentare il gettito degli Stati di 2.900 miliardi di dollari (il 2,9 per cento del PIL mondiale), riducendo le emissioni di CO₂ del 20 per cento. Tra le proposte del Movimento avete respinto anche quella con la quale innalzavamo dal 50 al 100 per cento l'utilizzo della quota del fondo sulle quote delle emissioni per la realizzazione di interventi di risparmio, efficienza e produzione di energia rinnovabile, attualmente utilizzata per coprire il debito, appunto, al 50 per cento. Avete invece approvato l'ennesimo favore per i grandi gruppi che operano nel settore energetico delle fonti fossili con gravi ripercussioni sui bilanci dei Comuni di Livorno e di Rovigo: con l'approvazione dell'emendamento 63.4 (testo 4), a prima firma del senatore Santini, riconoscete la riduzione dell'IMU ai manufatti ubicati nel mare territoriale destinati ad attività di rigassificatori del gas naturale liquefatto. E sarebbe questo il vostro Green Act, tanto pomposamente annunciato, ma mai realizzato? Vi ricordiamo che al rigassificatore OLT di Livorno, in buona parte sottoutilizzato, viene già riconosciuto il cosiddetto fattore di garanzia, pagato attraverso le bollette energetiche per vent'anni. Ogni anno, per vent'anni, paghiamo un sussidio a questi impianti per garantire loro una remunerazione del 70 per cento anche se non svolgono attività. È un emendamento che riteniamo inappropriato e antisociale che metterà sicuramente in difficoltà i bilanci dei comuni di Livorno e Rovigo, che però devono giocoforza subire l'impatto ambientale negativo di queste infrastrutture. Per non parlare poi dei tentativi di blindare il controllo sull'Autorità per l'energia, visto che con un altro emendamento, sempre a prima firma del senatore Santini, si propone di allargare il numero delle poltrone del collegio da tre a cinque e di estendere le competenze ai rifiuti. È un'operazione inutile, architettata a nostro avviso per due obiettivi: la necessità di sistemare altri due incarichi a 240.000 euro all'anno (a fronte di un incremento di solo 25 unità del personale impiegato) e quella di raggiungere meglio un accomodamento politico che possa escludere il Movimento 5 Stelle da qualsiasi ragionamento sulla nuova composizione del collegio dell'Autorità, che per i prossimi sette anni dovrà occuparsi della regolazione dei settori strategici dell'acqua, dell'energia e dei rifiuti. Noi ci siamo non solo pronunciati contro, ma abbiamo altresì chiesto di prorogare i termini del rinnovo del collegio sino alla prossima legislatura, affinché la nomina sia coerente con la composizione parlamentare che gli elettori decideranno di esprimere con le urne e non abbia nulla a che fare con questo Parlamento ormai al capolinea. In questo provvedimento, inoltre, non si provvede, venendo meno agli impegni più volte assunti dal Governo in ambito parlamentare, a stabilizzare per più anni le detrazioni fiscali per l'efficienza energetica e la ristrutturazione edilizia. Nonostante l'assoluta necessità di intervenire, non si vuole investire per lo sviluppo industriale delle esperienze più innovative che operano nell'ambito della green economy e in quello della decarbonizzazione e che vengono invece ostacolate dall'assenza di politiche energetiche e climatiche efficaci, anche con riguardo agli obiettivi europei e internazionali che il Paese deve raggiungere. Inoltre, con le continue modifiche del quadro regolatorio (riforma delle tariffe domestiche e non domestiche, spalma-incentivi, sistemi di distribuzione chiusi, ecobonus, eccetera) e l'incertezza dell'applicazione normativa, sia dal lato dell'offerta di energia, escludendo la partecipazione delle fonti rinnovabili al mercato elettrico, attraverso i servizi di dispacciamento, sia dal lato della domanda, disincentivando il cosiddetto demand response, gli aggregatori e il V2G, si vuole conservare il vecchio modello energetico fondato sulla produzione centralizzata con fonti fossili. Ricordo a voi e soprattutto ai cittadini che dal 2014 ad oggi, in Italia, la produzione elettrica da rinnovabili è calata del 12 per cento in tre anni - cosa che non si può sentire - mentre quella delle fossili è cresciuta del 14 per cento: quindi, -12 per cento per le rinnovabili e +14 per cento per le fossili. Complimenti, davvero complimenti! L'aumento dell'8 per cento delle emissioni di CO₂ è naturalmente il risultato logico e consequenziale. Questo continuo peggioramento è confermato anche nei primi sette mesi di quest'anno, con una riduzione ulteriore delle rinnovabili di 3,5 terawattora e un aumento delle fossili di 10 terawattora. Inoltre, secondo i dati di Althesys - ancora una volta non siamo noi a dirlo - siamo passati dagli oltre 31 miliardi di euro di investimenti nel 2011 ad un miliardo nel 2016. Nel 2011, nel settore delle rinnovabili vi erano 140.000 occupati diretti; nel 2016, grazie alle vostre politiche, ne abbiamo solamente 24.000. Ve lo chiedo nuovamente: è questo il vostro Green Act ? È paradossale che un settore industriale e innovativo come quello delle rinnovabili, anziché crescere, abbia perso oltre 120.000 posti di lavoro in cinque anni e abbia visto un calo degli investimenti di 30 miliardi: una perdita devastante per un settore invece strategico e fondamentale per reggere la competitività internazionale, la crescita e lo sviluppo economico del Paese. La migliore conferma di quanto dico la trovate nella politica di decine di Paesi esteri, che stanno invece perseguendo questa strada. Non condividiamo, altresì, la riduzione della detrazione dal 65 al 50 per cento per gli interventi di acquisto e posa in opera di finestre, di infissi, di schermature solari e per la sostituzione di impianti di climatizzazione invernale, compromettendo così gli aspetti positivi che tali benefici fiscali hanno avuto negli ultimi anni su settori trainanti dell'economia nazionale e rischiando di creare paradossalmente effetti distorsivi di mercato. Per il Movimento 5 Stelle era necessario individuare, tramite questo provvedimento, un piano per l'impiego delle nuove tecnologie, al fine di decarbonizzare il settore produttivo e rendere l'Italia indipendente dalle fossili entro il 2050. A tale scopo sarebbe stato prioritario rafforzare e intraprendere misure per intervenire sugli edifici civili e industriali, con interventi di efficienza energetica, risparmio e autoconsumo e con l'utilizzo di fonti rinnovabili. Bisognava altresì favorire la mobilità elettrica, che vede l'Italia fanalino di coda con l'immatricolazione di soli 2.000 veicoli all'anno (10 volte sotto la media europea), con detrazioni a favore della realizzazione di colonnine di ricarica e misure per sostenere l'applicazione della tecnologia V2G, che qualcuno ancora non conosce, ma che sta diventando un pilastro in tutti i Paesi sviluppati, perché chiude il cerchio delle rinnovabili, facendo diventare le auto elettriche il più grande sistema di accumulo nazionale: tutti provvedimenti che abbiamo presentato e che, per timore di cambiare, ci avete bocciato. Sappiate - e concludo, signor Presidente - che non avete fatto un torto a noi del Movimento 5 Stelle, ma al Paese, che continua a rimanere il fanalino di coda su tanti aspetti tecnologici, con tanti giovani che devono andare a lavorare all'estero e che trovano collocazione all'estero proprio in questi settori innovativi, lasciando a noi italiani solo l'onere di aver pagato i loro studi, ma ad altri i benefici di godere delle loro intelligenze. Evidentemente l'importante per voi, però, è non toccare il grande capitale speculativo, non toccare i privilegi costituiti, lo status quo e rimanere casta fra le caste. Noi ci opporremo.
2017-11-29	PD	PezzopaneStefania	La collega Parente ha sottolineato le innovazioni intervenute in materia di politiche del lavoro e, in particolare, le iniziative rivolte ai giovani e al loro inserimento nel mondo del lavoro. Aggiungerei le importanti iniziative in campo sociale. Questa mattina la collega Bignami è intervenuta a lungo e con energia sul caregiver, una forte e importante iniziativa che innova un principio, quello del riconoscimento, una volta per tutte, dell'insostituibilità del lavoro di cura che viene effettuato in famiglia a vantaggio di persone molto bisognose. Aggiungerei il lavoro fatto in Commissione bilancio, e segnalo l'importante emendamento per gli orfani delle vittime del femminicidio e tante altre buone iniziative. Si tratta di importanti iniziative richieste e attese: penso alla misura che è stata inserita per riformare una legge - mi riferisco alla legge Fornero - che tutti considerano ingiusta - anche quelli che dovettero votarla - ma che in pochi hanno provato in questa legislatura a riempire di contenuti per modificarla nella sostanza. Voglio poi ricordare i tanti provvedimenti fatti sugli esodati e per gli esodati, che, assieme all'APE sociale e all'inserimento delle categorie da esonerare dagli obblighi della Fornero, prospettano un'importante azione riformatrice della legge. Questi interventi sono il frutto di un lavoro prezioso e importante fatto innanzitutto nel testo del Governo, ma poi dalla Commissione. Ma anche in questo caso, così com'è accaduto per il decreto fiscale, ho constatato un atteggiamento duplice di alcuni senatori in particolare, appartenenti ad alcune forze politiche, pronti ad accanirsi nel sostenere i propri emendamenti accantonati o segnalati, per poi, una volta arrivati in Aula, smentire il lavoro prezioso fatto nelle Commissioni, come se in quelle sedi non si fossero in alcun modo condivise e posizionate alcune questioni portate avanti anche dalle forze che oggi rappresentano l'opposizione. Negli interventi si sentono quindi toni aspri e incattiviti, che nella Commissione francamente non abbiamo ascoltato. Credo che siano importanti e significative anche le iniziative e le proposte condivise poi dalla relatrice e dalla Commissione, che vanno a risolvere ancora ulteriori problemi delle zone che stanno vivendo il tragico post terremoto e la ricostruzione. Approfitto per raccontare - soprattutto alle forze politiche e agli esponenti politici dei territori che hanno più e più volte evidenziato la necessità, ovviamente condivisa anche da me, di una proroga ulteriore della sospensione delle tasse - che ieri ho dovuto affrontare un momento molto difficile nella mia città, assieme a tutti i sindaci e alle categorie produttive. È infatti pervenuta la fredda e cinica comunicazione della Commissione europea che chiede alle imprese aquilane di restituire le somme relative alle tasse sospese nel post 2009, a distanza di quasi dieci anni dal terremoto. Poiché allora, nel 2009, non si contrattò il tipo di misura adottata dal Parlamento italiano in Abruzzo e per il terremoto, oggi vengono richiesti alle imprese centinaia di milioni conseguenti alla non contrattazione della misura, il che significa probabilmente il ricorso da parte di queste imprese a licenziamenti, alla messa in cassa integrazione e alla chiusura di aziende. Insomma, la procedura di infrazione europea, conseguenza di quegli errori, ricade oggi come una mannaia sulla testa di imprese e cittadini del cratere sismico. Chiedo quindi anche in questa occasione a chi rappresenta il Governo di affiancare il lavoro che la Regione ha messo in campo assieme a tutta la rete delle imprese, perché non sia il nostro territorio (e dunque noi) a pagare gli errori di chi allora governava e non ha pensato ad adottare misure idonee e opportune che non ci facessero incorrere in infrazioni europee. Tuttavia, in questo disegno di legge di bilancio si torna ad intervenire per L'Aquila e per il cratere sismico, così come per quello del terremoto del 2016 e del 2017. Approfitto di questa occasione per illustrare un punto che si ricollega ad un mio emendamento molto utile e importante, che è stato oggetto di una fake news da parte di alcuni rappresentanti del Movimento 5 Stelle, dai quali mi aspetto una richiesta di scuse per il comportamento incredibile che hanno avuto. L'emendamento alla legge di bilancio da me presentato sostiene il finanziamento di una scuola di alta formazione universitaria, il Gran Sasso Science Institute (GSSI): si tratta di una scuola di alta formazione pubblica, istituita con legge, in cui insegnano premi Nobel e che recentemente, all'inaugurazione dell'anno accademico, ha visto la lectio magistralis proprio di colui al quale nel 2017 è stato assegnato il premio Nobel in qualità di coordinatore della grande scoperta mondiale delle onde gravitazionali, che ha cambiato il campo della fisica mondiale. Mi sono sentita dire e ho dovuto leggere che la Pezzopane propone di incrementare il GSSI, definita scuola universitaria privata - ma non esistono in questo campo scuole universitarie private - e si dice ancora che questa cosa indigna non solo perché il contributo viene finanziato riducendo per un importo corrispondente il fondo universitario per l'università pubblica, ma perché si fa a L'Aquila, che viene definita come il mio orticello elettorale. Ci tengo a dire in primo luogo che, essendo un'università pubblica, non può che essere finanziata da fondi pubblici, e che L'Aquila non è un orticello elettorale, bensì una città in estrema sofferenza che questo Governo e questo Parlamento hanno preso in carico risolvendo in questi anni, con fatica, energie e risorse, moltissimi dei problemi che avevano ereditato. Ricordo inoltre che la ricostruzione della città passa anche attraverso scelte di indirizzo che portino nelle città e nei territori colpiti dal sisma iniziative di grande profilo scientifico. Informo che in questa legge di bilancio non solo si interviene sul GSSI, ma anche su una sede del museo nazionale MAXXI, perché riteniamo che la scienza, la cultura, la scuola e la formazione siano tra gli elementi più importanti per garantire alle aree colpite dal sisma o da calamità naturali di avere una ricostruzione vera, non solo di case, ma anche delle identità personali, dei percorsi di lavoro e del bilancio economico. Approfitto per rivolgermi al rappresentante del Governo, auspicando che al passaggio alla Camera si trovi modo di rispondere positivamente a un emendamento da me proposto, sottoscritto anche della collega Bonfrisco nonché da altri colleghi di altre forze politiche, che spinge per una soluzione relativamente alla messa in sicurezza rapida e immediata delle autostrade abruzzesi, sottoposte a un carico di violenza del movimento sismico che ne ha fatto purtroppo delle autostrade insicure. È urgente risolvere questo problema e mi auguro che quell'inizio di risposta che si stava cercando di dare trovi soluzione alla Camera.
2017-11-30	M5S	EndrizziGiovanni	Bene, ora quali sono, a nostro avviso, le norme introdotte in maniera furtiva e in violazione del Regolamento? Ne citavo solo alcune, ma è veramente un pot-pourri: il contributo in favore dell'Accademia Vivarium Novum, i contributi a favore dell'Istituto Luigi Sturzo, il fondo per la conservazione e l'informazione degli archivi dei movimenti politici, la Fondazione italiana per la ricerca sulle malattie del pancreas, la Fondazione Graziadio Isaia di Ascoli. MORANDO, vice ministro dell'economia e delle finanze. È «Ascoli», non «di Ascoli». ENDRIZZI (M5S). Poi abbiamo gli interventi per il Comune di Cogoleto e via dicendo. Sono stati anche richiamati molto dettagliatamente dalla collega Montevecchi non più tardi di ieri sera. Se guardiamo poi agli emendamenti di iniziativa del Governo, troviamo il grande progetto Pompei, il personale ATA delle scuole, il settore aerospaziale, le modifiche al piano scuole belle. Non permetto speculazioni su questo punto. Non siamo a discutere del merito e della bontà di queste norme ma, come è già stato detto, del fatto che esse vengano sottratte ad un dibattito parlamentare e che, quindi, esse debbano essere discusse in queste sedi seguendo la procedura corretta, cioè nel rispetto del Regolamento. Abbiamo poi altri emendamenti d'iniziativa parlamentare, come le modalità d'iscrizione al Registro nazionale degli agenti sportivi, del senatore Santini, o l'attribuzione di funzioni sui rifiuti all'Autorità per l'energia elettrica, il gas e il sistema idrico, del senatore Falanga. Lei, Presidente, è chiamato a valutare, come già fece nel momento in cui la legge di bilancio fu assegnata al Senato, che queste materie non rientrino nel rispetto della legge di contabilità. A maggior ragione, se su questo testo A, che abbiamo già a disposizione, sarà presentato un maxiemendamento del Governo. Anche su questo, infatti, se ci sarà una difformità rispetto al testo A, dovranno pronunciarsi le Commissioni competenti e lei, Presidente, per le materie che ho appena richiamato. Dunque, fin d'ora, sulla base del testo A, a maggior ragione se verrà posta la questione di fiducia sul maxiemendamento, la invito ad assumersi una responsabilità che è solo sua.
2017-12-22	M5S	BlundoRosettaEnza	Signora Presidente, onorevoli colleghi, ci troviamo in seconda lettura al Senato a dibattere frettolosamente di questioni importanti, stretti tra le pressioni lobbistiche del CONI e delle federazioni sportive e la necessità di occupare il tempo in attesa del ritorno della legge di bilancio. Lo sport è molto importante per i cittadini e per il Paese. Quindi, è molto importante il metodo di governo e il tempo di governo concesso a chi ricopre un ruolo apicale nel CONI e nelle tante altre associazioni che si occupano dell'organizzazione sportiva. Per questo motivo la governance e il ruolo del CONI e delle federazioni hanno bisogno di cambio generazionale, che con questo provvedimento non ci sarà, e purtroppo perderemo l'ennesima occasione per migliorare le nostre regole e quindi i comportamenti e i risultati. Quello che io prima ho affermato - a differenza di ciò che ha detto lei, senatore Luciano Rossi - è assolutamente una vergogna non per quanti lavorano nel CONI, ma per le scelte politiche che sono state fatte. Per quanto riguarda ciò che oggi andiamo ad approvare, temo che la quantità di denaro che muove lo sport, così come il numero altissimo di sportivi che sono anche elettori, abbiano indotto il Parlamento a commettere errori. La politica politicante preferisce cooptare sempre le stesse vecchie facce e gli stessi dirigenti, che non hanno del tutto fatto del bene allo sport. E non mi accanisco sull'incredibile eliminazione della nostra Nazionale ai Mondiali di calcio. In quest'Aula, almeno una cosa, in un primo momento, era stata conquistata: il limite dei due mandati e quello a una sola delega esercitabile nel caso di voto per l'elezione dei presidenti e dei membri degli organi direttivi delle federazioni; ipotesi subito azzoppata dalla relatrice di allora, grazie a una disciplina transitoria, che ha consentito di salvare e ripescare per altri due mandati i dirigenti in carica. Ottima pesca! Peccato che i pesci siano i nostri atleti e i nostri figli! È poi intervenuto il lavoro della Camera, che ha modificato in più parti il testo approvato in Senato. Faccio una carrellata sintetica, limitandomi esclusivamente a quelle che ritengo le peggiori modifiche apportate. Una volta superata la fase transitoria, è aumentato a tre il numero massimo di mandati del presidente e degli altri componenti della giunta nazionale del CONI. Per quanto riguarda le federazioni sportive nazionali e discipline sportive associate, sempre nel numero di tre - per voi perfetto - è individuato il limite ai mandati dei Presidenti. Per quanto riguarda il CIP (Comitato italiano paralimpico), le federazioni sportive paralimpiche, le discipline sportive paralimpiche e gli enti di promozione sportiva paralimpica, il numero magico è sempre tre. Questa volta, però, si tratta di un aumento dei mandati esercitabili dal presidente e dagli altri componenti della giunta nazionale. E tutto ciò è fatto a vantaggio degli atleti paralimpici; ma consentitemi di dire che paradossalmente, se non contro di loro, è fatto almeno nell'indifferenza del loro interesse: il vantaggio è solo per chi vuole mantenere la carica già ricoperta, magari sperando in una forma di successione dinastica, con buona pace della democrazia. Veniamo alla perla finale: i presidenti e i membri degli organi direttivi nazionali e territoriali delle federazioni sportive paralimpiche, delle discipline sportive paralimpiche e degli enti di promozione sportiva paralimpica, che all'entrata in vigore della legge sono in carica e hanno già raggiunto il previsto limite di tre mandati, possono svolgere, se eletti, un ulteriore mandato. Limitatamente al caso dei presidenti, si stabilisce che quello uscente sia candidato e rieletto solo ove raggiunga una maggioranza non inferiore al 55 per cento dei votanti. Una perla, dicevo: fatta la regola, approvate anche la deroga e la proroga. Certo, sempre meglio di nessun limite, dite voi; sempre meglio una legge mal fatta, che nessuna legge. Di fatto, i tre mandati e la deroga descritta rischiano di ripristinare l'assenza del limite. E questa non è una riforma, ma è una controriforma, che prolunga il potere di chi l'ha già. A proposito di mancanza di limite, concludo stigmatizzando il malvezzo per cui si provano a inserire emendamenti alla legge di bilancio in un'Aula, mentre l'altra discute un intero provvedimento per due volte, dedicandovi in Commissione - quello sì - tempo, passione ed energia. Per questo ringrazio anche la relatrice Idem. Mi riferisco al fatto che alla Camera dei deputati, durante i lavori sulla legge di bilancio, dopo che era stata approvata in Senato, sono stati presentati altri emendamenti che hanno creato una distorsione nell' iter legislativo, senza raggiungere lo scopo. Aver proposto un emendamento per innalzare il limite dei mandati, ora limitati giustamente a due, per il solo presidente Malagò del CONI, è stata la strada originariamente prescelta. In seguito alla rivolta di tutti gli altri, è stata abbandonata la via del cosiddetto emendamento Malagò, per tornare a discutere dopo un'attività di lobbying serratissima da parte degli interessati, che hanno ottenuto una calendarizzazione urgente del provvedimento al Senato. Noi siamo qui a riformare il settore della dirigenza sportiva, solo perché, con un emendamento ad personam, è stato sollevato un putiferio, che ora dovete provare a controllare. Stiamo discutendo il provvedimento non per migliorare con serietà la legislazione - come già detto anche illustrando gli emendamenti - ma per fare gli interessi di chi è sempre stato al potere nel mondo dello sport. Solo il Movimento 5 Stelle, anche mediante le mie proposte avanzate in Commissione e in Assemblea, si sta battendo per il principio dei due mandati, scaduti i quali il comando e la responsabilità passano a nuove persone motivate, capaci ed entusiaste. Nel frattempo, però, alla Camera dei deputati è stato approvato un emendamento che istituisce presso il CONI il Registro nazionale degli agenti sportivi per la stipula di contratti professionistici: un'altra casta, sotto la supervisione del CONI, che dovrebbe occuparsi solo delle Olimpiadi. E il Movimento 5 Stelle ritiene che quello sia il suo ruolo. Ricordate che ho detto che lo sport è importante per la quantità di denaro circolante? Ecco la prova. Il CONI sarà fondamentale, perché dovrà adottare il regolamento che stabilisce l'incompatibilità e le sanzioni sportive. Io credo che ce ne sia abbastanza per capire perché la nostra iniziativa politica è avversata da tutte le forze politiche, abbracciate in un fascio unico fatto di maggioranza e opposizione, unite a favore del mantenimento in carica dell'attuale dirigenza sportiva. Questo non è lo sport che vogliamo noi, né i cittadini e quanti lavorano con amore e passione, dedizione e professionalità nel campo dello sport. Per loro c'è solo onore.
2017-12-23	M5S	MoroneseVilma	Le sole cose positive che leggiamo in questa legge sono quelle che ha fatto approvare il Movimento 5 Stelle, come l'emendamento del collega Vignaroli, con il quale si riconosce un credito d'imposta del 36 per cento alle imprese che acquistano prodotti realizzati con materiali derivati da plastiche miste provenienti dalla raccolta differenziata degli imballaggi o da selezioni di rifiuti urbani residui. C'è poi quello del collega Fraccaro: finalmente anche in Italia saranno introdotti quei sistemi con cui un'auto elettrica può cedere energia alla rete, rendendola un sistema intelligente. È un bel modo, questo, di usare le tecnologie.
