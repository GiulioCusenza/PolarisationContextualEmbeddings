2017-01-10	LN	DivinaSergio	I ragazzi vendono il bonus libro e il bonus cinema. Dove sono andati a finire tutti quei denari e quelle risorse? Si poteva anche immaginare che sarebbero finiti così. Credo abbia letto anche lei il dato dei patronati svizzeri: il suo Ministero eroga tra i 35 e i 40 milioni l'anno. Siamo sorpresi che un direttore del patronato CGIL-INCA di Zurigo si sia potuto appropriare di cifre che sorpassano i dieci milioni e infatti il tribunale di Zurigo, nel 2015, lo ha condannato a nove anni di carcere. Ebbene, mi pare che in quest'Aula sia giunta una relazione pesantissima del Comitato per le questioni degli italiani all'estero, presieduto dal collega Claudio Micheloni, votata nel 2016 all'unanimità, che evidenziava queste storture: non si è fatto assolutamente nulla. Signor Ministro, lei ha annunciato che vi saranno delle ispezioni, ma le ispezioni non servono adesso, servivano prima: l'ispezione non la si annuncia, si compie, punto e basta, i controlli si fanno senza avvertimento. Adesso si fanno le constatazioni: a danno avvenuto, si fa la constatazione, anche in termini di RCA. Se uno si chiede come sta andando questo Governo, basta prendere due spot. La scuola: i ragazzi vengono invitati ad andare a scuola con berretti, sciarpe e guanti, perché qualcuno si è dimenticato che a gennaio potrebbe anche far freddo e magari il riscaldamento andrebbe acceso con qualche giorno di anticipo, rispetto al giorno di apertura. La sanità: non so se sia normale leggere che in Campania i ricoveri addirittura vengono fatti per terra, perché non si sa dove mettere i ricoverati Ma la sanità non si gestisce in modo ragionieristico, la sanità va gestita in base a domande, a richieste e a statistiche diverse e non tagliando, tagliuzzando e recuperando in modo che i soldi possano essere dati ai giovani perché vadano al cinema. Non so se lei ha mai dormito in una roulotte, quando fuori ci sono dieci gradi sotto zero. Il sottoscritto lo può dire, perché in occasione del terremoto in Irpinia siamo intervenuti come volontari e le assicuro che dormire con i ghiaccioli fuori, ancorché con il riscaldamento all'interno, con un'umidità del cento per cento, non è dormire, è passare la notte in qualche maniera. Mi fermo qui. Signor Ministro, quei poveri ragazzi che non hanno alternative e che decidono di arrangiarsi senza chiedere niente allo Stato, come hanno fatto i migranti nell'Ottocento e all'inizio del Novecento che hanno deciso di trovare la loro strada, devono sentirsi anche umiliati da un rappresentante del Governo? Questa è la goccia che fa traboccare il vaso. Ci siamo sentiti in dovere di firmare - non è un'iniziativa nostra, ma dei colleghi di SEL - una chiamata di responsabilità diretta da parte sua. Non sarebbe male se ogni tanto, all'interno del Governo, quando succedono queste cose, qualcuno dicesse: «non mi giustifico, ho delle colpe, ho fatto degli errori», come si fa in tutti i Paesi normali e democratici.
2017-01-10	M5S	MontevecchiMichela	Lei fa però un altro scivolone nel mentre ricerca le ragioni della situazione in cui ci troviamo oggi. È giusto ripercorrere l' excursus, però lei parte con la crisi del 2008, la riforma delle pensioni del 2011 e lo scollamento tra scuola e impresa, perché c'è l'urgenza di creare dei giovani che abbiano delle capacità, delle competenze e del saper fare. Per noi, invece, bisogna creare degli adulti che sappiano essere cittadini attivi e partecipi in questa società, i quali sappiano quindi pensare e ribellarsi, quando è giusto, con la critica costruttiva. Poi continua raccontandoci - e qui sta lo scivolone - la sua favola, la favola di un Ministro nel Paese delle meraviglie. Io, invece, la vorrei risvegliare da questa favola perché in questo mondo delle meraviglie che lei ci ha raccontato snocciolando qualche dato, in realtà, non vivono tanti giovani e adulti. Infatti, sono proprio di ieri i dati dell'ISTAT che ci ricordano che in questo Paese la disoccupazione giovanile è aumentata di due punti percentuali solo nell'ultimo mese, attestandosi al 39,4 per cento, e il tasso di disoccupazione generale è all'11,9 per cento se non consideriamo gli inattivi perché, Ministro, tante persone hanno perso lo spirito e la voglia di cercare lavoro, sono frustrate e depresse perché non vedono prospettive. Allora, se noi aggiungiamo queste persone e le contiamo arriviamo ad un tasso di disoccupazione che sfiora il 20 per cento. Il mondo del lavoro non è certo migliorato, mi scusi, con le sue politiche perché il jobs act ha fatto tutto tranne che dare più stabilità e meno precarietà al mondo del lavoro in questo Paese. Partiamo con i voucher che sono esplosi. Nel 2016 abbiamo avuto più di 145 milioni di voucher e questo grazie anche alla sue politiche che hanno ampliato la platea di coloro che ne potevano usufruire e hanno alzato il tetto. Abbiamo quindi un aumento dei voucher, rispetto al 2015, del 30 per cento e del 70 per cento in più rispetto al 2014. Gli sgravi contributivi che erano stati previsti per favorire le assunzioni a tempo indeterminato, mi scusi Ministro, sono serviti a creare una narrativa, una bolla occupazionale che fa parte solo della vostra narrativa politica più che di dati reali, una narrativa politica, uno slogan che voi avete utilizzato variamente per tentare di portare a casa altri obiettivi politici che non fossero quello di dare veramente stabilità e di combattere la precarietà in questo Paese. Allora perché se ne vanno questi giovani? Glielo diciamo noi perché se ne vanno: se ne vanno innanzi tutto perché si sentono ignorati e abbandonati da una politica autoreferenziale che in questa legislatura ha dimostrato di avere maggiore attenzione per gli interessi delle lobby, delle banche, delle assicurazioni e dei propri interessi in campo piuttosto che per varare veramente delle politiche a favore dei giovani e meno giovani per non subire la precarietà quotidiana non solo materiale ma anche emotiva, che deriva dal non poter contare su un lavoro o sul potersi ricollocare in un mondo del lavoro veramente flessibile e che funzioni. Abbiamo il 28,7 per cento degli italiani a rischio povertà o esclusione sociale. Il reddito di cittadinanza, la nostra proposta, giace da due anni e più nella Commissione di competenza perché voi non volete ragionare e siete ciechi su questo. Il 47,3 per cento delle persone dichiara di non potersi permettere una settimana di vacanza, il 17 per cento di non poter riscaldare adeguatamente le proprie case, l'11,8 per cento delle persone dichiara di non riuscire a fare un pranzo adeguato e il 15 per cento delle persone dichiara di avere avuto arretrati per mutui, affitti o bollette. Chiudono 390 imprese al giorno e 11 milioni di persone rinunciano alle cure e questo perché voi avete portato avanti delle politiche, e lei ha portato avanti delle politiche nel mondo del lavoro che non solo hanno tradito le attese dei giovani e dei loro genitori, ma hanno tradito anche i principi sanciti dalla nostra Carta costituzionale perché l'articolo 3 impone alla Repubblica di portare avanti delle politiche che assicurino pari opportunità a tutti ed uno sviluppo della persona pieno attraverso la garanzia anche dei diritti economici
2017-01-10	PD	RicchiutiLucrezia	Signora Presidente, onorevoli colleghi, lo scorso 5 gennaio 2017 si è spento, per molti aspetti in modo improvviso, Tullio De Mauro. Penso sia importante ricordarlo anche in quest'Assemblea dopo che in modo ampio e informato è stato ricordato pubblicamente, anche sulla stampa, da Giuliano Amato (che lo volle Ministro nel suo ultimo Governo), Alberto Asor Rosa, Francesco Erbani, Paolo di Paolo, e tanti altri. I motivi per cui penso sia essenziale tener sempre presente il contributo di De Mauro, per me che sono figlia di immigrati del Meridione, venuti a cercare una vita migliore nella grande periferia di Milano, sono due. Anzitutto, De Mauro ci ha spiegato che la lingua è un luogo. La lingua, i suoi linguaggi, le sue parole, i suoi lessici sono una grande piazza alla quale si accede e dove si abita. Chi non sa parlare, non sa farsi capire e non capisce, quindi non ha accesso. Non ha accesso ai diritti, non ha accesso alle opportunità, non ha accesso all'emancipazione. Quindi la lingua è un fattore di sviluppo e di uguaglianza. C'è un nesso stretto tra lingua, istruzione e democrazia. In questo primo insegnamento, peraltro, De Mauro ci ha mostrato la sua passione per la conoscenza dei dialetti, per i modi di dire, per i neologismi. Egli svecchiò, anzi forse fondò, la linguistica italiana, ma ne fece una scienza sociale, che esigeva il possesso dei tecnicismi ma poi andava oltre, cercando profondità storica e proiezione futura. Non c'è bisogno qui di ricordare le sue due storie linguistiche: la «Storia linguistica dell'Italia unita» del 1963, e la «Storia linguistica dell'Italia repubblicana», la cui seconda edizione è del 2015. Insomma, per De Mauro la lingua italiana è proprio un "posto bellissimo", in cui possono abitare le città e le campagne, i centri e le periferie, i giovani e i meno giovani. L'altro motivo per cui ricordo De Mauro è collegato al primo e ha un connotato eminentemente politico: la lingua, che è un fattore di sviluppo e di emancipazione, deve quindi contare su una scuola efficace, ricca e stimolante. La sua ultima battaglia, quella sull'analfabetismo di ritorno, nasceva dalla riflessione che la scuola deve insegnare a imparare, a interessarsi sempre di tutto, al gusto della lettura. De Mauro era anche molto ironico, ma la sua ironia era sempre mirata a smontare i luoghi comuni: diceva che leggere è un piacere solo per pochi, più spesso è una fatica, un'operazione intellettuale complessa. Allora ecco che la scuola è un momento fondamentale per l'individuo ma anche per la collettività. La lingua e la cultura sono profili politici. De Mauro spiegava che se, viceversa, dalle conoscenze e dalle capacità acquisite a scuola si regredisce invece di avanzare, ci si perde e si smarrisce la strada per quella piazza così bella che è la nostra lingua, quella stessa lingua in cui è scritta la Costituzione. In un'introduzione a una pubblicazione della nostra Carta costituzionale dell'UTET del 2006, De Mauro esaltava «l'italiano degli italiani», la lingua chiara e profonda in cui sono scolpiti i nostri diritti e i nostri doveri, e dove la dignità della persona è così ben rappresentata.
2017-01-17	LN	StefaniErika	Va da sé che quando parliamo dell'istituzione di una Giornata nazionale delle vittime civili delle guerre e dei conflitti nel mondo si potrebbe pensare di trovare tutti palesemente d'accordo. Ad ogni modo stiamo parlando dell'istituzione dell'ennesima giornata e del fatto che vengono previste delle attività di promozione all'interno delle scuole; ci piacerebbe forse sapere quante giornate ormai vengono deputate a particolari argomenti e ci domandiamo se questi ragazzi a scuola, magari, hanno anche il tempo di studiare qualcos'altro.
2017-01-17	PD	AngioniIgnazio	Signor Presidente, nel nostro Paese sono oltre cinque milioni gli stranieri residenti e gli alunni stranieri presenti nelle nostre scuole sono quasi il 10 per cento del totale di tutti gli alunni italiani. Nelle sole Emilia-Romagna e Lombardia sono rispettivamente il 15 e il 14 per cento. Questi dati ci parlano di una società molto diversa da quella che ha ispirato la riforma del 1992, che oggi disciplina il diritto di cittadinanza in Italia. Come è noto, la Camera dei deputati ha approvato, nel 2015, una nuova proposta di legge sulla cittadinanza. Il testo prevede l'estensione dei casi di acquisizione della cittadinanza per nascita e una nuova forma di acquisto in seguito al percorso scolastico. Oggi quella proposta di legge fa parte del disegno di legge n. 2092, che è in Commissione affari costituzionali in Senato. Certamente molti disegni di legge sono importanti, ma alcuni rivestono un'importanza particolare, direi strategica, per il futuro del nostro Paese: questo disegno di legge è certamente uno di questi. Sono centinaia di migliaia i bambini e gli adolescenti, figli di famiglie di immigrati, che sono nati o stanno crescendo nel nostro Paese, che vanno a scuola, giocano e si confrontano quotidianamente con i loro coetanei italiani. Tra gli uni e gli altri non c'è, già oggi di fatto, alcuna distinzione. Entrambi fanno già parte della nuova generazione italiana ed europea. Ecco perché credo che sia molto importante dare seguito all'appello di questi giorni, rivolto dai due colleghi presentatori della proposta di legge alla Camera, Khalid Chaouki e Milena Santerini, al Presidente del Senato, nel rispetto ovviamente del suo ruolo e di quello della 1ª Commissione, di adoperarsi affinché il provvedimento possa arrivare in Aula ed essere approvato in tempi certi, per consentire di avere, entro questa legislatura, una nuova legge sulla cittadinanza della quale il nostro Paese ha urgente bisogno.
2017-01-17	PD	DeBiasiEmiliaGrazia	Allora c'è qualcosa di più che credo dovrebbe interessare l'educazione, invece di tanta inutile ideologia sul gender, tante parole a vuoto, tanto «bla bla» per fare accuse sul piano ideologico. Forse varrebbe la pena ragionare su che cosa significa educare i bambini alla cultura del rispetto reciproco e che cosa vuole dire essere oggi genitori di questi bambini, che magari crescono e che per 80 euro fanno ammazzare da un amico il genitore. Qualcosa non funziona, Presidente: è qualcosa di molto, molto più profondo. Questa problematica riguarda molto da vicino la sanità e i temi della salute e non solo della salute mentale. Io sono di vecchia scuola e non ritengo che vi sia la sindrome del mostro, perché la nostra non è una società piena di mostri, ma una società piena di gente convinta evidentemente che certe cose si possano fare e che non succeda niente se si fanno. Quella ragazza contro cui il fidanzato ha gettato l'acido, una candidata a miss Italia, una ragazza bellissima - poteva essere anche bruttissima, nel caso era bellissima - ha fatto solo l'errore di fidarsi e di essere d'accordo ad eliminare i 50 metri di distanza imposti dalla legge sullo stalking. Il prezzo di questo atto di fiducia è stato probabilmente la sua vita. Tutto questo riguarda sicuramente la sanità. Pensiamo a tutte le donne che passano da un pronto soccorso, perché è questo che succede. Le donne vanno in un pronto soccorso, dove non sempre c'è la formazione che dovrebbe esserci: molti sono per fortuna gli esperimenti in campo, ma bisogna fare molto di più per formare gli operatori sanitari sul tema dell'emergenza affinché possano individuare il caso di violenza - infatti non è neanche detto che il caso di maltrattamento o di violenza venga individuato - e poter inviare così la donna ai centri antiviolenza. Il passo precedente è quello che oggi manca ufficialmente. Spero che la Commissione d'inchiesta possa aprire una finestra anche su questo per verificare lo stato dei pronto soccorso, dell'emergenza e urgenza esattamente sul piano della formazione degli operatori, perché questa è la strada. L'ISTAT ci dice che solo il 5 per cento delle donne si rivolge a un centro antiviolenza, ma sappiamo anche che nei pronto soccorso le donne maltrattate hanno delle caratteristiche comuni: hanno crisi di panico, cefalee croniche, dolori pelvici cronici. È una statistica brutale, ma anche questa è una statistica. Non sempre queste donne raccontano le storie di violenza, ma la formazione degli operatori potrà fare in modo che il fenomeno emerga nel modo più umano possibile, perché qualcosa si sta facendo con le Forze dell'ordine, nei pronto soccorso e nell'emergenza e urgenza. Forse dobbiamo potenziare di più gli interventi. Signor Presidente, i dati offerti dal Policlinico e dal pronto soccorso della clinica Mangiagalli a Milano rilevano che dal 2015 al 2016 c'è stato un incremento dei casi di violenza e maltrattamenti domestici da 304 a 1.037. Al pronto soccorso del Policlinico si è passati dai 178 del 2015 ai 419 del 2016. È un'enormità, e parliamo di un luogo in cui c'è monitoraggio. Ma in tutti quei luoghi in cui il monitoraggio invece non c'è? Che cosa sappiamo? Che cosa sarà di queste donne? Non sono d'accordo nel dire che la donna è un soggetto debole. Non è così. Però le donne vengono brutalizzate con una violenza fisica e psicologica, ma questo non vuol dire debolezza. Ciò può forse significare debolezza e sordità della società, della politica e anche un po' delle istituzioni. Signor Presidente, è per questo che mi auguro che questa Commissione di inchiesta possa avviare una fase di monitoraggio. Penso che il Ministero della salute debba fare la sua parte e occuparsi molto della formazione degli operatori. Infine, vorrei dire che questa Commissione di inchiesta ha anche il dovere, secondo me, di indagare sulla parte maschile, rispetto alla quale non si fa proprio niente. Cosa succede a un uomo che commette un femminicidio? Che tipo di trattamento gli viene applicato in carcere? Ci sono metodiche e studi straordinari che sarebbe ora che entrassero a pieno titolo nelle istituzioni. È un problema che riguarda la sanità, le donne e profondamente anche gli uomini perché quella violenza, quella forza brutale - che è peggio di quella animale perché è ancestrale - è un fenomeno rispetto al quale, se non lo combatteremo, faremo fatica a dirci un Paese civile.
2017-01-17	PD	MaturaniGiuseppina	Penso che dobbiamo sottolineare un tema che è stato citato da chi mi ha preceduto. Le questioni sono tante. Noi cerchiamo di individuare le cause della violenza drammatica che nel nostro Paese viene perpetrata contro le donne e giustamente affermiamo che dobbiamo lavorare nell'ambito dell'educazione dei giovani, a partire dai nostri bambini e bambine, affinché si comprenda che il rispetto della differenza di genere è la realtà del mondo, è la realtà del nostro Paese. Ma credo che dobbiamo insistere molto, con il coinvolgimento delle famiglie, della scuola e delle istituzioni, affinché si comprenda l'importanza di riprendere e dare valore al tema della relazione tra uomo e donna, del senso e del significato della relazione sentimentale. Occorre soprattutto riconoscere che nella nostra società l'individualismo e l'egoismo hanno tolto dal centro dell'attenzione sociale collettiva il tema dell'educazione affettiva. Si deve porre, infatti, il tema dell'educazione sentimentale e affettiva. Ritengo elementi di povertà effettiva la violenza drammatica messa in atto e il ricorso a strumenti che ogni giorno sembrano affinarsi nella ricerca di una aggressività sempre più efferata e che faccia notizia e cronaca, fra le tante altre questioni in maniera puntuale rappresentate in questa discussione.
2017-01-17	PD	PaduaVenera	Bisogna lavorare e prevedere rapporti di collaborazione, protocolli, non solo con le forze di polizia, che hanno fatto un lavoro straordinario in questi anni anche di formazione, ma, come è stato detto, con gli operatori del pronto soccorso e io dico anche con i pediatri, perché i primi segni di allarme possono venire proprio dai bambini. Un bambino può reagire in modo ambivalente: intanto si sente responsabile e vive un senso di colpa, come se la responsabilità di ciò che vive in quella famiglia fosse sua, e quindi può avere un atteggiamento di silenzio e di chiusura, può diventare taciturno all'improvviso, oppure può esprimere violenza egli stesso in un altro ambiente, ad esempio quando va a scuola, e quindi assumere atteggiamenti di pseudobullismo o di bullismo vero e proprio che vanno approfonditi per trovarne la vera matrice.
2017-01-24	PD	MicheloniClaudio	Signor Presidente, intervengo con profondo rammarico per annunciare l'improvviso decesso, il 21 gennaio 2017 a San Paolo del Brasile, dell'esponente della camera di commercio italo-brasiliana (Câmara Ítalo-Brasileira de Comércio, Indústria e Agricultura), il senatore Edoardo Pollastri. Edoardo Pollastri, nato ottantaquattro anni fa ad Alessandria (27 agosto 1932), si è laureato in Italia in economia e commercio ed è stato economista, docente universitario, imprenditore e politico, oltre che senatore della Repubblica italiana dal 2006 al 2008, eletto nella circoscrizione Estero, ripartizione America meridionale. Sposato con quattro figli, ha guidato diverse istituzioni operanti nell'ambito sociale ed economico italo-brasiliano ed ha seguito con molta passione e tenacia la camera di commercio per più di venti anni, diventando Presidente della Câmara Ítalo-Brasileira de Comércio, Indústria e Agricultura a San Paolo del Brasile e Presidente vicario dell'associazione delle camere di commercio all'estero. Commendatore all'ordine del merito della Repubblica italiana, ha svolto la sua attività per anni in Etiopia, come fondatore e presidente della Cooperativa agricola di Agordat. È stato il titolare del maggior studio commercialista di Asmara (sino al 1974), con l'80 per cento delle imprese italiane del territorio come clienti, e professore della cattedra di economia aziendale dell'Università degli studi di Asmara. In Brasile è stato il fondatore e presidente della Visconti (sino al 2002). Da sempre impegnato politicamente, indipendente di area Margherita, alle elezioni del 2006 si candida al Senato per l'Unione in America meridionale ed è eletto senatore della XV legislatura. Dal 2006 al 2008 in Senato, aderisce al Gruppo L'Ulivo è membro della 3ᵃ Commissione permanente e del Comitato per le questioni degli italiani all'estero, nonché presidente della scuola Eugenio Montale di San Paolo e membro della Società italiana di beneficienza di San Paolo. Dopo essere stato senatore di centrosinistra, Pollastri non ha mai smesso di impegnarsi in prima persona, con passione ed entusiasmo, a fianco della grande comunità degli italiani all'estero e del mondo delle camere italiane di commercio. Abbiamo voluto ricordare questi dati concreti per chi non lo ha conosciuto. Ma insieme al collega Renato Turano, con Edoardo Pollastri, nel 2006-2008, abbiamo vissuto la prima esperienza come senatori, eletti all'estero, nel Senato della Repubblica. Abbiamo conosciuto in quell'occasione un grande italiano, che alla politica era arrivato con lo spirito che hanno quasi tutti gli eletti all'estero: con il senso di servizio. Abbiamo cercato di servire l'Italia nel mondo e Edoardo ha cercato di servire l'Italia in questo Senato, rappresentando certamente la comunità degli italiani in America Latina, che lo aveva letto, ma pensando sempre e prima di tutto all'interesse dell'Italia. Abbiamo perso un amico, abbiamo perso un vero italiano.
2017-01-25	PD	PezzopaneStefania	Per gli studenti che hanno perso molti giorni di scuola, serve un decreto del Ministro dell'istruzione affinché non perdano l'anno scolastico e servono le risorse che il Presidente del Consiglio ha annunciato.
2017-01-25	PD	PezzopaneStefania	Signor Presidente del Consiglio, lo dico con molta fermezza: ho trovato davvero inopportune le esternazioni del Presidente della Commissione grandi rischi. Egli è tenuto a fare gli approfondimenti scientifici, così come tutta la comunità scientifica; ma è giusto che esterni, così brutalmente, una notizia come quella di un terremoto di 6,5-7 gradi, che significa 30 volte il terremoto di Amatrice? È giusto buttare lì questa notizia a popolazioni già disperate e distrutte? È giusto dirci che la diga di Campotosto può rompersi e produrre una tragedia come quella del Vajont? È giusto dire ai sindaci che se hanno le scuole insicure non devono far entrare i ragazzi a scuola? Questo non è giusto ed è in netto contrasto con gli esempi di quelle persone che ho citato poco fa.
2017-01-26	FI	BerniniAnnaMaria	Nel passaggio in Senato abbiamo voluto valorizzare soprattutto un aspetto: esistono delle agenzie di senso che sono la famiglie , in primis, e la scuola, le quali hanno una funzione didattica ed educativa, ma non possono essere considerate gestori, in regime di monopolio, della soluzione di tutti i problemi. Questo è il motivo per cui, al netto di una tendenza che a volte il legislatore e noi tutti mostriamo a una panpenalizzazione, ossia a un irrigidimento, a volte acritico e a volte a rischio di procurare uno sbilanciamento tra diverse fattispecie di reato, quello che si è voluto fare in questo provvedimento è stato valorizzare - lo ha ricordato il senatore Palermo - l'aspetto certamente preventivo ed educativo, ma anche quello dell'efficacia sanzionatoria non penale, o non tanto e non solo penale. Infatti, sappiamo benissimo che già esistono dei reati, regolamentati dal codice penale e disciplinati nella loro parte attuativa e giurisdizionale dal codice di procedura penale, che vanno dalle molestie alle petulanze e alle violenze, dalle violenze private al furto di identità, alla violazione della parte più intima dell'essenza di una persona, tra l'altro particolarmente debole, perché la vittima è un minore e in questo caso il carnefice è ugualmente un minore. Tuttavia l'irrigidimento di queste sanzioni in maniera acritica scocca sì una freccia, ma non centra il bersaglio, perché non ha una funzione realmente educativa o preventiva. Questo è il senso dell'ammonimento da parte del questore, che inizialmente potrebbe sembrare una forma brutale di avvicinamento al problema identificato, alla fattispecie in atto: potrebbe sembrare quasi una forma di sanzione alla famiglia e alla scuola che non sono state in grado di captare il comportamento del minore, ma in realtà non è così. Molto spesso la famiglia e la scuola non sono materialmente in grado di sapere quello che sta succedendo, non solo perché i dispositivi sono aumentati e per dispositivi intendo i telefoni cellulari (di cui i minori sono ormai abitualmente dotati), gli iPad e i computer. Su questo apro una parentesi, perché mi ha molto colpito una considerazione fatta dal senatore Mazzoni in prima lettura, che è giustissima perché statisticamente riscontrata: la più parte degli atteggiamenti di cyberbullismo è perpetrata sulle piattaforme informatiche scolastiche e c'è una singolare sintonia e simmetria tra i reati informatici commessi da maggiorenni, che sono perlopiù perpetrati sulle postazioni di lavoro. È tuttavia evidente che in questi casi i minori si nascondono spesso dietro fake, dietro false identità o addirittura rubano identità di compagni di scuola per potersi rendere inidentificabili. È questo il motivo per cui dico che l'ammonimento del questore, la vera sanzione deterrente che questo provvedimento prevede, è un supporto a chi non è che non voleva accorgersene; molto spesso, infatti, c'è un atteggiamento quasi aprioristicamente sanzionatorio nei confronti della famiglia, che si dice abbia sostituito la televisione e la Playstation con il telefonino o la piattaforma informatica. Non è così, molto spesso i comportamenti dei cyberbulli non sono captabili, come non lo sono le vittime, che spesso non denunciano. Pertanto l'intervento dello Stato, probabilmente nella sua forma più efficace (e di questo, come i colleghi sanno, abbiamo discusso ampiamente in Commissione), nella figura del questore, con il gesto e il significato simbolico della convocazione e dell'ammonimento, interrompe un comportamento che - anche questo, ahimè, è un dato statistico - rappresenta spesso una escalation, perché sappiamo che il quattordicenne che comincia a compiere atti da cyberbullo diventerà un diciottenne che compie atti da cyberbullo sempre più violenti. Questa catena va quindi interrotta e - ahimè - non è la rigidità delle pene, né la severità delle sanzioni a comportare questa interruzione: è la corretta, giusta attività preventiva ed educativa. In questo senso l'elemento positivo che il partito che rappresento ravvisa nella norma in discussione è una funzione educativa nei confronti dei genitori, della scuola e delle forze di polizia (postale in questo caso, perché questi reati sono molto difficilmente captabili, per tutti i motivi che ho detto e su cui non mi dilungherò, atteso che su questo hanno ampiamente dibattuto i colleghi che mi hanno preceduto). Questo è il motivo per cui abbiamo ritenuto, come hanno detto anche in questo caso i colleghi intervenuti prima di me, che fosse opportuno ritornare al nostro testo, perché, così come la sanzione spropositata altera un equilibrio giurisdizionale, ugualmente la sanzione che ha destinatari multiformi, che non identifica correttamente la fattispecie penale, induce un elemento di incostituzionalità. Noi tutti, infatti, sappiamo che la norma penale in bianco non è giustamente prevista dal nostro ordinamento ed è considerata incostituzionale, perché tutti noi dobbiamo sapere con esattezza qual è la fattispecie di un reato nel quale potremmo incorrere. Quindi il fatto di identificare troppi soggetti attivi, troppi soggetti passivi, fattispecie non correttamente identificate o non correttamente descritte, a maglie larghe (per così dire), rischia di rendere questa norma, così importante per noi e per il Paese, sostanzialmente inefficace, una norma manifesto. A noi non interessa dire che abbiamo finalmente approvato una norma sul bullismo, che comprende così i minori come i maggiorenni, così il bullismo perpetrato su piattaforme informatiche come il bullismo materiale (qui abbiamo ovviamente un bullismo dematerializzato, attuato attraverso dei "detonatori" telematici e informatici). Non ci interessa, perché non è possibile. La norma troppo ampia, soprattutto la norma penale troppo ampia, non si applica a nessuno o, peggio ancora, potrebbe applicarsi a tutti; e questo la rende ancora più terribilmente pericolosa. Questo è il motivo per cui, discutendo su questo provvedimento ampiamente e in maniera molto responsabile in Commissione, abbiamo ritenuto di ritornare al nostro testo originario, dove gli ambiti di applicazione e di operatività di questa norma sono chiari: minori, piattaforma informatica telematica (da cui cyberbullismo) e sanzione non penale (veramente efficace per la fattispecie in oggetto). Il mio tempo sta per scadere e quindi giungerò velocemente alle conclusioni. Non è stato facile per noi, perché - come si diceva - si tratta di una fattispecie che, come tutti i comportamenti che si compiono sulla rete, è sfuggente sia come origine sia come matrice sia come definizione di liceità di comportamento e soprattutto come eliminazione delle conseguenze. Anche in questo caso, noi non abbiamo la pretesa che con questa norma si risolva tutto. È evidente che devono esistere dei coordinamenti con il Garante per la protezione dei dati personali e con tutti coloro che sono legittimati, anzi che avranno l'obbligo di rimuovere le conseguenze dell'atto di cyberbullismo. È altrettanto necessario - e noi lo richiediamo con grande determinazione, lo abbiamo detto anche in Commissione - che i gestori della rete si rendano responsabili e siano consapevoli di quanto traumatica possa essere la conservazione di materiale legato al cyberbullismo, in quell' escalation di violenza che abbiamo detto, e che quindi si dotino (in parte lo hanno già fatto) e applichino codici di autodisciplina in grado di facilitare l'attività dell'autorità amministrativa indipendente preposta alla tutela della riservatezza. Per tutti questi motivi, signor Presidente, annuncio il voto favorevole del nostro partito.
2017-01-26	LN	ConsiglioNunziante	Il mezzo con cui si sviluppa questa problematica è Internet, che sicuramente ha aperto nuove possibilità per tutti noi, ma l'altra faccia della medaglia è rappresentata dai rischi legati ad un uso improprio di questo strumento, fra i quali vi è il cyberbullismo. Bullismo e cyberbullismo sono due facce della stessa medaglia, che chiaramente portano alla luce dei mass media problematiche che prima nemmeno sapevamo di dovere analizzare. Si parla sempre di più delle questioni legate alle nuove tecnologie. Internet ha aperto nuove possibilità per tutti noi, soprattutto per i giovani, ma può anche rappresentare un rischio grave per le nuove generazioni in caso di un uso improprio, come può essere il cyberbullismo - termine adattato dall'inglese, di cui a volte pare non riusciamo a liberarci - che mette i nostri ragazzi a grave rischio. Per i giovani che stanno crescendo e che si trovano in una fase adolescenziale (magari anche normale e tranquilla) e sono sempre a contatto con queste nuove tecnologie, la distinzione tra vita online ed offline è davvero minima. Le attività che i giovani svolgono online attraverso i media tecnologici hanno spesso conseguenza anche nella loro vita reale e le vite online influenzano il modo di comportarsi dei ragazzi offline, con diverse ricadute, che è necessario prendere in considerazione per comprendere il cyberbullismo. Si tratta di un fenomeno molto grave, perché in pochissimo tempo le vittime possono vedere la loro reputazione danneggiata all'interno di una comunità molto ampia, anche perché i contenuti, una volta pubblicati, possono riapparire a più riprese in luoghi completamente diversi in un centesimo di secondo, magari dall'altra parte del mondo. Spesso i genitori e gli insegnanti ne rimangono a lungo all'oscuro, visto che non è facile per i ragazzi confrontarsi con gli adulti, che tante volte non hanno neppure accesso agli strumenti di comunicazione, mentre sappiamo quanto gli adolescenti di questi tempi siano bravi con le nuove tecnologie. Può passare quindi molto tempo prima che un caso di cyberbullismo venga alla luce. Il legislatore della Regione Lombardia, per esempio, ha già stanziato 300.000 euro nel 2017 per la lotta contro il bullismo e il cyberbullismo ad enti e associazioni dedite a contrastare il fenomeno, istituendo altresì la Consulta regionale sul bullismo presso la Giunta. Mi pare una forte attenzione alla questione sociale e a tutto ciò che riguarda la tutela e la protezione dei più deboli. È un esempio che dovrebbe già mettere in condizioni l'Assemblea di approvare questo disegno di legge in modo veloce, perché sicuramente essa sarà soggetta ad un quarto esame da parte della Camera, che esaminerà le modifiche che abbiamo apportato. C'è da dire che le modifiche apportate in Commissione sono state sicuramente migliorative del testo. Vorrei qui richiamare quanto ha dichiarato la senatrice Rizzotti, affermando che questa volta il bicameralismo perfetto ha fatto un buon lavoro. Ci siamo ispirati al lavoro fatto in Regione Lombardia, con lo stanziamento dei 300.000 euro per questa problematica, ed abbiamo chiesto in un nostro emendamento che la dotazione economica su questa legge fosse aumentata. Spero che non si faccia appello, come succede spesso, alla questione legata all'articolo 81 della Costituzione; è pur vero che alcune previsioni di spesa non trovano subito copertura, ma credo che qualche soldo in più possa mettere in condizione una legge, che è magari anche perfettibile e può essere oggetto di affinamento nel prossimo futuro, di trovare la possibilità di un percorso agevolato e di arrivare ad una lineare gestione di una problematica, che è talmente veloce nel suo percorso che a volte non si riesce a stargli dietro. Abbiamo quindi presentato un emendamento in questo senso e credo che, se il Governo avrà la possibilità di mettere qualche soldo in più, saranno sicuramente soldi ben spesi. C'è poi la questione legata alle problematiche familiari. Non sempre la scuola è in grado di gestire queste problematiche e non sempre i genitori hanno la capacità di comprendere che i figli sanno utilizzare le nuove tecnologie - perché magari proprio loro non sono in grado di averne conoscenza - e ciò produce danni gravissimi. Si può morire di cyberbullismo? Pare proprio di sì. Addirittura in alcuni Paesi del Nord Europa, ma non solo, ci sono stati alcuni casi di ragazzini che si sono suicidati per i risvolti negativi che hanno avuto nei confronti di alcuni soggetti che hanno pubblicato delle foto o dei video e ciò li ha indotti a togliersi la vita per la vergogna che provavano. Qual è allora il nostro compito? In questi ultimi quindici giorni abbiamo affrontato delle problematiche piuttosto serie: la questione delle slot machine all'inizio di questa settimana, la questione della Protezione Civile che sarà affrontata la settimana prossima e questo disegno di legge che stiamo ora nuovamente esaminando, che sicuramente è stato migliorato e che ha avuto un percorso di carattere legislativo piuttosto serio negli ultimi dieci anni. Credo che dalla prima versione del disegno di legge sul cyberbullismo ad oggi le cose siano molto cambiate; pertanto, già in questo disegno di legge oggi in approvazione abbiamo cercato anche di prevedere fenomeni che andranno sicuramente a prodursi nel prossimo futuro. Per tale ragione, a mio avviso, questo provvedimento può essere la base di una legge che però deve restare aperta e aggiornata continuamente. L'apporto tecnologico è infatti talmente veloce che comporterà un lavoro di aggiustamento e di ammodernamento che sicuramente questo Parlamento sarà in grado di attuare. Noi abbiamo contribuito in 1ᵃ Commissione con parecchi emendamenti e spero ci sia la possibilità, come successo già in quella sede, di approvarli, perché abbiamo veramente a cuore un mondo, a volte nascosto e a volte silenzioso, che però nelle sue espressioni massime può fare assolutamente un gran rumore e dei grandissimi danni. Concludo qui il mio intervento, signor Presidente, riservandomi di fare altre considerazioni in dichiarazione di voto. PRESIDENTE. È iscritta a parlare la senatrice Fasiolo. Ne ha facoltà.
2017-01-26	M5S	BlundoRosettaEnza	Per questo motivo consideriamo positivo che il testo approvato dalla Commissione affari costituzionali si concentri nuovamente - e direi giustamente - sullo specifico della tutela del minore e garantisca così una maggiore efficacia nella sua applicazione. Come già precisato nel mio intervento in dichiarazione di voto nel corso della prima lettura del provvedimento nel maggio 2015, quando sono stati accolti numerosi nostri emendamenti, un ruolo fondamentale, soprattutto di prevenzione, deve essere svolto in questi casi dalla scuola, che non solo deve educare all'uso consapevole e informato di Internet, ma anche dotarsi di figure professionali che sappiano fare adeguata prevenzione all'interno del contesto educante e supportare efficacemente le vittime di bullismo e cyberbullismo, nonché coloro che - consapevolmente e inconsapevolmente - sono responsabili di atti vessatori, minacce, e istigazione al suicidio.
2017-01-26	M5S	BlundoRosettaEnza	Questo era lo spirito dell'ordine del giorno, che avevo presentato ed era stato accolto in prima lettura, che impegnava il Governo a prevedere, all'interno di ogni plesso scolastico e nel rispetto dell'autonomia, la figura del pedagogista come elemento di raccordo tra la scuola e la famiglia, per l'individuazione dei migliori percorsi educativo-riabilitativi e come risorsa dotata di grande esperienza nel campo delle metodologie e della didattica di insegnamento, ma anche nella capacità di individuare, con strumenti innovativi, i diversi stili di apprendimento e le differenti cause del disagio, difficoltà legate a motivazioni personali, relazionali ed emotive, che, se non riconosciute e non trattate in modo opportuno, possono generare i comportamenti di bullismo e cyberbullismo del singolo o di gruppo.
2017-01-26	M5S	MontevecchiMichela	Signor Presidente, leggerò un comunicato diramato da alcune associazioni di docenti e della scuola: il Comitato nazionale LIP per la scuola della Costituzione, i Partigiani della scuola pubblica, il Coordinamento nazionale per la scuola della Costituzione, il Manifesto dei 500 lavoratori autoconvocati delle scuole di Roma e Lazio, Illumin'Italia, CISP e altri. Il comunicato afferma che nonostante il cambio di Esecutivo «l'arroganza del Governo è rimasta intatta. Lo testimoniano le procedure applicate ai decreti legislativi previsti dalla legge 107» la cosiddetta buona scuola «che già da sola ha devastato la scuola della Costituzione, presentati senza alcun controllo democratico: nessun confronto con il mondo della scuola, con le associazioni, le forze politiche, i sindacati. Il Governo ha scelto piuttosto di forzare lo spirito dell'articolo 76 della Carta, che assegna all'Esecutivo la delega legislativa con un tempo limitato, e di usare un espediente della legge n. 107 per prorogare i termini di scadenza dell'esercizio della delega stessa. Il Governo ha messo le Commissioni parlamentari nell'impossibilità di rendere pareri ponderati, dovendosi esprimere in pochissimo tempo su ben otto provvedimenti, ciascuno riguardante materie delicate e complesse. Un film già visto, considerato il modo in cui nel 2015 passò, a dispetto dell'avversione del mondo della scuola e di uno sciopero straordinario, la cosiddetta buona scuola. Questa situazione mina la credibilità del lavoro delle Commissioni permanenti di Camera e Senato e rende del tutto inutili le audizioni in Commissione, che, a causa appunto dei tempi ristretti, non potranno durare più di due minuti per ciascun soggetto. Il tempo dell'attesa, dell'ascolto, della negoziazione, della condivisione è scaduto da molto; non intendiamo legittimare un modo di procedere così profondamente antidemocratico ed autoritario. Pertanto non parteciperemo alle audizioni presso le Commissioni di un Parlamento che speriamo prima o poi ricordi qual è la sua funzione nell'architettura istituzionale della Repubblica. Quello che non è stato fatto in 18 mesi non può essere sanato in poche ore di "gioco delle parti" ad uso del ripristino apparente di una interlocuzione solo di facciata. La democrazia è ben altro dallo stucchevole esercizio di autoritarismo venato di sprazzi estemporanei di falso contraddittorio. La democrazia è cosa seria, come serio ed intransigente è il nostro rifiuto di avallare la politica di annientamento della scuola della Costituzione, che anche queste pericolosissime deleghe perseguono. Per tali provvedimenti esigiamo - tutti insieme e convintamente - un unico atto: il ritiro». Questo dice il mondo della scuola.
2017-01-26	M5S	SerraManuela	Che senso ha, allora, pensare di poter portare avanti un sistema e di cambiarlo, addossarsi questa responsabilità e proporre il cambiamento, se poi, con il testo del provvedimento sulla buona scuola, vediamo che il potenziamento non serve, o meglio, è in qualche modo umiliato, come vengono umiliati i docenti, non essendo concessa loro la possibilità di svolgere il proprio lavoro? Che senso ha se poi i fondi mancano, perché è un continuo spostare soldi da una parte all'altra, soprattutto nel momento in cui si utilizzano gli stessi fondi sia per l'integrazione che per la formazione? Mi chiedo, dunque: quale responsabilità, come parlamentari e come persone, ci dobbiamo assumere in relazione a questa realtà? Concludo dicendo che certamente molto dipende da noi - come affermava la collega - in qualità di genitori, educatori e insegnanti, però occorre aggiungere che come legislatori una responsabilità l'abbiamo adesso ed è quella di portare avanti un testo di legge che sia equilibrato e funzionale alle attuali necessità.
2017-01-26	M5S	SerraManuela	Ci si deve veramente concentrare sulla fase di formazione. È vero, come dice il relatore Palermo (che ringrazio per aver riportato il testo, che era stato stravolto alla Camera dei deputati, a un'idea di prevenzione), che a scuola deve essere fatta una prevenzione funzionale. Però, ciò che manca veramente è la voglia di fare, perché non possiamo slegare questo disegno di legge da tutto quanto c'è all'interno della scuola e del sistema della polizia postale, sottoposta, quest'ultima, a un vero e proprio smantellamento. Anche questa è una realtà di cui dobbiamo prendere atto e coscienza.
2017-01-26	M5S	SerraManuela	Ma cosa succede? La tecnologia, benché sia funzionale, è assolutamente impossibile da bloccare e mancano l'educazione, la formazione e la conoscenza che invece si dovrebbero realizzare a scuola. Nonostante la legge sulla buona scuola, che interviene sul potenziamento, nella realtà dei fatti ci sono tutt'ora docenti che non riescono a portare avanti il loro lavoro perché sono docenti parcheggiati in aula e non sanno cosa fare, benché siano professori di filosofia o psicologia che potrebbero dare una mano per fare un lavoro serio sull'educazione. Adesso arriveranno i decreti delegati: chissà, speriamo che in qualche modo questi decreti ci aiutino a dare valore all'educazione e alla formazione.
2017-01-26	M5S	SerraManuela	Nel disegno di legge sul cyberbullismo, assolutamente utile per dare anche coscienza di quello che sta avvenendo nella realtà, è spiegato, all'articolo 3, comma 7, che i fondi corrispondenti vengono tolti dai Fondi di riserva e speciali della missione «Fondi da ripartire» dello stato di previsione del Ministero dell'economia e delle finanze. Ciò significa che vengono utilizzati fondi che erano stati previsti per l'integrazione, il lavoro sulla disabilità e il lavoro che gli insegnanti e gli educatori della scuola devono fare dentro la scuola. Mi chiedo, allora: vogliamo veramente che tutto questo cambi? Vogliamo veramente che ci sia una reale e funzionale attenzione al sistema dell'educazione, oppure no? Se si continua a lavorare su sistemi senza che però, alla fine, vi siano fondi e la possibilità di spendere, come si può veramente formare il docente e il dirigente scolastico? Abbiamo ancora dirigenti scolastici che, terribilmente e quasi tristemente, dicono: non mi aspettavo che nella mia scuola potesse accadere questo! Questo non lo possiamo assolutamente più sentire.
2017-01-26	PD	CociancichRoberto	In questo disegno di legge che oggi andiamo ad approvare è stata messa in evidenza la necessità di porre l'accento non sull'aspetto sanzionatorio-punitivo per affrontare il problema, ma sull'aspetto educativo. Io credo che educare e non punire sia la giusta strategia per fenomeni di questo tipo; ma per educare è anche necessario comprendere. Bisogna comprendere almeno tre aspetti: anzitutto, le dimensioni del fenomeno. Da questo punto di vista, molti elementi sono già stati evidenziati; io stesso vorrei attrarre l'attenzione dei colleghi anche sul dossier predisposto dagli uffici, che mette in evidenza dati davvero drammatici. Risulta, infatti, che più di uno su due giovani italiani, tra gli undici e i diciassette anni, è stato in qualche modo oggetto di comportamenti offensivi: stiamo parlando di una media nazionale di oltre il 52 per cento. Questo dà la sensazione di un fenomeno tanto grande quanto, per certi aspetti, sconosciuto. Le dimensioni sono elevatissime e sono da rapportarsi alla crescita e alla diffusione degli strumenti tecnologici oggi disponibili: PC, tablet, cellulari, che evidentemente fino a pochi anni fa non c'erano, che oggi vengono utilizzati in un modo che non era forse facilmente prevedibile, ma che di fatto sono diventati strumenti di comportamenti di offesa e di aggressione reciproca. Il disegno di legge all'esame mette in evidenza, all'articolo 1, quali sono questi comportamenti: atteggiamenti che inducono una o più vittime ad avere sentimenti di ansia, di timore, di isolamento, di emarginazione; comportamenti vessatori, pressioni o violenze fisiche e psicologiche; l'istigazione al suicidio o all'autolesionismo, minacce o ricatti; furti o danneggiamenti; offese o derisioni per ragioni di lingua, di etnia, di religione, di orientamento sessuale, per l'aspetto fisico, la disabilità o altre condizioni personali e sociali della vittima. È un elenco terrificante: è inquietante sapere che la metà della popolazione giovanile italiana si trova sistematicamente a contatto con comportamenti di questo genere. Credo che non possiamo esimerci dal domandarci quale sia la società che stiamo, poco per volta, costruendo: quali saranno le donne e gli uomini del domani, se passano attraverso questa fornace di violenza, di intolleranza, di terribile aggressione reciproca? Del resto, è necessario comprendere che gli autori delle intimidazioni sono a loro volta, il più delle volte, dei minori: quindi, il fenomeno non è riconducibile alla visione dell'orco contro la giovane vittima. Spesso sono giovani che usano violenza nei confronti di altri giovani, minori che aggrediscono altri minori. Questo deve indurci a un terzo sforzo di comprensione, oltre a quello della dimensione e della natura di queste aggressioni: comprendere le ragioni di questa situazione. Credo che, per quanto si possa stigmatizzare - ed è doveroso farlo - un utilizzo tanto violento della rete, un uso terribile di questi strumenti, dobbiamo rifuggire da un mero approccio moralistico che metta da una parte i buoni e dall'altra i cattivi, perché non è un approccio sufficiente e adeguato. In realtà, credo che le radici di questa situazione siano più profonde e trovino la propria linfa in una cultura della violenza profondamente diffusa nella nostra società, che viene oggi considerata in qualche modo normale. A mio avviso, dovrebbe esserci una chiamata a un'assunzione di responsabilità collettiva e non si può soltanto imputare agli autori materiali di questi atti di intimidazione, di cyberbullismo, una responsabilità che gravi solo su di loro. In realtà, purtroppo, in parte è una responsabilità di tutti noi. Dovremmo avere l'onestà intellettuale di capire che tutti siamo compartecipi del problema e quindi dobbiamo essere compartecipi anche della soluzione. Se noi - e dico noi come politici, operatori culturali e dei media e attori dell'educazione - fossimo capaci di diventare operatori di una cultura diversa e di promuoverla, allora forse sarebbe possibile introdurre nella nostra società elementi correttivi e anticorpi nei quali poter trovare una via di salvezza. Sono estremamente preoccupato, perché vedo che in questa vicenda si confrontano due, forse tre grandi fragilità. La prima è quella degli stessi componenti del branco: il cyberbullismo, infatti, si pratica in gruppo; non si ha semplicemente un individuo contro un altro, ma spesso un gruppo di persone che si accanisce contro il soggetto percepito come l'elemento più debole. A loro volta, però, tutti i membri del branco sono una sommatoria di fragilità, che si appoggiano l'una all'altra con atteggiamenti di violenza e di aggressività nei confronti di un altro, per riuscire a trovare una forza che in realtà è mancante. Quando si va poi a intervistare, interrogare e sentire i protagonisti di queste violenze, si scoprono fragilità individuali, immaturità e inconsapevolezze che sono altrettanto sbalorditive. Questo è un fenomeno di cui non possiamo non occuparci nel momento in cui parliamo del cyberbullismo, perché anche costoro - che non voglio definire vittime, parola che mi sembra inappropriata - sono parte della malattia di cui ci stiamo occupando. Vi è poi l'aspetto della vittima che subisce queste aggressioni: mi colpisce molto il tema del silenzio, perché la vittima subisce in silenzio e, come abbiamo visto, non trova la forza di ribellarsi, se non con la ribellione estrema, di un atto di autolesionismo, che può arrivare addirittura al suicidio. Credo che questa sia la dimostrazione di un gesto estremo di rivolta nei confronti di un sistema che si pensa di non poter in alcun modo cambiare. Chi giunge alla conclusione che non c'è altra soluzione se non quella di togliersi la vita lo fa, credo, anche come un atto di accusa nei confronti non soltanto dei persecutori diretti, ma anche di quel mondo adulto che non è in grado di accorgersi di quel dramma né di intraprendere alcuna misura di sostegno o alcun tipo di aiuto, di ascolto, di promozione o di accoglienza nei confronti di chi sta vivendo una tragedia individuale, che viene vissuta personalmente senza essere manifestata, se non nelle lettere drammatiche e inquietanti che ci vengono lasciate. Credo che il disegno di legge in esame abbia questo, di importante: offre una prospettiva, un safe harbour, un porto sicuro nel momento in cui mette a disposizione un percorso e un gruppo di riflessione; rinuncia alla prospettiva veramente sanzionatoria, come abbiamo detto, ma prospetta invece un lavoro di persone che si mettono insieme e prevedono una programmazione. Sotto questo profilo, mi piace ricordare che pochissimi giorni fa anche la Regione Lombardia ha introdotto una nuova norma regionale, che individua nella relazione un punto, a mio avviso, importante: «Si deve intervenire attraverso una programmazione complessa e strutturata a lungo termine, che preveda necessariamente la partecipazione attiva della famiglia, della comunità scolastica e delle istituzioni del territorio, in una prospettiva di corresponsabilità, co-progettazione e condivisione dello sfondo valoriale». Credo che sia questa la strada da intraprendere e che si debba fare appello certamente agli operatori della scuola, alle famiglie e anche alle associazioni, al mondo del volontariato e ai giovani stessi, che devono essere chiamati a diventare protagonisti di una società diversa, facendo appello alle loro migliori forze, energie e intelligenze. Quindi, i giovani sono anche loro parte della soluzione e tutti noi non possiamo tirarci fuori dalla questione approvando questa legge perché non basta e dobbiamo cercare di mettere insieme, come ho accennato nel mio discorso, tutta una serie di elementi che creino una cultura diversa, dell'accettazione, del gusto della differenza e dell'accoglienza reciproca. Senza questo, temo che anche questa norma rischi di essere una soluzione estremamente parziale per quanto assolutamente necessaria.
2017-01-26	PD	FasioloLaura	Ho partecipato, come dirigente scolastico, a diverse iniziative sul tema, anche all'estero: sia la Scozia che la Danimarca, già all'inizio degli anni 2000, avevano una forte sensibilità su questo tema, investivano tante risorse sul cyberbullismo e avevano adottato una politica antibullismo ( policy anti-bullying ). Noi ci siamo arrivati attraverso una serie di sperimentazioni nel corso di molti anni, che hanno visto il Ministero dell'istruzione, dell'università e della ricerca protagonista di tentativi, ad esempio quello del 2007: sono state fatte formazioni, anche interessanti, ci sono state varie iniziative, che hanno avuto un certo successo e che, però, non hanno avuto grande seguito. Nel 2012, poi, con l'autonomia scolastica vi fu un altro tentativo: il Ministro dell'istruzione emanò linee guida per la definizione di un organico di rete territoriale tra istituzioni scolastiche. C'erano, quindi, nel nostro Paese alcune realtà pilota, reti di scuole che cercavano di portare avanti iniziative antibullismo. Il fenomeno è, comunque, a tal punto dilagante che finalmente - anche grazie alla legge sulla buona scuola - oggi lo affrontiamo, anche tramite un organico arricchito. Sicuramente interverremo in un quadro di riforma e di risorse aggiuntive, soprattutto lavorando in un tavolo interistituzionale. Il problema, infatti, non deve essere delegato alla scuola, ma deve essere assunto responsabilmente da varie istituzioni e da vari Ministeri che interagiscano in un tavolo interministeriale permanente, cui partecipino reti di scuole, aziende sanitarie, gestore della rete, Garante per la protezione dei dati personali, Agcom, Polizia postale e via dicendo. Quindi, l'interistituzionalità è il momento forte, il momento pregnante, anche perché per risolvere in maniera efficace il problema bisogna lavorare insieme, in sinergia, come da tanti è stato detto, e lo faremo. È un dovere assolutamente categorico finirla con atteggiamenti punitivi, che sono stati molto spesso anche ripetuti in Assemblea: atteggiamenti di ricerca del colpevole, atteggiamenti di carattere repressivo. L'approccio giusto ovviamente deve essere quello formativo, educativo e - perché no? - informativo, responsabilizzante ed educante di tutta la comunità, che spesso è in grande difficoltà nel gestire il problema. Ho visto genitori molto spesso disarmati, insegnanti molto spesso esitanti, che sentivano la necessità di intervenire ma che avevano anche grandi esitazioni sulle modalità. Ecco che, allora, bisogna lavorare insieme. Non ripeto dati che molti hanno precedentemente riportato. Si tratta di dati dell'ISTAT, del CENSIS e di altri enti, che sono veramente preoccupanti in quanto si parla di percentuali del 50 per cento. Utilizziamo tutte le buone pratiche. Voglio richiamare il titolo della guida che è stato prima citato: «Pensa prima di condividere». Pensiamo anche noi prima di condividere un disegno di legge che non sia veramente perfetto, perché il provvedimento in esame deve uscire dalle Aule parlamentari veramente perfetto, funzionale ed efficace.
2017-01-26	PD	FasioloLaura	L'adolescenza ne è il tempo, e la scuola, in particolare la scuola media e il primo biennio della secondaria, è il luogo educativo efficace in cui si può e si deve intervenire. Pertanto, il disegno di legge - e ringrazio la senatrice Ferrara per averlo strutturato così opportunamente - deve essere focalizzato in quella età scolare, altrimenti rischia di perdere di senso e di disperdere la sua efficacia.
2017-01-26	PD	FaveroNicoletta	Signor Presidente, onorevoli colleghi, come è stato ricordato, oggi stiamo esaminando un provvedimento che proviene dalla Camera e che verrà modificato. Il disegno di legge, approvato il 20 settembre a Montecitorio, è stato presentato dalla collega senatrice e collega insegnante Ferrara. Lei è l'insegnante di una vittima, Carolina Pisicchio, la ragazza molestata sui social network e con sms prima di lanciarsi da un balcone. La ragazza aveva scritto una lettera, in cui si legge: «Perché questo? Il bullismo, tutto qui. Le parole fanno più male delle botte (...) Non importa che lingua sia». Il papà di Carolina, Paolo, che combatte e continua ad andare nelle scuole con la collega Elena e con tanti di noi, dice e ricorda: «La rete, se usata male, ti perfora l'anima». Noi abbiamo dati agghiaccianti, che sono stati ricordati, ma non dobbiamo smettere di ripeterli soprattutto ai ragazzi, agli educatori, ai genitori e a noi adulti. Secondo i dati Skuola net, CENSIS e Polpost, il 6 per cento degli adolescenti e preadolescenti in Italia sono vittime di cyberbullismo; l'11 per cento ha tentato il suicidio; il 50 per cento delle vittime è autolesionista e ha pensato al suicidio; il 77 per cento dei nostri presidi ci dice che ritiene che sul web sia più frequente il bullismo. Ma non siamo all'anno zero: abbiamo una buona legge, la legge n. 107 del 2015, cosiddetta della buona scuola, che prevede tutta una serie di articoli che aiutano questa proposta di legge. Tra gli obiettivi voglio ricordare in particolare la cittadinanza attiva e democratica, che valorizza l'educazione interculturale, il rispetto delle differenze, il dialogo tra le culture. Se infatti, come è stato ricordato dal relatore, senatore Palermo, dobbiamo formare ed educare, dobbiamo avere degli strumenti che siano agili e veloci e quindi l'assunzione della responsabilità, la solidarietà, la consapevolezza dei diritti e dei doveri, (sì, perché ci sono diritti ma anche doveri), la conoscenza della materia giuridica e poi anche la legalità. È importantissimo, perché bisogna sviluppare comportamenti che siano responsabili, ispirati alla conoscenza ed al rispetto della legalità, la sostenibilità ambientale il patrimonio e poi le competenze digitali. Ecco ci siamo: questo è un argomento che non esisteva qualche anno fa. Ormai sono a fine carriera, quest'anno andrò in pensione dopo 42 anni di insegnamento nella scuola e all'inizio della mia carriera non avevo questi problemi, perché le competenze digitali non erano previste, adesso devono essere introdotte. Fra gli obiettivi da perseguire, quindi, vi è anche lo sviluppo delle competenze digitali degli studenti, con riguardo al pensiero computazionale, all'utilizzo critico e consapevole dei social network e dei media, nonché alla produzione ed ai legami con il mondo del lavoro. La prevenzione ed il contrasto al cyberbullismo passano attraverso il contrasto alla dispersione scolastica e ad ogni forma di discriminazione e di bullismo, ma ci vogliono le risorse e le risorse ci sono e sono anche già state appostate all'interno della legge della buona scuola, discorso portato avanti - lo ricordo - dalla senatrice Giannini, allora ministro, anche con una buona appostazione di risorse: 40 milioni di euro per tutti i percorsi scolastici, grazie ai quali i presidi ed i consigli scolastici possono scegliere in autonomia, in presenza di un disagio conclamato o di episodi ripetuti, di destinare delle risorse proprio dove necessario, quindi anche alla lotta ed alla prevenzione del cyberbullismo; è stato poi stanziato 1 miliardo di euro per il piano nazionale della scuola digitale, che prevede la formazione all'uso critico dello strumento attraverso la preparazione, un investimento forte sui docenti, che sono quelli che devono veicolare le cose. Già nell'intervento precedente ho ricordato però un aspetto particolarmente importante: la responsabilità, non solo quella dei ragazzi, ma anche quella di noi adulti, soprattutto docenti. Siamo di fronte ad un fenomeno sociale, come abbiamo detto, che ha rivoluzionato anche il modo di comunicare. È una piaga sociale come ve ne sono tante altre in questo momento. Come la ludopatia, di cui abbiamo parlato anche ieri il cyberbullismo è un fenomeno che ha avuto un'impennata e allora ci si chiede: serve una legge che disciplini e sanzioni, che renda colpevoli coloro che si macchiano di questi comportamenti? Occorre sconfiggere questa piaga, debellare una devianza che ammorba i nostri bambini ed i nostri adolescenti, che sono nativi digitali diversamente da noi, che siamo immigrati digitali, ma sono incapaci di reagire davanti ai pericoli della rete che possono minacciare i nostri bambini fin da piccoli. Ricordo di aver parlato di un problema, emerso da una ricerca condotta negli Stati Uniti, relativo a piccoli di due anni, anche di un anno e mezzo, che già interagiscono con l'iPad e con lo smartphone : sono capaci di fruire di applicazioni a due anni. Si tratta di un grosso problema, perché la loro crescita va accompagnata, la crescita fisica, ma anche la crescita in questo percorso. Pertanto, a prescindere dalla legge, serve un riesame generale di coscienza, la nostra coscienza, la coscienza di noi educatori e la coscienza di noi adulti. Dobbiamo renderci conto che c'è una generazione di ragazzi modificati geneticamente. Hanno qualcosa in più: hanno le orecchie, tutti i nostri sensi, ma hanno una protesi in più che è lo smartphone, che è l'iPad, che li mette in contatto, e lo hanno sempre, giorno e notte, dormono con lo smartphone, ci vivono e vogliono sempre il cellulare di ultima generazione. È una propaggine. I giovanissimi fanno però sempre più fatica a capire la differenza tra i giochi di ruolo e la realtà: abituati ad uno zapping continuo, a cambiare continuamente il movimento e il ruolo, pensano poi che quella sia la realtà. Il calcio è vissuto spesso all'interno dello smartphone. I giochi che facevo da piccola con i compagni della mia età, loro li fanno virtualmente e sono abbacinati dalla gloria e dalla volontà di seguire un like, un'amicizia, una frazione di celebrità sul web. Inoltre si videoregistrano; c'è questa corsa, questa bulimia ad apparire. Sfrecciano sulle moto facendo vedere il contachilometri e poi postano il tutto, diventa tutto virale. Oppure si videoregistrano in occasione di atteggiamenti provocanti e provocatori, e il sesso in questo caso fa da padrone: arrivano allora i ricatti e situazioni veramente incredibili. Bisogna educare i nostri figli ad un privilegio, quello di essere diversi e a comprendere la positività della diseguaglianza. Dobbiamo tornare ad essere autorevoli: i ragazzi e i bambini devono avere dei binari nei quali devono correre e noi dobbiamo dire a volte no, alcune cose non si devono e non si possono fare. Ci deve essere, anche da parte della società, una forma che in questo caso è molto scarsa: l'inibizione. Serve, a volte, anche capire che gli adulti non gradiscono determinati comportamenti; magari da piccolo non lo capisci, ma poi alcune azioni non le fai perché hai paura, hai pudore. Bisogna avere rispetto. In tutto questo giocano quindi gli adulti, le scuole, la Polizia postale e i carabinieri, che ringrazio per l'azione puntuale che fanno non di repressione, ma di prevenzione anche all'interno della scuola, seguendo un percorso anche di ricerca. Ricordo anche Save the Children, il Telefono azzurro e tutte le associazioni che si occupano di prevenzione. Quindi, prevenire e formare per far crescere dei ragazzi che siano adulti consapevoli, cresciuti con questo dispositivo che ormai purtroppo - dico purtroppo come educatrice - viene dato anche a bambini della scuola elementare, che nella cartella e nello zaino hanno lo smartphone e non sanno che rischi corrono quando rispondono a determinate sollecitazioni e si eccitano quando vedono che ci sono risposte positive verso comportamenti che noi sappiamo essere assolutamente da reprimere. Grazie quindi, signor Presidente; grazie ancora a chi ha voluto fortemente portare avanti questo provvedimento, che sarà un utile strumento non soltanto per le scuole, che già hanno formato una grande rete e stanno lavorando molto bene, ma anche per tutti gli educatori. Infine, una riflessione per noi adulti: abituiamoci a dire ogni tanto qualche no ai nostri figli e ai nostri nipoti. Non tutto è lecito. Ci sono dei diritti, ci sono dei doveri e ci sono delle regole cui dobbiamo partecipare e anche i bambini devono farlo.
2017-01-26	PD	MattesiniDonella	Infatti i minori non sono piccoli adulti, i minori sono soggetti di diritto ed è necessario che siano a loro riservate specifiche normative non diluite in generici provvedimenti. Tra l'altro, questa ottica ha permeato di sé il provvedimento sul cyberbullismo che abbiamo licenziato l'anno scorso e che la Camera ha modificato, aprendolo ed ampliandolo al tema del rapporto adulti-rete, che è sicuramente di grande rilevanza e va trattato anche urgentemente, perché i problemi che solleva sono importantissimi: si va dalla difesa della propria privacy alla libertà individuale, all' hate speech (l'incitamento all'odio), alle bufale e quant'altro. Tutto questo va affrontato e normato ma vorrei precisare e dire in modo molto chiaro che minori e adulti sono soggetti diversi: i minori hanno diritto ad essere tutelati da norme specificatamente dedicate. Tale diritto deve essere reso esigibile da quelli che io chiamo i portatori di dovere. Ciò deve essere attuato nella logica educativa tipica per i soggetti in età evolutiva, una logica educativa orientata a promuovere la responsabilità, per i bambini, le bambine, i ragazzi e le ragazze, legata però inscindibilmente all'esigibilità degli stessi diritti. Questo approccio promuove la dimensione educativa, civica e comunitaria; anzi, oggi, ancor più che ieri, serve un patto, un'alleanza capace di rafforzare il diritto dei minori ed una specifica protezione. Ciò va fatto anche con riferimento al fenomeno del cyberbullismo. Per questo, ribadisco, condivido la scelta fatta dalla Commissione affari costituzionali e dal relatore, decisa tra l'altro a larga maggioranza (come ribadito anche nel dibattito in quest'Aula), di tornare all'approccio culturale e politico del testo originario. Il provvedimento che ci apprestiamo a votare non è basato su atteggiamenti sanzionatori, non criminalizza il web, bensì è basato sulla prevenzione e sulla promozione culturale dell'uso corretto della rete, mettendo però al centro la responsabilità individuale e collettiva sia dei minori che degli adulti. Gli adulti, però, non sembrano avere piena consapevolezza del pericolo insito nella rete. Da un sondaggio del 2014 effettuato in ambito europeo, rivolto sia ai ragazzi che agli adulti, risulta che il 35 per cento dei ragazzi che dichiarava di aver subito atti di cyberbullismo aveva compiuto atti di autolesionismo, il 55 per cento era caduto in depressione e il 38 per cento aveva pensato al suicidio. Dall'altra parte, invece, gli adulti soggetti dell'indagine avevano avuto una posizione completamente opposta. Pensate che il 31 per cento di loro considera il cyberbullismo come un atto normale in fase di crescita, il 6 per cento addirittura pensa che il cyberbullismo formi il carattere e il 50 per cento di loro non ha alcuna percezione della violenza che subisce chi è oggetto di cyberbullismo. Per questo è importantissima una legge che parli al mondo dei minori ma anche al mondo degli adulti. Voglio sottolineare alcuni aspetti del provvedimento al nostro esame, due in modo particolare. In primo luogo, vorrei evidenziare il fatto che è stato messo al centro l'elemento educativo e quindi la scuola, cioè il luogo nel quale si verificano, da quello che ci dicono i dati, circa il 90 per cento degli episodi di cyberbullismo. Il provvedimento mette al centro la scuola in modo importante, puntando sulla formazione del personale. In questo senso vi è un impegno importantissimo e specifico che voglio sottolineare, perché formare gli insegnanti in stretta collaborazione con le famiglie e con le istituzioni locali, significa che l'educazione all'uso consapevole della rete sarà un'attività permanente e quindi, uscendo dalla logica dei progetti che nascono e poi muoiono, diventerà quasi una sorta di DNA del processo educativo. Questa legge andrà incontro anche alle richieste dei ragazzi perché, citando un'altra indagine, sono i ragazzi stessi che dicono che vivono il cyberbullismo come il principale elemento di difficoltà, una vera e propria minaccia alla propria vita privata e l'83 per cento di questi ragazzi dice che vorrebbe un corso a scuola sull'uso dei social. Il 31 per cento di loro dice che nessuno gli ha mai spiegato il corretto uso dei social stessi. Vorrei sottolineare anche il dato che il 26 per cento di loro chatta a scuola. Il cyberbullismo, poi, coinvolge in modo indifferenziato maschi e femmine. Un altro dato importante è che l'83 per cento di questi ragazzi ci dice di conoscere un minore di tredici anni che ha un proprio profilo su Facebook. Voglio sottolineare un altro aspetto, ovvero la previsione della definizione di un piano di azione integrato anche attraverso la costituzione di un tavolo tecnico, sia a livello nazionale sia a livello locale, composto dai vari Ministeri interessati. Questo è particolarmente importante, e auspico - sono convinta - che i tavoli nazionale e locale saranno inclusivi e attiveranno tutto il loro percorso attraverso la formazione e la cooperazione di tutti i soggetti istituzionali, ma anche la co-formazione: non quindi, una formazione disgiunta dei singoli soggetti, ma la co-formazione, perché solo con essa si costruisce, non solo un argine al dilagare del fenomeno del cyberbullismo, ma anche una nuova e comune consapevolezza che aiuterà altresì a evitare pesanti conseguenze a chi non usa correttamente il web. Quindi, formazione e lavoro in team sono gli elementi importanti che dovranno caratterizzare il lavoro all'interno delle scuole e nella rete interistituzionale, perché è importante che la tutela dei minori sia percepita, considerata e attuata come una responsabilità collettiva che deve essere condivisa da genitori, istituzioni e operatori. La lotta al cyberbullismo non può prescindere dalla sinergia di questi soggetti e dall'uso corretto del web. Il disegno di legge all'esame non è coercitivo o punitivo, ma si fonda sulla promozione di una cultura civica basata sul rispetto per sé e per gli altri. Parlo di rispetto per sé e per gli altri perché sono queste le parole che vestono gli abiti della prevenzione e dell'educazione, perché senza queste parole educazione e prevenzione sono parole vuote. Questa è la sfida importante insita nell'approccio culturale del disegno di legge e nella sua applicazione, perché l'educazione all'uso consapevole della rete non è, non sarà e non dovrà essere solo e soltanto la messa in atto della conoscenza di una tecnica per difendersi o per difendere i minori. Se è ovviamente necessario conoscere anche le tecniche, ancora più importante è l'attivazione di un processo educativo di cittadinanza, ovvero promuovere e sostenere la consapevolezza dell'esistenza inscindibile di diritti e di responsabilità, nella inscindibilità del rispetto che ognuno di noi pretende per se stesso dal rispetto che ognuno di noi deve all'altro. Si tratta, quindi, di lavorare per sostenere la formazione di identità individuali e collettive più forti. Si tratta, ad esempio, di lavorare sulle emozioni, quindi sull'empatia, che oggi è una grande assente. Si deve avere la consapevolezza che questo disegno di legge si collega ai contenuti della legge sulla buona scuola e dei decreti attuativi. Ho parlato di rispetto per sé e per gli altri e voglio sottolineare che due sono i soggetti danneggiati dal cyberbullismo: sicuramente, in primo luogo, chi subisce atti di questo tipo, ma io considero vittima del cyberbullismo anche chi li compie. Violenti, cattivi e bulli non si nasce, lo si diventa; io mi do allora questa spiegazione: se non si nasce ma lo si diventa è perché quello che si è incontrato o che non si è incontrato nella propria vita ci ha reso fragili rispetto al rischio di attivare comportamenti così violenti. Nella ricerca fatta a livello europeo che ho citato prima c'è un dato pesantissimo, perché una percentuale molto elevata di ragazzi afferma che anche nel cyberbullismo c'è una forte influenza dell'atteggiamento dei genitori. Proprio per questo ritengo importante che il disegno di legge all'esame, che si fonda su educazione e rieducazione dei minori, debba fondarsi anche sul coinvolgimento e sull'educazione del mondo degli adulti, perché prima ancora che parlare dei minori dobbiamo parlare di noi adulti. Loro, i minori, avranno l'esigibilità dei loro diritti, di diritti veri, nel momento in cui anche noi cambieremo il nostro approccio culturale e saremo capaci di non pensare solo e soltanto a noi stessi, all'oggi, ma di pensare al domani. Concludo così. C'è una frase che sento spesso dire, e ogni volta che la sento mi si accappona la pelle: «I minori sono il nostro futuro». Questo è indicativo di un adulto centrismo malato, di un atteggiamento collettivo e individuale tutto basato su noi adulti, sull'oggi, su una logica che non ha a che fare con il futuro. Dobbiamo pensare al presente dei bambini come unico modo per essere capaci di proiettare un futuro migliore per tutti.
2017-01-26	PD	MaturaniGiuseppina	La percezione del fenomeno del cyberbullismo è cresciuta nel tempo a fronte di tanti episodi purtroppo a volte tragici che hanno riempito palinsesti televisivi, pagine di giornali; allo stesso modo, tra i tanti soggetti coinvolti è cresciuta anche la consapevolezza della necessità di una norma a tutela della dignità e dei diritti dei minori in rete; una norma, quindi, non contro la rete, ma che intende porre le basi per costruire un nuovo principio di cittadinanza digitale. La stessa proposta di legge, infatti, non aveva e non vuole avere carattere repressivo, bensì educativo, inclusivo e di prevenzione. L'impegno era ed è quello di ripartire dalle scuole e soprattutto dagli studenti che, in tutto il territorio nazionale, ci chiedono di dare una risposta ai problemi derivanti da un uso inconsapevole dei nuovi media, destinati a crescere insieme con altri fenomeni che ineriscono a forme di dipendenza da uso della rete. Noi adulti per primi dobbiamo comprendere l'importanza di utilizzare la tecnologia in modo positivo, per dare il buon esempio nei linguaggi e nelle abitudini ai più giovani, che guardano il mondo attraverso uno schermo. La scuola in questo ha un ruolo fondamentale, in quanto è chiamata ogni giorno ad affrontare la sfida più difficile, quella di educare le nuove generazioni non solo alla conoscenza di nozioni basilari e alla trasmissione del sapere, ma anche e soprattutto al rispetto dei valori fondanti di una società, a partire dal rispetto e dall'antidiscriminazione. Nell'era di Internet e della comunicazione questo compito diventa ancora più cruciale, un principio che va di pari passo al richiamo a fare squadra, dalle istituzioni alle aziende, dalle Forze dell'ordine ai genitori, passando per le associazioni che tanto impegno hanno messo e continuano a mettere sul campo. Quindi l'Aula del Senato il 20 maggio 2015 si prese carico di tutte queste richieste. Grazie a una convergenza politica trasversale il disegno di legge - come ha ricordato il relatore - fu approvato quasi all'unanimità. Immediata fu anche la soddisfazione da parte dei soggetti che avevano partecipato della stesura del testo nelle audizioni in Commissione, cui si aggiunse il sostegno di esperti, giuristi, medici, psicopedagogisti e delle famiglie, nonché di tutti i cittadini, che vedevano così nascere uno strumento di tutela dei minori online. Anche le stesse aziende e i media, per la prima volta in maniera decisa, diedero massima disponibilità a fornire strumenti e azioni per aiutare i ragazzi: un impegno cruciale per l'approvazione della stessa normativa. Alcune delle azioni previste dalla norma, inoltre, furono introdotte nelle linee di orientamento, di prevenzione e contrasto al bullismo e al cyberbullismo emanate dal Ministero dell'istruzione, dell'università e della ricerca. Senza dimenticare che lo stesso MIUR, con la legge n. 107 del 2015, ha introdotto lo sviluppo delle competenze digitali dello studente, con particolare riguardo al pensiero computazionale, all'utilizzo critico e consapevoledei social network e dei media, nonché alla produzione e ai legami con il mondo del lavoro. L'impegno di quest'Aula è stato ripreso dalla Regione Lazio - per citare l'impegno importante in questo senso di alcune Regioni - che ha approvato una legge sul bullismo che si ispira molto al disegno di legge oggi in discussione, e dalla Regione Lombardia, che ha approvato lo scorso martedì la propria normativa sul cyberbullismo. Anch'essa prende spunto dal lavoro svolto al Senato e adotta misure strategiche sul tema della formazione e della sensibilizzazione, senza dimenticare di contrastare le condotte, dando supporto alle vittime e percorsi adeguati di cura ai bulli e mettendo a disposizione opportune risorse. Tuttavia, il disegno di legge, in seconda lettura, a Montecitorio, è stato modificato - lo ricordava ampiamente il relatore - perché di fatto la norma è stata estesa anche agli adulti ed è stata inserita l'aggravante di reato dello stalking online. Di fatto, sappiamo che il cyberbullismo è già un reato, sebbene non tipicizzato, in quanto ad oggi afferiscono fattispecie di reato presenti nel codice penale. Lo dice la stessa Polizia postale in tutti gli incontri che da anni sta promuovendo in tutta Italia, ma in particolare lo dice il Ministero della giustizia che si rivolge ai ragazzi per informarli dei reati in cui incorrono senza saperlo. Il 7 maggio 2015, a pochi giorni dall'approvazione in Senato della norma, il ministro Orlando ha presentato un importante progetto che prevede l'illustrazione delle condotte di reato in cui facilmente i bulli o gli astanti possono incorrere. Ancora sul tema, il 3 novembre 2016, pochi mesi fa, è stato presentato un decalogo che ha visto la collaborazione di Facebook e di scuole coinvolte in attività creative finalizzate alla promozione e facilitazione dei contenuti anche attraverso la musica. Si tratta di un progetto, sviluppato e messo in campo dal Ministero della giustizia con Facebook, che contiene un invito alla riflessione, infatti il titolo della guida è: «Pensa prima di condividere». Quindi, proprio dal Ministero della giustizia arriva un progetto di prevenzione nell'ottica di una strategia che crea alleanze proprio con le compagnie digitali, che debbono assumersi le proprie responsabilità. Questa nostra norma proprio sui minori crea le regole per una collaborazione ineludibile e fattiva. Dobbiamo quindi essere tutti noi a responsabilizzarci e a mettere a sistema le migliori esperienze e competenze, così come peraltro previsto all'articolo 3 con la costituzione del tavolo interministeriale a cui siedono tutti i soggetti interessati al fenomeno. Solo facendo rete tutti insieme, infatti, saremo in grado di formare i nostri ragazzi alle sfide di domani e proteggerli dai pericoli di oggi.
2017-01-26	PD	OrruPamelaGiacomaGiovanna	Signor Presidente, colleghi, il disegno di legge che stiamo trattando oggi in terza lettura, a prima firma dalla collega, senatrice Ferrara, che ho convintamente sottoscritto nel testo originario, riempie un vulnus normativo sull'importante e delicato tema del cyberbullismo, che purtroppo, negli ultimi anni, ha registrato un incremento drammatico e preoccupante. Bene ha fatto la Commissione a ricondurre la proposta allo spirito iniziale e a focalizzare e ricondurre il testo sui minori e sul cyberbullismo. Il testo originario, infatti, definisce il fenomeno del cyberbullismo e lo identifica con quelle azioni aggressive e intenzionali eseguite attraverso l'uso distorto delle nuove tecnologie, azioni svolte da una singola persona, ovvero, come spesso accade, da un gruppo di persone, ragazzi, che vogliono colpire un coetaneo incapace di difendersi. È fondamentale entrare nel fenomeno, in quanto il cyberbullismo rende reale ciò che è virtuale e che quindi, di fatto, reale non è. Questo intervento normativo, nel testo esitato dalla Commissione, contiene novità davvero importanti, offrendo un quadro legislativo che permette a giovani ed adulti di poter contare su una protezione e un riferimento normativo quanto mai necessario. Come è stato già ampiamente sottolineato, l'utilizzo di Internet è ormai fondamentale per avere immediatamente notizie e collegarsi ad ogni parte del mondo. Quando io ero bambina, adolescente e studente, le ricerche si facevano sui libri, recandosi anche in biblioteca, luogo che permetteva confronto, socializzazione e condivisione. Con l'avvento di Internet la possibilità di acquisire informazioni è immediata, con un click possiamo conoscere ogni cosa, e anche se i termini utilizzati oggi, quali «condivisione» e «socializzazione», sono gli stessi di allora, tutto ciò avviene senza potersi guardare negli occhi. Come per ogni innovazione tecnologica che rappresenta un mezzo per migliorare la vita, è l'utilizzo che viene fatto del mezzo che ne determina il vantaggio o il danno e il web non sfugge a questa elementare regola. Nel caso di utilizzo distorto, e quindi nei casi di cyberbullismo, è proprio l'immediatezza che sottopone la vittima a mortificazioni e umiliazioni mediatiche incontrollate ed incontrollabili. Il termine cyberbullismo - relativamente recente - è un neologismo che sta a indicare il fenomeno di aggressione da parte di un soggetto definito cyberbullo che, in rete e prevalentemente mediante i social network, colpisce la vittima tramite la diffusione di materiale denigratorio (testi, foto e immagini) o la creazione di gruppi contro. È stato più volte sottolineato, anche in quest'Assemblea, come il fenomeno sia legato all'utilizzo sempre più diffuso dei new media tra i ragazzi e i preadolescenti, definiti nativi digitali. La rete rappresenta infatti, in molti casi, un luogo fuori dal controllo degli adulti e, purtroppo, anche dei ragazzi medesimi, alcuni dei quali attuano vere e proprie azioni violente, denigratorie e discriminatorie nei confronti di coetanei percepiti diversi per aspetto fisico, abbigliamento, orientamento sessuale, classe sociale o perché stranieri e, purtroppo, in molti casi in quanto affetti da disabilità. Il fenomeno del cyberbullismo è noto da tempo nella sua gravità. È emerso che i due terzi dei minori italiani riconoscono nel cyberbullo la principale minaccia che aleggia su di loro e che, proprio per la natura del mezzo usato, non ha confini di tempo e di spazio: dai banchi di scuola alla propria camera, al campo di calcio, di giorno come di notte. Per tanti di loro il cyberbullismo arriva a compromettere anche il rendimento scolastico. La cronaca testimonia anche di fatti che hanno visto il coinvolgimento di giovani adolescenti, confermando purtroppo quanto emerso nelle indagini svolte. Anche da fatti di cronaca e da storie vissute direttamente proprio in prima persona, la collega Ferrara ha preso spunto e ha fortemente voluto questo testo nella sua originaria formulazione. Ci sono anche diversi studi che dimostrano come le maggiori criticità in tema di prevenzione e di tutela dei dati personali (perché di ciò ci proponiamo di parlare in questo testo) e di contrasto all'uso criminogeno della rete si riscontrino proprio quando si tratta di bambini e ragazzi. Il cyberbullismo scaturisce da una condizione giovanile sommariamente racchiusa nella definizione di disagio minorile. Oggigiorno definire e circoscrivere il fenomeno del disagio minorile e giovanile non è semplice, perché il fenomeno segue e talvolta precede le complesse dinamiche nella società di oggi, laddove le crescenti difficoltà globali, economiche, sociali, valoriali, la perdita di legami forti, sicuri, duraturi, investono prima di tutto i bambini, i ragazzi, prime vittime di un cambiamento epocale che non ha ancora trovato o ritrovato punti fermi e saldi rapporti relazionali tra le varie componenti della società. Le forme che il disagio dei minori assume sono multiple, in relazione ad un ampio numero di variabili: il contesto territoriale in cui ci si trova ad operare, il luogo dell'intervento, le caratteristiche del minore e della strategia d'intervento. La diffusa difficoltà di rapporto con i pari e con l'adulto è trasversale alle diverse appartenenze socioeconomiche e assume le forme del bullismo, dell'individualismo che può degenerare in isolamento, dell'anestesia emotiva e della mancanza di capacità empatiche, della difficoltà di comunicazione coi pari e di rapporto con l'adulto. Il problema del disagio diffuso non è solo dei minori: spesso, anzi, il malessere dei figli è il campanello di allarme che rivela le difficoltà delle famiglie, della comunità locale, delle istituzioni. Infatti, non infrequentemente, alla radice dei comportamenti prepotenti dei ragazzi vi è un clima familiare carente o perché troppo permissivo e tollerante o perché troppo coercitivo. Un'efficace opera di prevenzione dovrebbe essere sviluppata attraverso una corresponsabilizzazione corretta dei genitori. In questo contesto, in tempi in cui le sollecitazioni esterne, reali e virtuali, sottopongono i minori ad un andamento sempre più veloce, sempre più contrastante ed a volte contraddittorio, diventa prioritario recuperare quel legame implicito e virtuoso tra famiglia e scuola, tra attività aggregative e sport, legame che pare spezzato e difficilmente riannodabile, ma che può costituire la vera chiave di volta per proteggere e superare i mille aspetti di disagio minorile a cui sono sottoposti i nostri ragazzi oggi. Anche la scuola deve considerare come suo questo problema e la legge n. 107 del 2015 ha in parte affrontato questo problema e sicuramente non può farcela da sola ed ha bisogno di rilevanti aiuti dalla comunità in cui è inserita per potere attuare quelle strategie di chiarimento e recupero, sia nei confronti dei ragazzi aggressivi modificandone il comportamento, sia nei confronti dei ragazzi vittime aiutandoli a fronteggiare i soprusi. Ciò, operando sia sul piano individuale sui ragazzi coinvolti attraverso colloqui con loro e con i genitori, sia operando sul piano collettivo attraverso incontri in classe, un appropriato utilizzo di filmati ed opere letterarie, rappresentazioni teatrali coinvolgenti sul piano emotivo. Se la famiglia costituisce il primo luogo sociale, educativo, valoriale, emozionale e psicologico, non di secondaria importanza è la scuola, che è il luogo dove i bambini e gli adolescenti trascorrono la maggior parte del loro tempo, dove imparano da sé a socializzare con altri che non siano i componenti del proprio nucleo familiare. In questo senso, insieme alla famiglia, costituisce il secondo polmone all'interno e attraverso il quale i ragazzi imparano a respirare, a vivere, a relazionarsi. Il disagio scolastico, dunque, è un aspetto del disagio giovanile che può manifestarsi con varie modalità, tra cui comportamenti di disturbo in classe, irrequietezza, iperattività, difficoltà di apprendimento e di attenzione, difficoltà di inserimento nel gruppo, scarsa motivazione, basso rendimento, abbandono, dispersione scolastica. Pertanto, l'urgenza dell'azione di prevenzione e controllo è assoluta; ed è quanto prevede il testo in esame. La scuola ha un ruolo strategico per dare risposte adeguate al problema del cyberbullismo e di qualsiasi forma di sopraffazione perpetrata in rete. Lo Stato e il Ministero dell'istruzione, in particolare, hanno il compito essenziale di supportare ogni iniziativa che possa fornire agli operatori scolastici e ai docenti tutti gli strumenti di tipo psicologico, giuridico e sociale per prevenire, ridurre e contrastare le nuove forme di prevaricazione e di violenza giovanile e per sviluppare e validare metodologie che fungano da supporto ai giovani nella valutazione dei rischi della navigazione in rete. Tutti dobbiamo sentirci pienamente chiamati ad aiutarci reciprocamente, a crescere per aiutare i nostri ragazzi a farlo; ma, per farlo efficacemente, dobbiamo imparare noi adulti ad ascoltare la voce e soprattutto il silenzio dei nostri figli. Questo disegno di legge rappresenta, in questo senso, un importante strumento e per questo ringrazio ancora la collega Ferrara, che con grande determinazione e generosità lo ha proposto, ed auspico che la Camera voglia licenziare il testo, così come proposto, nel più breve tempo possibile.
2017-01-26	PD	PuppatoLaura	È compito nostro, di tutta la società, delle famiglie e della scuola mettere in campo tutto il possibile affinché fatti del genere non accadano. Il cyberbullismo, di cui ci occupiamo oggi, è una pratica intimidatoria, violenta, volgare, con cui il singolo o, ancor peggio, il gruppo aggrediscono un individuo, una vittima, che diventa preda e che pian piano viene isolata dal contesto sociale. Esso gode, attraverso il web, dell'anonimato, dato dai nickname, che lasciano coperte le identità, a svantaggio di vittime che non hanno più pace. Un altro degli elementi determinanti di questa crudeltà è il suo carattere infinito: quella brutalità si procrastina all'infinito e, fino a questo provvedimento, difficilmente si riusciva a cancellarne la matrice sul web. Donne, omosessuali, bimbi sono le vittime più frequenti nell'ambito del web. Ecco perché non vogliamo che la rete sia anarchia, dove i soggetti più deboli soccombono in nome di una libertà totalmente fittizia, che assomiglia molto ad una crudeltà. La rete, con questo complesso di norme, inizia ad avere degli anticorpi, ma è necessario dotarsi di tutti gli strumenti per distinguere le situazioni e per riconoscere fonti competenti da fonti che non lo sono. È necessario affrontare di petto il tema della rete, anche all'interno della sfida culturale della parificazione, per fermare ogni forma di sopruso e violenza tra i generi. Circola un video, ancora in queste ore, in cui si rappresentano due mele, identiche fuori, rosse, turgide, mature, belle; la prima è perfetta anche internamente, mentre la seconda ha ematomi profondi, che la deterioramento sempre di più, fino ad evidenziarne, anche fisicamente, la sofferenza. A dispetto di quella normalità iniziale esterna, quindi, abbiamo due processi inversi. Trovo l'esempio molto significativo dell'enormità dei danni che una persecuzione, un timore che si perpetua, uno stalking informatico procurano in soggetti più deboli, soprattutto minori, troppo spesso privi di strumenti di difesa personale ed esposti dunque a qualsiasi rischio in relazione alla loro salute psicofisica. Tutto questo spesso diventa inaccettabile e porta persino al suicidio, alla morte. Credo che oggi stiamo facendo una buona cosa. Auspico che la Camera dei deputati provvederà in tempi rapidissimi alla definizione di questo provvedimento. Competerà poi a tutti noi, come hanno ben detto i colleghi che mi hanno preceduto, portare avanti questa importante azione di informazione generale nelle scuole e non solo. Grazie davvero.
2017-01-31	FI	BerniniAnnaMaria	BERNINI (FI-PdL XVII). Signora Presidente, abbiamo già evidenziato, per la nostra parte, in discussione generale, il nostro approccio di favore rispetto al provvedimento in esame. Lo abbiamo dibattuto ampiamente in Commissione e ci è piaciuto il modo in cui la Commissione del Senato ha affrontato il tema, senza istinti inutilmente punitivi e repressivi. Per questo - l'ho già fatto in discussione generale, ma mi sia consentito di farlo nuovamente - voglio ringraziare la presentatrice del provvedimento, la senatrice Ferrara, che ha dato l'impostazione giusta fin dall'inizio a un testo che non può essere generalizzato. Il testo si riferisce a minori che subiscono vessazioni da parte di altri minori, con un ambito di operatività molto ben definito: la norma deve essere chiara per poter essere applicabile. Non abbiamo mai avuto bisogno di norme manifesto; in particolare ora, quando un bisogno deve essere soddisfatto, non ci possiamo permettere di raccontare una storia che non abbia nel testo normativo un adeguato svolgimento. Non possiamo permetterci di deludere i nostri destinatari. Pertanto, con tutto il rispetto per i nostri colleghi della Camera, che hanno voluto, forse seguendo la più bruciante attualità, estendere l'ambito di operatività e di applicazione di questa disposizione, noi abbiamo ritenuto che per renderla veramente efficace, efficiente e operativa si dovesse tornare al perimetro iniziale; un perimetro in se stesso estremamente ambizioso e importante, perché tratta di un tema purtroppo spesso sfuggente - lo abbiamo detto tutti con parole diverse - e difficilmente captabile. È infatti difficile identificare i dispositivi attraverso cui gli atti in questione si compiono ed è difficile controllare i detonatori che rendono virali le informazioni patologiche che dai dispositivi si diramano. Ringrazio il senatore Palermo, che ha saputo gestire la seconda parte dell' iter del disegno di legge, quella di ritorno, forse la più complicata per noi, per la redazione di un testo che - lo ripeto ancora una volta - è importante, perché è questa la filosofia che noi perseguiamo, vogliamo e riteniamo efficace. Il senatore Palermo ha saputo gestire un taglia e cuci che rende la norma sartoriale, adatta alla circostanza. Non bisogna avere la vocazione di punire e reprimere, creando fattispecie fotocopia di difficile collocazione all'interno di un kit di reati e di sanzioni che già il codice penale e il codice di procedura penale contemplano a sufficienza. Lo abbiamo detto e lo ripetiamo: esistono le molestie, le violenze, le violenze private, gli atti persecutori e i furti di identità - esiste tutto questo - e l'unico modo per far sì che questa norma sia efficace è darle una funzione preventiva, educativa e di diagnosi precoce, perché molto spesso ciò che è indispensabile è ricondurre i soggetti della norma alla realtà. Conosciamo - lo abbiamo sentito in Commissione, ma è stata evocata anche negli interventi in Assemblea - la casistica del dolore e della sofferenza di persone che hanno subito vessazioni profonde, con storie che - purtroppo - si sono spesso concluse nel più drammatico dei modi. L'unico vero intervento che noi possiamo e dobbiamo attuare anche attraverso questa norma è ricondurre chi spesso, vivendo un mondo virtuale, non si rende conto di quello che sta facendo. In questo momento parlo non delle vittime, ma dei responsabili, dei cosiddetti carnefici. Ringrazio i nostri Uffici che, attraverso un dossier molto articolato e particolareggiato, ci hanno fornito una statistica da cui emerge che questi reati sono compiuti soprattutto dalle postazioni informatiche scolastiche. Ciò dà misura, tono e tempra a quell'ammonimento del questore che non è solamente un atto di imperio e di riconduzione violenta a una mano statuale che si impone in maniera imperativa, ma è anche una riconduzione alla realtà e un modo per far sì che le agenzie di senso che dei minori si devono occupare - penso alla famiglia e alla scuola - sappiano ciò che accade perché - ancora una volta lo ripeto e mi ripeto - molto spesso ciò che accade non è facilmente conoscibile anche dalle persone più vicine ai minori. Per tutti questi motivi, riteniamo che la formula adottata nel corso dell'ultimo passaggio al Senato sia quella giusta. Crediamo che la funzione educativa, non solamente sui minori, ma anche e soprattutto su coloro che dei minori si occupano (le famiglie, la scuola e le forze di Polizia postale che debbono sopprimere gli atti di bullismo), sia importante per come è delineata, ma che ancora più importante sarà la sua attuazione. Questa è una dichiarazione di intenti e un'apertura di credito che tutti noi facciamo a questa porzione di testo, senza però sottrarci a un costante controllo e monitoraggio per vedere come funziona e come è attuata. C'è una parte, di cui abbiamo discusso, che ci lascia un residuo di perplessità. È giusto e corretto che vi sia una connessione interministeriale per identificare le linee guida di attuazione di questo provvedimento, però occorre fare attenzione affinché questa connessione non scivoli nella burocrazia. Qui ci dobbiamo occupare non di burocrazia, ma di casi concreti e situazioni che purtroppo si verificano se è vero - lo abbiamo letto ed è certamente vero - che riguardano un minore su due. Si tratta di una statistica spaventosa e drammatica, che certamente - lo abbiamo detto - non può essere sanata attraverso la mera repressione. Di repressione si deve però parlare e, anche in questo senso, il testo abbozza linee guida che debbono essere monitorate e verificate nella loro attuazione. La repressione deve esservi sull'oscuramento e sull'eliminazione dei materiali intimidatori e diffamatori attraverso i quali si compie l'atto di cyberbullismo nella rete. Ciò è naturalmente affidato alla denuncia che viene fatta alle autorità di polizia e alla successiva azione inibitoria delle autorità giudiziarie, ma non possiamo pensare che questo sia sufficiente, perché i tempi debbono essere molto più brevi. Quindi, sono gli stessi detonatori della Rete, sono gli stessi erogatori (i server ) di servizi informatici che devono, peraltro in ossequio e nel rispetto dei codici di autodisciplina che loro stessi si sono assegnati, rimuovere quanto più velocemente possibile i materiali infetti, perché nella vita di un minore questi rappresentano la differenza tra la qualità fisiologica della vita di un minore e di un adolescente e la patologia più profonda. Il dato evidenziato - e con questo mi avvio a conclusione - e sanato dall'impostazione di diagnosi precoce e di garanzia dei diritti di educazione e di prevenzione che stanno in carico ai minori, è che purtroppo chiunque compia atti di cyberbullismo difficilmente si ferma a un livello intermedio, ma subisce una escalation. Molto spesso chi compie atti di cyberbullismo non si rende conto, soprattutto se l'età del minore è precoce, di quanto sta facendo, ma man mano che l'atto si compie, purtroppo la consapevolezza cresce e se non è fermata da atti di educazione o di imperio, come l'ammonimento, rischia di diventare sempre più pericolosa e violenta. In questo senso abbiamo voluto orientare il testo del nostro provvedimento, ritenendo che pene, sanzioni, repressione non siano la soluzione del problema, perché già esistono nel codice penale. Ciò che vogliamo ottenere dal provvedimento in esame è igiene, formazione, prevenzione, cultura del civismo e del vivere comune. Per tutti questi motivi, perché abbiamo ritenuto che ciò sia stato compiuto, naturalmente nei limiti delle capacità di un Parlamento che deve tener conto delle diverse sensibilità, ma con un'attenzione all'attuazione di questa norma cui nessuno di noi potrà e dovrà sottrarsi, dichiaro il voto favorevole del Gruppo FI-PdL XVII.
2017-01-31	LN	StefaniErika	Dobbiamo prendere consapevolezza degli sbagli che sono stati commessi in questi anni. Diciamocelo: abbiamo rinunciato a dei riferimenti, a dei valori; abbiamo distrutto l'istituzione scuola, abbiamo aggredito l'istituzione della famiglia e l'abbiamo snaturata. Abbiamo imposto delle dimensioni ideologiche relativistiche, in cui alla fine l'individuo non si ritrova più; i ragazzi nascono in contesti dove gli stessi genitori sono disorientati. Pensiamoci: siamo così sicuri che in realtà dipenda dal fatto che i genitori vanno a lavorare? Vorrei chiedere chi tra di noi ha visto il papà da bambino: chi ha visto il papà che andava a lavorare che lo accudiva? Quel che conta è la qualità del tempo dedicato ai figli, è il modello che si trasferisce loro.
2017-01-31	LN	StefaniErika	In seguito, impara a stare dentro la scuola, che è un ambito un po' più esteso, e poi nella società. Se i rapporti cominciano a incrinarsi nel sistema famiglia, deriva a valanga un effetto disastroso e, quindi, il fenomeno del cyberbullismo finisce per essere nient'altro che lo specchio della società.
2017-01-31	LN	StefaniErika	La scuola, la famiglia, le relazioni sono importanti; il rispetto è fondamentale, l'educazione è fondamentale. Non sono vecchi valori, che magari sembrano risalire all'anteguerra, sono l'unica maniera per far crescere i ragazzi e farli diventare dei buoni cittadini e magari farli arrivare in queste Aule ed avere rispetto, equilibrio e capacità di dialogare, invece di creare la violenza sulla violenza. Perché questi ragazzini, quando non sanno più cosa fare, utilizzano la violenza perché si annoiano.
2017-01-31	LN	StefaniErika	Parlando di degrado della società sembra di ripetere sempre le stesse parole, mentre stiamo parlando effettivamente di una crisi della nostra società e i fenomeni del cyberbullismo devono essere affrontati con energia. Per questo motivo, ben vengano provvedimenti come quello in esame, volti a definire sistemi e misure per affrontare la problematica del cyberbullismo. Probabilmente qualcuno potrà vedere in questo provvedimento troppe aspettative, quasi dei sogni: stiamo pensando di intervenire sull'educazione fornita dalla scuola, nonché sulle misure di prevenzione e sulla formazione rivolta agli educatori. Ma bisogna trovare gli strumenti per bloccare il problema e da qualche parte si deve iniziare. Quando un ragazzo compie azioni di bullismo anche la scuola deve prendere provvedimenti che, nel caso del cyberbullismo, devono essere seri, non può bastare soltanto una pacca sulla spalla del ragazzo. Stiamo parlando di persone che diventano in questo modo - passatemi l'espressione - dei piccoli criminali, perché nel momento in cui si va a distruggere qualcuno e lo si isola, si compie un'azione criminale.
2017-01-31	LN	StefaniErika	Signora Presidente, purtroppo negli ultimi tempi si è visto un incremento generale di atti che sono di vera e propria violenza, di intimidazione. Sono tutti atti che attengono al fenomeno del bullismo, che è presente soprattutto nelle scuole. Il bullismo potrebbe sembrare, all'inizio, una forma simpatica di nonnismo, magari un modo per trattare le matricole. No, invece: si sta trasformando in un fenomeno pericoloso e violento; molto pericoloso, perché sta dilagando nelle scuole, se si pensa che quasi il 50 per cento dei ragazzi denuncia atti di prepotenza all'interno delle scuole. Si tratta di prepotenze che isolano i bambini e i ragazzi e, li fanno sentire esclusi dal contesto della scuola, che dovrebbe farli crescere. Ma il bullismo ha assunto ora un profilo inquietante, difficilmente arginabile: il cyberbullismo. Un bullismo che utilizza il sistema informatico, una forma nuova di aggressione, violenza e intimidazione, purtroppo figlia di un atteggiamento che si è ormai consolidato da anni nella società dei nostri ragazzi. Purtroppo lo sviluppo tecnologico che ha portato all'utilizzo di social, chat di WhatsApp e altro ancora non ha portato anche un progresso culturale. Anzi, questo sistema, non creando delle barriere autodifensive, ha portato a un uso irresponsabile dello strumento. Quel progresso che dovrebbe essere al servizio della cultura e dei ragazzi, per permettere loro di avere più contatti sociali, diventa così un'arma pericolosa e insidiosa, che può essere utilizzata da chiunque che, dopo aver creato un profilo con una foto e un nickname, si sente legittimato a dire di tutto. Ma questo, signori, non lo scopriamo solo con riferimento al cyberbullismo contro i ragazzi. Basta guardare i commenti politici sui social : ormai l'utilizzo dei social sembra un modo per poter dire qualsiasi cosa, perché ci si nasconde dietro un click, senza rendersi conto che in realtà si è individuabili ed evidenziabili proprio nel momento in cui si insultano o diffamano altre persone.
2017-01-31	LN	StefaniErika	Tuttavia, nel momento in cui vengono derisi e villaneggiati ragazzi che si stanno formando nella loro personalità (quindi con tutte le loro debolezze e con la voglia di fare assolutamente parte del proprio gruppo o della tribù, come si suol dire), questi diventano dei bambini e dei ragazzi isolati. Questa è una minaccia gravissima che non abbiamo saputo affrontare e a cui gli stessi social non sanno far fronte. Ma non è un problema che riguarda solo lo strumento; è un problema che nasce da un disagio sociale quasi epocale. Il disagio dei ragazzi all'interno della scuola non è da poco e non nasce solo perché ci sono problemi nell'istituzione scuola, ma perché ci sono problemi anche all'interno dell'istituzione famiglia. Un individuo, prima di far parte di una società, fa parte della sua famiglia e impara a starne dentro.
2017-01-31	M5S	DonnoDaniela	Signora Presidente, i dati ISTAT fermi al 2014 raccontano di un fenomeno inquietante, quello del cyberbullismo. Più della metà dei ragazzi tra gli undici e i diciassette anni ha subito, nei dodici mesi precedenti, episodi offensivi nei propri confronti. Tra i ragazzi che utilizzano il cellulare o Internet, però, solo il 5,9 per cento denuncia effettivamente di essere vittima di azioni vessatorie. Uscire fuori dal buio, infatti, ammettere di essere preda di qualcosa che genera paura, vergogna, disagio, può diventare un problema. Chi subisce, infatti, non denuncia per la maggior parte delle volte e sopporta in silenzio, senza dire niente: non possono o non vogliono far conoscere le violenze subite, e da soli elaborano strategie per sottrarsi a quel dramma (uno su dieci, infatti, tenta il suicidio). Da un lato si ha la vittima, dall'altro si ha il prepotente, si ha il branco. L'assenza di un faccia a faccia e di un contatto diretto produce effetti insidiosi e talvolta sottili, ma comunque volti a calunniare, a escludere, a creare diversità, a emarginare. Gli strumenti sono sempre gli stessi: SMS, e-mail, chat, social network. E sempre le stesse sono le tecniche: umiliazioni, vessazioni, molestie, minacce che si trasformano in un vero e proprio tormento, specie per le ragazze, più bersagliate rispetto ai ragazzi in quanto le denuncianti sono il 7,1 per cento, contro il 4,6 per cento dei ragazzi. Parliamo di soprusi silenti, che spesso iniziano in uno spazio reale (a scuola, per esempio) per poi consumarsi nel virtuale, un ambiente senza forma e, proprio per questo, perversamente espandibile. Pensiamo solo a quante centinaia o migliaia di utenti su un social media possono visualizzare una foto o un video imbarazzante, e quanto il sistema della condivisione possa rendere quel contenuto virale e fruibile da un numero indefinito di soggetti del tutto estranei. Quell'immagine o quella sequenza, attraverso questo meccanismo, sfugge al controllo del vessato, che si trova a essere inerme di fronte agli attacchi, del tutto ingestibili nello spazio e nel tempo. Complice dei carnefici digitali è, poi, l'omertà. E non è un caso che ben quattro minori su dieci siano testimoni di atti di bullismo online verso i propri coetanei; atti che inspiegabilmente si originano da condizioni di diversità: nel 67 per cento dei casi per l'aspetto fisico; nel 56 per cento per l'orientamento sessuale; nel 43 per cento per il fatto dì essere stranieri. «Sei ciccione», «sei frocio», «sei una cessa», «sporco negro», «mangia banane», «torna nel paese da dove sei venuto»: queste sono solo un estratto delle orribili ingiurie che vengono utilizzate dai «bulli 2.0». Si tratta - come viene detto nel gergo - di flaming, ovvero messaggi violenti o volgari, per poi passare, in una escalation paurosa, alla denigrazione, al danneggiamento della reputazione, fino al furto di identità. Sono storie di relazioni difficili, divisive, in cui l'ostilità la fa da padrone e dove le azioni si ripetono nel tempo, protraendosi per settimane, mesi o talvolta anni. Ora, in tutto questo, demonizzare il progresso tecnologico ha ben poco senso: il problema di fondo non sono i tablet, i PC o i cellulari, ma chi ne fa un uso distorto. Il problema risiede anche nell'efficacia delle leggi e delle azioni preventive, vale a dire quel reticolato di norme, valori, comportamenti che devono essere trasmessi ed attuati. Dipende quindi dall'uso dello strumento. Pensiamo alle reti di solidarietà, che nascono sui social a seguito degli eventi calamitosi, non ultima la copiosa neve che, combinata agli episodi sismici, ha messo in ginocchio l'Italia; la stessa rete che ha creato un nucleo di coordinamento anche tra i cittadini che hanno potuto fornire, nel loro piccolo, aiuto e sostegno; la stessa rete che, con un uso consapevole e positivo delle tecnologie, rimane un importante strumento per la formazione e per l'istruzione dei ragazzi. In un Paese in cui l'età media dei giovani che navigano in rete è di dieci anni dove essere costantemente connessi rappresenta non un'eccezione ma la regola del quotidiano, i propositi non bastano. Occorrono una strategia di attenzione e di tutela verso i minori coinvolti, siano essi vittime o responsabili degli illeciti, così come un'educazione digitale e una pronta diagnosi dei sintomi di disagio dei ragazzi da parte di chi è a contatto con loro, a casa e a scuola. E non solo. Si deve agire sulla sfera tecnica, con la diffusione della conoscenza dei meccanismi di protezione della privacy, perché troppo spesso accade che i minori rendano inconsapevolmente pubblici dei comportamenti e dei dettagli privati che non andrebbero mai divulgati. Solo in questo modo si potranno ostacolare i persecutori digitali. Ma arriviamo a noi. Nella successione delle letture parlamentari, è accaduto che il testo, inizialmente approvato dal Senato, cambiasse completamente nella successiva approvazione alla Camera, tanto da rendere necessario poi, qui in Senato, un processo di ripristino dei contenuti iniziali. E questo perché, essendo la portata del provvedimento al di fuori dell'ambito minorile, avrebbe snaturato la forza del disegno di legge stesso, chiamato in realtà a intervenire su uno specifico settore. Allo stesso tempo, la definizione di bullismo e cyberbullismo arrivata dalla Camera rimaneva pericolosamente generica e inadatta a tratteggiare il fenomeno. Per questo, è stata fortemente stigmatizzata dai nostri colleghi in Commissione e in Aula. E noi ci siamo battuti, con un'azione martellante, sempre in Commissione, affinché non si confermasse una versione del testo sbagliata, figlia della fretta o, peggio, frutto del dolo di qualcuno che l'ha voluta stravolgere in maniera forzata e superficiale. I tentativi di sanare il testo non sono andati totalmente a vuoto e quell'esigenza di correttezza, quella, cioè, di tornare al testo iniziale ha trovato parziale accoglimento attraverso l'approvazione di alcune nostre proposte. Dichiaro, quindi, il voto favorevole del Movimento 5 Stelle, ma con un monito: qui, come legislatori, abbiamo il dovere di approvare delle leggi che non siano meri proclami. Non parliamo di spot pubblicitari, sui quali siete maestri, giusto per dire: «Vedete, abbiamo fatto questo o quello». Nessuna vittoria di Pirro. Siamo fortemente convinti - e non ci stancheremo di rimarcarlo a ogni occasione - che le leggi devono funzionare, non devono essere dei sofismi sui fenomeni. Forse non lo sapete, ma spesso per i ragazzi le sfide più grandi da affrontare giornalmente sono non i compiti o le interrogazioni, ma l'inserimento con successo nel gruppo dei coetanei e il nodo delle relazioni interpersonali. Sono piccoli soldati dell'immenso esercito, per citare le parole di De Amicis; hanno come uniche armi a disposizione i libri, la conoscenza, la curiosità; la loro squadra sono i compagni che vedono ogni giorno e la battaglia per cui si adoperano è quella contro la diversità. Ne consegue che solo in questo modo si potrà ottenere una vittoria che non è quella personale, ma è quella dell'intera civiltà umana, a partire dalla famiglia, passando per la scuola e i compagni, fino ad arrivare all'intero contesto sociale. È necessario costruire le premesse per annientare la discriminazione, la violenza e gli atteggiamento omofobici, prima che il fenomeno diventi inarrestabile. In conclusione e dopo queste doverose premesse, noi del Movimento 5 Stelle rivolgiamo un pensiero ai ragazzi ancora oggi vittime silenti del fenomeno del cyberbullismo: ricordate, ragazzi, che non è grande chi ha bisogno di farvi sentire piccoli.
2017-01-31	PD	CollinaStefano	Signora Presidente, colleghi, integro la relazione perché al Senato il disegno di legge è stato affrontato in sede riunita dalle Commissioni 1ᵃ e 13ᵃ in quanto la Commissione affari costituzionali segue tutte le materie di pertinenza della Presidenza del Consiglio e la delega alla protezione civile vi rientra. Citerò alcuni aspetti tenendo conto del fatto che la materia è stata purtroppo abbondantemente affrontata in questa legislatura all'interno della Commissione 13ᵃ. Ci sono, comunque, aspetti legati alla quotidianità dello svolgimento dell'attività di protezione civile che rientrano nel disegno di legge che cerca di riordinare la materia. Come diceva il collega Caleo, in questo momento la legge non poteva rappresentare la risposta alle esigenze verificatesi ed evidenziatesi tragicamente in questi mesi. Se fosse stato così, avremmo sicuramente velocizzato l' iter della legge cercando di dare risposte più precise. Questa delega cerca di riordinare la materia. Rispetto al testo della Camera si è proceduto a modificarne il contenuto esclusivamente laddove era necessario chiarire la non onerosità di alcune disposizioni proposte e per poter procedere a una rapida terza lettura alla Camera dei deputati, ritenendolo per il resto ben equilibrato tra esigenze di modificazione e semplificazione della normativa esistente in materia di protezione civile e esigenze di mantenimento di un impianto che ha pienamente dato prova della propria capacità di plasmare in Italia un ottimo sistema di risposta alle situazioni emergenziali, come da ultimo si è potuto apprezzare in occasione degli eventi sismici che hanno devastato il Centro Italia, a partire dall'agosto scorso. Per quanto riguarda i contenuti del disegno di legge, la delega, da esercitare entro nove mesi dalla data di entrata in vigore della legge, prevede uno o più decreti legislativi di ricognizione, riordino, coordinamento, modifica e integrazione delle disposizioni legislative vigenti che disciplinano il Servizio nazionale della protezione civile e le relative funzioni. Per quanto riguarda gli ambiti entro i quali si esercita la delega, da segnalare sono la definizione delle attività di protezione civile, da intendersi come insieme delle attività volte a tutelare l'integrità della vita, i beni, gli insediamenti e l'ambiente dai danni o dal pericolo di danni derivanti da eventi calamitosi naturali o di origine antropica, articolate in attività di previsione, prevenzione e mitigazione dei rischi connessi con i medesimi eventi calamitosi, di pianificazione e gestione delle emergenze, nonché di coordinamento; l'organizzazione di un sistema policentrico, che consenta la definizione dei livelli di coordinamento intermedi tra il livello comunale e regionale e l'integrazione dell'elenco delle strutture operative che operano con finalità di protezione civile; l'attribuzione delle funzioni in materia di protezione civile allo Stato, alle Regioni, ai Comuni, alle Unioni dei Comuni, alle Città metropolitane, agli enti di area vasta e alle diverse componenti e strutture operative del servizio, distinguendo le funzioni di carattere politico e quelle di gestione amministrativa; la partecipazione dei cittadini, singoli o in associazione, alle attività di protezione civile, con attenzione alla pianificazione delle iniziative, alle esercitazioni per l'emergenza, alla diffusione di una «cultura di protezione civile», e alla promozione delle organizzazioni di volontariato per favorirne l'integrazione in tutte le attività di protezione civile; allo stesso tempo, la previsione della collaborazione con università e enti di ricerca alle diverse attività; la disciplina dello stato di emergenza e la previsione del potere di ordinanza in deroga alle norme vigenti, assieme alle modalità di attivazione operativa del Servizio nazionale; l'istituzione di meccanismi e procedure di revisione e valutazione periodica dei piani di emergenza comunali; la previsione di modalità di intervento volte a garantire effettività ed efficacia delle misure, commisurate alla durata della situazione emergenziale; una disciplina organica del finanziamento delle funzioni attraverso il Fondo nazionale di protezione civile, il Fondo per le emergenze nazionali e il Fondo regionale di protezione civile; la disciplina delle procedure finanziarie e contabili che devono rispettare i commissari delegati titolari di contabilità speciale, con relativi obblighi di rendicontazione, il controllo successivo, il subentro delle amministrazioni competenti in via ordinaria e la possibilità di prevedere per esse riduzioni degli obiettivi del Patto di stabilità interno; la previsione delle misure per rimuovere ostacoli alla ripresa di normali condizioni di vita nelle aree colpite da eventi calamitosi, consistenti in interventi strutturali di ripristino dei territori, di opere e infrastrutture pubbliche, di riduzione del rischio, anche prevedendo forme di microcredito agevolato. Sono poi definiti i principi e i criteri direttivi da rispettare nell'esercizio della delega, tra i quali l'identificazione delle tipologie di rischio, l'individuazione dei livelli degli effetti determinati dagli eventi calamitosi per parametrare le diverse misure e forme di agevolazioni e di ristoro per i soggetti interessati, e l'introduzione di appositi strumenti di semplificazione volti alla riduzione degli adempimenti amministrativi. I decreti legislativi devono provvedere alla semplificazione normativa delle materie che ne sono oggetto e definire i criteri da seguire al fine di adottare, entro due anni dalla data di entrata in vigore dei medesimi decreti, le necessarie iniziative per la ricognizione, la modifica e l'integrazione dei provvedimenti di attuazione. I decreti legislativi dovranno inoltre individuare gli ambiti nei quali le Regioni esercitano la potestà legislativa e regolamentare. Entro due anni dall'entrata in vigore dei decreti legislativi, infine, il Governo potrà adottare eventuali disposizioni integrative o correttive dei decreti emanati. Complessivamente, il disegno di legge non mira a stravolgere l'impianto della legge n. 225 del 1992, che a oggi regola il sistema di protezione civile in Italia, dal momento che numerosi dei criteri di delega tendono a ripercorrere le linee di fondo alla base di tale normativa. Allo stesso tempo, tuttavia, si è manifestata la necessità di un'omogeneizzazione e semplificazione della materia attraverso lo strumento della delega legislativa; necessità che deriva fondamentalmente dal fatto che, a partire dall'impianto originario della citata legge n. 225, si sono stratificate nel tempo disposizioni particolari che rischiano di determinare sovrapposizioni, generare potenziali conflitti di competenze e complicare così l'azione del sistema nazionale, soprattutto considerando che esso porta con sé la necessità di una stretta collaborazione tra i diversi livelli territoriali. È su questa collaborazione tra i diversi livelli territoriali che vorrei soffermarmi in conclusione, perché la discussione che abbiamo svolto all'interno della Commissione è stata ampia e ha fatto emergere il grande livello di responsabilità - voglio sottolinearlo - che oggi è affidato ai sindaci quali soggetti che devono assumere il compito di gestire la protezione civile sul territorio. È un tema molto delicato, che secondo me nei prossimi anni assumerà sempre maggiore peso, perché i sindaci sono in una condizione veramente difficile da gestire. Ecco perché, attraverso le normative, noi dobbiamo andare incontro a questo ruolo. Non siamo riusciti ad affrontare pienamente questi aspetti. In un Paese come il nostro i sindaci sono autorità sanitarie del Comune e dispongono di un organo tecnico che si chiama ASL che gli dà supporto tecnico per prendere determinate decisioni; lo stesso discorso non vale per la Protezione civile che deve decidere cosa fare: se chiudere una scuola oppure no di fronte a una situazione di pericolo probabilisticamente definita e individuata. Se c'è l'80 per cento di probabilità che un fiume esondi, vuol dire che, su dieci volte, otto volte esonda e due volte no; ma se c'è il 20 per cento di probabilità che un fiume esondi, vuol dire che otto volte non esonda ma due sì. Ecco, questa è la condizione nella quale si trovano i nostri sindaci nel momento in cui devono prendere delle decisioni. Quindi, capite bene che tutto ciò è molto complesso, tanto più che nel frattempo la giurisprudenza nel campo si è sviluppata. Le statistiche parlano chiaro: fino a una quindicina d'anni fa i casi nei quali i sindaci venivano chiamati in giudizio per calamità naturali si contavano sulle dita di una mano. Negli ultimi quindici anni siamo a più di 80 casi di chiamata in giudizio dei sindaci o degli amministratori locali (di Province, eccetera) per casi di calamità naturali. Capite che il tema della responsabilità è importante. Oggi abbiamo una rete di protezione civile fatta di tecnici, a mio avviso, molto responsabili e abbiamo una classe politica e amministrativa locale sul territorio fatta di sindaci, parimenti molto responsabili, capaci di assumersi la responsabilità delle scelte anche nelle condizioni più complicate. Questo è un nostro patrimonio, però dobbiamo anche immaginare che con le normative possiamo dare un maggiore supporto agli amministratori locali in queste situazioni di grave difficoltà, che sono sempre poco prevedibili e difficilmente valutabili nella loro dimensione catastrofica.
2017-01-31	PD	FerraraElena	Signora Presidente, onorevoli colleghe e colleghi, rappresentanti del Governo, il 20 maggio del 2015 in questa stessa Aula ci chiedevamo se davvero servisse una legge sul cyberbullismo. Era una domanda non certo retorica, come invece oggi potrebbe apparire a fronte di un fenomeno sempre più riconosciuto; una domanda alla quale il Senato rispose in maniera chiara, forte e univoca: certamente sì, se pensata a tutela dei minori. Sono loro i destinatari del provvedimento in discussione, migliaia di bambini e ragazzi, dalla scuola primaria fino alle superiori, che si fanno del male tra loro. Purtroppo non solo nella generazione dei nativi digitali manca la consapevolezza che tutto quanto si posta su Internet rimane per sempre, ma i minori oggi non possono sporgere denuncia autonomamente, né hanno dispositivi e tempi certi per tutelare la propria dignità. Quel giorno il Senato prese un impegno preciso: basta morti inutili! Ebbene, dopo Carolina, Nadia e Aurora, se in Italia non abbiamo contato altre vittime è stato grazie a una tapparella aperta, quella che ha salvato una dodicenne di Pordenone, o a medicinali senza eccessive controindicazioni anche se assunti in dosi massicce da una ragazzina di Torino; è stato grazie ad un grido d'allarme lanciato da un'amica che, intuito l'intento suicida, ha lanciato un allarme che è stato immediatamente ed efficacemente raccolto dalle Forze dell'ordine. In ultimo, durante le vacanze di Natale appena trascorse, si è avuto un salvataggio in extremis di una ragazza che si era già tagliata i polsi nella sua camera, nel silenzio e nella solitudine. Il nostro disegno di legge, che tutti abbiamo approvato dando un esempio di come, davanti a certe tematiche, non possano esistere bandiere o protagonismi, ha avuto il merito di cementare una rete ancora prima di vedere ultimato il proprio iter.
2017-01-31	PD	FerraraElena	Sono stati tutti molto cortesi, solo adesso c'è un po' di effervescenza. Un sistema straordinario cui hanno contribuito donne e uomini dei settori più diversi: dalle istituzioni alle aziende new media, dalle Forze dell'ordine alle eccellenze sanitarie, dagli esperti di pedagogia a quelli di diritto, dagli oratori agli amministratori locali, dalle famiglie ai docenti di scuola e università, fino agli studenti che hanno costituito le classi debullizzate, alle associazioni di vittime di cyberbullismo scolastico. Una rete che può contare sullo straordinario supporto del terzo settore e dei servizi territoriali, a cui ora manca - per restare nel tema - la stabilità di connessione, cioè un'alleanza educativa, un collante: quella stabilità che solo il tavolo interministeriale per la prevenzione e il contrasto del cyberbullismo, coordinato dal Ministero dell'istruzione, potrà determinare grazie a questa proposta normativa. Continuità: è questa la parola chiave del provvedimento che stiamo per votare. Continuità degli interventi strutturali, che serve ai tanti progetti attivati dalle autonomie scolastiche, anche in rete, per diffondere stabilmente un uso consapevole della rete nelle generazioni di oggi e di domani. Da qui l'esigenza di un referente sul cyberbullismo almeno per ogni autonomia scolastica. Ma anche continuità progettuale tra vari ordini di scuola e tra scuola e territorio. Continuità dei fondi alla Polizia postale - come è stato più volte rimarcato - per la formazione continua di insegnanti rispetto a un tema così complesso e in costante trasformazione, proprio perché legato a doppio filo con le nuove tecnologie. Continuità con lo spirito che aveva consentito a quest'Assemblea di approvare il primo passaggio della legge all'unanimità. Non a caso questa sfida è nata in Commissione diritti umani, da un'indagine conoscitiva bipartisan con referente la sottoscritta e il senatore Riccardo Mazzoni, che determinò l'esigenza di puntare su un'azione sinergica dei tanti soggetti coinvolti: una progettualità votata alla prevenzione, all'approccio inclusivo, non sanzionatorio, bensì educativo, condivisa dalla 1ᵃ Commissione che ha lavorato in sede referente. Ringrazio in particolare i Presidenti delle due Commissioni interessate, tutti i componenti e, in particolare, il relatore Francesco Palermo per il lavoro svolto. Il disegno di legge, ispirato ad un diritto mite, introduce la procedura di ammonimento, come avviene per lo stalking, al fine di responsabilizzare i minori ultraquattordicenni autori di reati, tenendoli però, nei casi in cui è consentito dalla legge, fuori dal penale. La misura di carattere rieducativo, rafforza le procedure attivate dai servizi di giustizia minorile, in linea con i principi ribaditi dal Garante per l'infanzia e adolescenza e nello spirito di corresponsabilità richiamato più volte dal Garante per la privacy. I reati ci sono già e contemplano l' online, dallo stalking alla diffamazione, dal furto d'identità fino alla morte come conseguenza di altro reato. Lo dimostrano le condanne esemplari comunicate dal tribunale per i minorenni di Torino per il caso di Carolina Picchio: fino a ventisette mesi di messa alla prova per i ragazzi accusati, all'epoca dei fatti minorenni come la loro vittima. Una pena alternativa al carcere, ma certamente non una vacanza. Una sentenza che chiarisce una volta per tutte che il cyberbullismo non c'entra nulla con le ragazzate; che un semplice like su una foto o un video di un pestaggio, magari organizzato ad arte per dare spettacolo sui social, è penalmente perseguibile. Che postare o condividere immagini sessualmente esplicite di una ragazza o di un ragazzo minorenne risponde al reato di diffusione di materiale pedopornografico. I reati esistono, manca però la consapevolezza di quanto sia indispensabile promuovere l'utilizzo responsabile di quello che rimane pur sempre uno strumento. E naturalmente ci sono le vittime di queste condotte, a cui il disegno di legge riserva una misura a sostegno di un percorso che porta ad uscire dal silenzio. Per la prima volta i minori ultraquattordicenni potranno richiedere direttamente la cancellazione di materiale lesivo. In caso di mancato accoglimento o di inerzia del titolare dei dati o del gestore del social si prevede il ricorso all'intervento dell'Autorità garante per la privacy. Penso a Carolina, il cui messaggio viene sintetizzato in una frase diventata ormai uno slogan: le parole fanno più male delle botte. Ma Carolina è molto più di questo, lo leggo negli occhi di migliaia di studenti incontrati in questi anni nelle scuole di tutta Italia. Sono loro i portatori di questa nuova evoluzione dei diritti, sono loro che bussano alla porta del mondo digitale portando il vissuto e il peso della web reputation; perché di virtuale nelle emozioni, nel dolore, nelle lacrime e nella solitudine c'è poco o nulla. Su questi temi si stanno confrontando i professionisti delle neuroscienze, della neuropsichiatria infantile, psicologi, pedagogisti, educatori, esperti di media e minori, ma anche noi politici, nel comune intento di dare la migliore risposta a questo fenomeno odioso, che molto ha a che fare con le discriminazioni e i pregiudizi sui quali il branco costruisce le condotte vessatorie. Sì, perché purtroppo l'appartenenza al gruppo risponde a bisogni di accettazione e riconoscimento identitario e non importa se il collante fa leva sull'altrui denigrazione (stiamo parlando dell'età evolutiva). Le calunnie e le ingiurie, le prevaricazioni e le molestie, ma anche le minacce e le estorsioni sono le risultanti, non così infrequenti, di condotte che troppo spesso anche i genitori definiscono scherzi. Non potrà mai esserci vero progresso senza umanità e la tecnologia deve essere sempre ricondotta all'etica e alla cultura del rispetto: questa legge non è contro il web, ma pone le basi per costruire insieme un nuovo principio di cittadinanza digitale. Un principio che oggi deve assumere termini intergenerazionali, per poter dare un patentino anche a quei genitori che non sono nativi digitali e che usano i social media spesso con una buona dose di ingenuità. Nel difficile confronto con i rischi e i pericoli della rete è comunque evidente che dobbiamo ricorrere ai principi di tutela rafforzata per i minori, in linea con la decisione n. 1351/2008/CE sulla sicurezza dei minori online, con il nuovo Regolamento per la protezione dei dati n. 679 del 2016 e in ottemperanza alla Convenzione internazionale sui diritti dei minori. Il contributo emendativo dei colleghi della Camera ha avuto il merito di precisare le strategie di intervento nell'ambito della cornice della legge di riforma della scuola nel frattempo intervenuta, di rafforzare le collaborazioni tra i Ministeri (ad esempio un maggior coinvolgimento del Dipartimento di giustizia minorile e di comunità, che esprime il parere sulle linee di orientamento emanate dal MIUR) e di prevedere più puntualmente reti territoriali per rendere più efficace la prevenzione e il contrasto al fenomeno. Sono state incluse anche risorse per campagne informative pluriennali da parte della Presidenza del Consiglio con il MIUR e l'AGCOM. Tra le altre modifiche, c'è un'attenzione alle problematiche di genere, che possiamo ricondurre alla cronaca, ma anche derivare dalle direttive europee sulla sicurezza digitale dei minori. Resta il fatto che l'universalità dei destinatari delle disposizioni e l'introduzione di un'aggravante di reato hanno aperto una prospettiva divergente rispetto al nostro focus, con il rischio di rendere inefficaci le misure previste. Controllare Internet senza limitare la libertà individuale è un tema di grande complessità. D'altro canto, la libertà di espressione e quella di pensiero rientrano nei diritti fondamentali, ma quando si parla di minori, come questo testo dispone, anche i colossi del web devono fare un passo indietro e agevolare rimozioni di contenuti o accelerare il blocco dei siti o dei profili sulla base delle segnalazioni inviate dagli adolescenti. Questo è il grande impegno condiviso anche dai principali soggetti del web, che più volte pubblicamente si sono resi disponibili a rispettare. Non possiamo, né vogliamo delegare alle aziende il monitoraggio sui comportamenti digitali, ma vogliamo un'alleanza educativa, di responsabilizzazione e di tutela, attraverso lo strumento della coregolamentazione. Questa proposta legislativa si inserisce in un alveo specifico, peraltro oggetto di un'attenzione internazionale, e chiama tutti i soggetti coinvolti ad interloquire fattivamente nella prevenzione e nel contrasto di questi fenomeni. Vorrei qui ricordare e ringraziare Paolo Picchio per il suo instancabile impegno. Il Centro nazionale dedicato alla cura delle vittime di cyberbullismo e al recupero dei bulli, con sede alla Casa pediatrica del Fatebenefratelli Sacco di Milano, partirà a breve e sarà dedicato a sua figlia. Solo nel 2016 la Casa pediatrica ha gestito 1.200 casi di disagio minorile da tutta Italia (ma le richieste erano 7.000), non solo attraverso l'assistenza sanitaria e il supporto clinico, ma anche grazie alle attività di recupero. Su 1.200 casi, l'80 per cento interessa Internet, il deep web e i social network. Si tratta dei primi dati ufficiali in materia di patologie legate alle nuove tecnologie. È il cyberbullismo a farla da padrone, con il 35 per cento dei casi. A seguire ci sono fenomeni di gioco d'azzardo online, sexting, vamping e alienazione da smartphone, fino alla dipendenza da Internet. Questa legge restituisce un po' di ristoro a tutte quelle famiglie che hanno vissuto da vicino le conseguenze di un uso scorretto del web. Ho conosciuto tanti genitori, alcuni dei quali attivi nei progetti di prevenzione. Penso ai genitori di Tommaso, mancato nel 2009; porta il suo nome uno dei progetti di peer education che è stato ante litteram in Europa. Penso a Teresa Manes, la mamma di Andrea Spezzacatena, vittima nel 2012 di insulti omofobi, anche via web, a soli quindici anni. In chiusura sottolineo che il Ministero dell'istruzione ha in questi anni intensificato il suo impegno contro bullismo e cyberbullismo, con l'emanazione delle linee guida presentate dall'ex ministro, senatrice Giannini, proprio qui in Senato nell'aprile del 2015 e dando continuità al tavolo di Generazioni connesse. Tra pochi giorni si celebra la Giornata internazionale per la sicurezza in Internet, giornata che in questi anni ha assunto sempre maggiore rilevanza e che quest'anno conterà moltissime iniziative in tutta Italia per la giornata del 7 febbraio. Una mobilitazione in cui i ragazzi saranno i veri protagonisti, dimostrando il proprio impegno, e possiamo aspettarci che ci chiedano aggiornamenti sul nostro lavoro. Il Partito Democratico, che da subito ha creduto in questo disegno di legge, lo voterà convintamente, riconoscendo il contributo di tutte le forze politiche. Il mio sincero ringraziamento va quindi ai Presidenti dei Gruppi parlamentari - non solo al presidente Zanda - ma anche a ciascun collega, compresi naturalmente coloro che hanno avuto e hanno un ruolo di Governo, per aver sostenuto il ritorno ad una stesura in continuità e coerenza con il testo evaso in prima lettura. L'augurio è che si possa chiudere il provvedimento, valorizzando i punti di convergenza, in questa legislatura. Che sia un'urgenza è ormai sotto gli occhi di tutti.
2017-02-01	PD	CaleoMassimo	Oggi la senatrice Pezzopane ha ricordato Andrea Pietrolungo, uno dei volontari che hanno lavorato in Abruzzo, che è stato a Rigopiano ed era direttore della scuola di speleologia, che è morto a trentanove anni (oggi ci sono stati i funerali). La senatrice ha ricordato uno dei tanti, una delle migliaia di persone che in maniera silenziosa hanno dedicato parte della loro vita - e non lo dico con retorica - alla salvaguardia delle vite umane, all'intervento anche pericoloso, difficile e in condizioni estreme per poter salvare delle vite umane.
2017-02-01	PD	PezzopaneStefania	Voglio dedicare questi ultimi istanti del mio intervento ad Andrea Pietrolungo, di 39 anni, un soccorritore di Rigopiano, un uomo della Protezione civile, che aveva partecipato, per tutto il mese di gennaio, prima agli aiuti in provincia di Teramo a seguito delle precipitazioni nevose e poi, a Rigopiano, al recupero delle persone sotto le macerie. Questo soccorritore, direttore della Scuola regionale di speleologia, istruttore e volontario, aveva un grande cuore, ma questo grande cuore proprio ieri mattina ha ceduto. Lo ricordo perché di queste persone è fatta la nostra Protezione civile. Persone instancabili, con un grande cuore, capaci di mettere purtroppo a repentaglio la loro stessa vita. Nell'auspicio che cose di questa natura non accadano più, ringrazio ancora tutti gli uomini e le donne della Protezione civile e saluto con affetto Andrea, che ci guarda da lassù, dopo aver fatto tanto - ma tanto davvero - per le persone che purtroppo hanno perso la vita a Rigopiano e soprattutto per coloro che si sono salvati, anche grazie a lui.
2017-02-02	LN	ArrigoniPaolo	Voglio in proposito qui ricordare Andrea Pietrolungo, un giovane di trentanove anni, direttore della Scuola regionale abruzzese di speleologia, morto l'altro giorno colpito da infarto. Ad ucciderlo sarebbero stati proprio gli sforzi profusi durante le operazioni di salvataggio all'hotel Rigopiano.
2017-02-08	M5S	MoroneseVilma	Signor Presidente, intervengo nuovamente in quest'Aula per parlare di scuole e della Provincia di Caserta. Il 17 gennaio scorso ho chiesto qui, in Aula, un intervento urgente del Governo per far fronte alla situazione assurda e paradossale in cui versano le scuole casertane, che rischiano la chiusura perché la Provincia di Caserta, avendo dichiarato il dissesto finanziario, non ha neanche un euro per garantire luce, gas, né tanto meno manutenzione ordinaria e straordinaria. Ora, non voglio qui farne una questione politica, ribadendo la finta abolizione delle Province, che non ha comportato di certo né risparmio, né efficienza; ma di sicuro la responsabilità del Governo Renzi nell'aver avviato questa finta riforma non può ricadere sulle spalle di studenti che hanno diritto allo studio, sui genitori che vogliono la garanzia della sicurezza degli istituti scolastici, né tanto meno può ricadere sugli istituti stessi, che di certo non hanno la disponibilità economica per far fronte alle spese di gestione e manutenzione. Sono stati ignorati i vari incontri fatti in Provincia, ignorate le proteste degli studenti, ignorati gli atti parlamentari presentati. Ebbene, ieri ho ricevuto una lettera, in qualità di parlamentare casertana, dal Presidente della Provincia di Caserta. L'oggetto era: «Paralisi operativa della Provincia di Caserta». Questa lettera è stata indirizzata anche al Presidente della Repubblica, al Presidente del Consiglio, ai Ministri dell'interno e dell'economia e delle finanze, agli organi amministrativi locali e regionali e anche alle Forze di polizia, alla procura della Repubblica e alle scuole. E trovo che sia particolarmente grave. In questa nota, il Presidente della Provincia di Caserta si è dichiarato pronto a consegnare le chiavi dell'ente al prefetto. Siccome stiamo parlando di un territorio già disagiato per tanti motivi, che non voglio ora elencare, trovo questo gesto allarmante e il Governo e quest'Assemblea non possono non tenerne conto. I ragazzi, i genitori e la Provincia stanno gridando aiuto prima che sia troppo tardi. Ho presentato un emendamento al provvedimento milleproroghe, di prossima discussione in quest'Aula, con il quale chiedo di far rientrare nell'esonero del pagamento del contributo annuale quelle Province che hanno dichiarato il dissesto entro la data del 31 dicembre 2015, ma purtroppo su tale emendamento è stato espresso un parere negativo da parte della Commissione bilancio: chissà come mai 20 miliardi per le banche ci sono e invece non ci sono risorse se si tratta delle nostre scuole. Mi avvio alla conclusione, signor Presidente. Chiedo al Governo di convocare con urgenza un incontro con tutti i soggetti coinvolti, anche alla presenza di noi parlamentari casertani, con l'intento di trovare una soluzione a questa drammatica situazione. L'incertezza continua in cui versa la Provincia di Caserta, l'incertezza di migliaia di studenti, che non sanno se potranno o meno terminare l'anno scolastico, l'attesa inerme che possa accadere una disgrazia per l'ennesimo crollo di un soffitto in qualche scuola non è accettabile per un Paese civile. Come non è accettabile far finta di nulla. Signor Presidente, confido nella sua sensibilità nell'attenzionare il Governo per la situazione che ho appena esposto.
2017-02-15	PD	RutaRoberto	Il clima in Commissione affari costituzionali è stato assolutamente propositivo e positivo e devo dare atto al Presidente pro tempore della Commissione di aver condotto i lavori in maniera encomiabile, così come eccellente è stato il lavoro svolto sia dal relatore sia dal sottosegretario Pizzetti, che è stato presente. Costruttivo è stato anche il dialogo svolto tra tutte le forze politiche, che ha conosciuto anche momenti di aspro confronto, producendo però un risultato soddisfacente. Restano criticità non risolte, che fanno da sprone affinché alcune questioni di merito siano affrontate quanto prima. Parlo di problematiche che riguardano il mondo della scuola e della sicurezza, che altri interventi prima di me hanno richiamato, e altri settori cruciali della vita economica del nostro Paese. In particolar modo, abbiamo vissuto momenti di grande tensione con la vicenda dell'applicazione della direttiva Bolkestein, recepita nel nostro ordinamento, che ha prodotto discussioni molto animate. È stata infatti posta con forza una questione dagli operatori del settore, attraverso una manifestazione a mio avviso legittima - voglio dirlo a chi mi ha preceduto - in quanto feconda espressione di libertà e democrazia. Infatti, se le persone scendono in piazza, invece di svolgere il proprio lavoro e di assolvere ai loro obblighi per guadagnare e portare a casa il reddito, significa che evidentemente hanno un problema: guai se le istituzioni fossero sorde alle tematiche poste da una manifestazione portata avanti tanto chiaramente e civilmente. La questione sul commercio ambulante ha conosciuto una serie di riflessioni che non mi trovano per nulla d'accordo e va affrontata invece prendendo atto che la direttiva Bolkestein sul commercio ambulante non avrebbe dovuto essere recepita. Mi sembra un argomento semplice, che però avremmo dovuto regolamentare con normativa nazionale, consentendo ai Comuni di regolamentare meglio la concessione delle licenze, evitando abusi e concentrazioni di licenze nei pochi casi in cui ciò avviene, e lasciando loro la possibilità di rimediare ad alcune disfunzioni che pure esistono. Tolte tali disfunzioni, infatti, stiamo parlando di famiglie che vivono grazie a quell'attività e con quel reddito, perché hanno investito in quell'attività autonoma la loro esistenza. Per questa ragione avevo presentato emendamenti che spostavano al 2020 l'applicazione della direttiva Bolkestein sul commercio ambulante e un emendamento in Assemblea che oggi intendo ritirare, solo perché ho saputo che ci sarà l'apposizione della questione di fiducia, al fine di trasformarlo in un ordine del giorno, che intendo depositare. Esso impegna il Governo ad escludere il commercio su aree pubbliche dall'applicazione della direttiva dell'Unione europea 2006/123/CE. Dico questo perché, al di là dell'ordine del giorno, credo sia necessario svolgere una riflessione collettiva tra tutte le forze politiche, affinché, con un atto normativo (perché deve avere valenza normativa), si decida insieme di eliminare il commercio ambulante dall'applicazione della direttiva Bolkestein. Credo che questo debba essere fatto, dopo che ieri è stato approvato un emendamento, certamente di mediazione, con il quale è stata fissata la proroga delle concessioni al 31 dicembre 2018, obbligando tuttavia i Comuni a procedere con i bandi. Prima che i Comuni si attivino, credo debba essere svolta una riflessione dal Parlamento italiano, affinché sia eliminata la direttiva Bolkestein e quindi il suo recepimento dalla nostra normativa. È una battaglia utile, affinché migliaia di famiglie non vengano private del luogo in cui lavorano normalmente. Quelle famiglie, al di là di ogni altra cosa, rendono possibile l'esistenza di tante fiere e di tanti mercati rionali e cittadini, che animano le nostre città. Credo che, anche all'interno di questo provvedimento, diverse cose potevano essere migliorate. Però stiamo esaminando un decreto-legge di proroga termini e non un decreto-legge di merito. Questa è stata comunque un'occasione per mettere a fuoco alcune criticità e alcuni nodi non risolti, che vanno esaminati e affrontati subito dalle Commissioni di merito. Infatti, in Commissione affari costituzionali abbiamo avuto l'opportunità di evidenziare esattamente alcuni nodi che riguardano la qualità della vita dei nostri concittadini e alcune questioni che restano irrisolte e che hanno bisogno invece di una risposta adeguata, anche sotto il profilo finanziario. Ci sono certamente la questione del terremoto, la questione delle ricostruzioni e il cosiddetto piano casa, che deve essere considerato non solo nelle zone terremotate, ma in tutta Italia, perché l'Italia ha proprio questo di straordinario, un numero incredibile di Comuni arroccati, soprattutto sull'intera dorsale appenninica (ma non solo), in cui borghi medievali stupendi vanno ristrutturati. Se puntiamo alla rigenerazione e alla ristrutturazione dei nostri borghi, possiamo rilanciare subito il settore dell'edilizia, ma c'è bisogno di molti fondi, per evitare uno sfruttamento del suolo eccessivo e non più sostenibile.
2017-02-16	FI	AmideiBartolomeo	AMIDEI (FI-PdL XVII). Signor Presidente, onorevoli colleghi, voglio iniziare la mia dichiarazione di voto con lo stato d'animo che ieri sera ho avuto modo di vivere. E lo voglio esprimere attraverso una breve strofa di una nota poesia, che recita nel modo seguente: «È fosco l'aere, Il cielo è muto!.. Ed io sul tacito Veron seduto, In solitaria Malinconia, Ti guardo, e lagrimo», Italia mia! «Le ultime ore di Venezia», 1849. Scriveva così Fusinato, giovane volontario a difesa della Repubblica veneta che oggi immagino, trasponendola - solo in termini temporali ma non nell'attualità - in un Paese che sta vivendo un momento estremamente difficile. Ho visto in questi giorni manifestare prima gli ambulanti e poi i tassisti. Sono cose che fanno male a un Paese che ormai da troppo tempo se le trascina dietro ed è il fanalino di coda dei 28 Paesi dell'Unione europea. Siamo soli vicini alla Grecia e alla Finlandia e siamo a un tasso di crescita che fa inorridire se paragonato a quello della Romania, che è del 4,4 per cento. Una situazione che ci lascia sgomenti, signor Presidente. Leggerò l'intervento su questo milleproroghe, perché di fatto voglio rappresentare anche quanto il mio Gruppo e i suoi componenti desiderano evidenziare in questa occasione. Ancora una volta un voto di fiducia che rispecchia le difficoltà di questa maggioranza e che impedisce un confronto e un approfondimento di cui questo provvedimento avrebbe avuto assoluto bisogno. Si tratta infatti di un testo talmente eterogeneo che riguarda quasi tutti i settori in cui è intervenuto l'Esecutivo del Partito Democratico negli ultimi tre anni, senza evidentemente risolvere alcun aspetto pendente. L'esempio più evidente ce lo fornisce la parte riguardante la pubblica amministrazione, dove la lunga serie di proroghe proposte sta a dimostrare quanto il Governo abbia mancato tutti gli obiettivi programmatici che esso stesso si era dato. Si continua a navigare a vista, tra bocciature di legittimità e provvedimenti inefficaci. Il risultato è che, solo per la parte riguardante la pubblica amministrazione, sono presenti 15 proroghe. Si va dalle graduatorie dei concorsi pubblici approvate alla data del decreto n. 101 del 2013 ai concorsi banditi dall'amministrazione penitenziaria, dai contratti di lavoro a tempo determinato del personale delle Province alle modalità di reclutamento dei dirigenti di prima fascia - mentre la riforma Madia è stata bocciata dalla Consulta proprio su questo punto - fino al differimento del termine per l'utilizzo dei segretari comunali (altro punto controverso della riforma). Vi è poi la proroga dei termini per le assunzioni nel comparto sicurezza-difesa, dei Vigili del fuoco e in altre amministrazioni pubbliche, come il Ministero dei beni culturali, dove ci saremmo aspettati negli ultimi mesi un'accelerazione amministrativa che invece, nonostante gli annunci, non c'è stata. Insomma, l'incertezza normativa che si porta dietro la cosiddetta riforma Madia si riverbera su questo provvedimento attraverso tutta una serie di proroghe che riguardano anche Regioni, Province ed enti locali. Per non parlare degli effetti pratici delle politiche messe in campo per l'istruzione. Restano gli slogan autopromozionali, "scuole belle" e "buona scuola", ma dietro l'apparenza e la propaganda ci sono solo problemi irrisolti, se non addirittura acuiti. Pensiamo infatti alla mancanza di professori, alla scopertura dei ruoli e delle supplenze, ai precari, che attendono da tanti anni e si vedono superare da persone senza titoli e ruoli per poter ambire a posti che sarebbero loro. Ciò non si era mai verificato prima. Abbiamo assistito, nell'ultimo anno, a veri e propri crolli o cedimenti di parti strutturali degli edifici scolastici. Per non parlare delle competenze rimaste alle Province, alle quali sono però state tolte tutte le risorse, o dei tanti istituti che durante le scorse settimane sono rimasti chiusi, in quanto sprovvisti di impianti di riscaldamento adeguati. Quindi non si fa altro che rinviare nuovamente la messa a norma degli edifici al 31 dicembre prossimo: una proroga della proroga, mentre nessun atto concreto è stato adottato per consentire l'utilizzo dei fondi per la messa in sicurezza degli edifici scolastici. Non parliamo poi delle strade, delle quali le Province, per mancanza di fondi, fanno fatica anche a mantenere l'ordinaria manutenzione. Dobbiamo prendere atto del fatto che ancora una volta si approvano proposte, provvedimenti, riforme e poi non si arriva mai alla conclusione del loro iter, perché in realtà non ci sono la capacità amministrativa e una visione organica e sistemica dei comparti coinvolti. Da questo punto di vista, come possiamo non valutare con assoluta contrarietà gli errori commessi nel campo della giustizia, a partire dal pasticcio sull'età pensionabile dei magistrati? Ci si è preoccupati di mettere a riposo anticipato i capi degli uffici direttivi, senza tener conto dei tempi per l'inserimento dei vincitori dei nuovi concorsi: un problema al quale Forza Italia aveva già provato a dare una soluzione in legge di bilancio, in linea con quanto chiesto da tutti gli operatori della giustizia. Anche in questo caso, attraverso alcuni emendamenti qualificanti, dai senatori di Forza Italia sono state presentate soluzioni di assoluto buon senso, che si sono però scontrate con quella che sembra una vera e propria presa di posizione imposta dall'alto. In questo caso, dobbiamo parlare, quindi, di fallimento auto-imposto dalla stessa volontà del Governo. C'è poi il fallimento della riforma dell'editoria, considerato che viene prorogata la tracciabilità delle vendite, dei resi dei quotidiani e dei periodici e delle agevolazioni per la spedizione di prodotti editoriali. C'è il fallimento della governance dei grandi eventi e, quindi, assistiamo alle «code» di operatività sia dell'unità operativa speciale di Expo 2015, sia dell'agenzia per lo svolgimento dei giochi olimpici di Torino 2006. C'è il fallimento dei tanto sbandierati ambiti territoriali e, quindi, si rinvia il termine per l'esercizio in forma associata delle funzioni fondamentali dei piccoli Comuni, che avrebbe dovuto essere definito entro il dicembre 2014. Se ne parla da tanto tempo per nulla. Apparentemente una proroga non si nega a nessuno e - come si suol dire - neanche al maggiordomo: si va dalla riforma della struttura delle componenti tariffarie degli oneri generali del sistema elettrico, all'obbligo di installazione di un contatore per il consumo di riscaldamento, dalla gestione stralcio della contabilità del Corpo forestale dello Stato dopo la confluenza nell'Arma dei carabinieri - c'è stato lo smantellamento totale di un corpo che era l'orgoglio del nostro Paese e che oggi senza competenze si trova a rivestire ruoli di cui non gli appartiene neanche la formazione e la storia - alla gestione commissariale nei Comuni terremotati degli anni 1980-1981 nelle Regioni Campania, Basilicata, Puglia e Calabria. Oltre trentacinque anni non sono evidentemente bastati. Sulle iniziative post terremoto mi corre l'obbligo di porre l'accento anche sulle cose buone che sono state inserite come miglioramento del testo originario. Sappiamo tutti - e i drammatici eventi di questi mesi ce lo ricordano quotidianamente - di quanto siano necessarie le attività di prevenzione, in particolare nelle tante aree a rischio sismico della penisola. Si tratta di una priorità assoluta - concetto ribadito anche in quest'Assemblea recentemente dal Governo - che non può che partire dagli edifici pubblici e, in particolare, dalle strutture scolastiche. Questa priorità chiama in causa direttamente anche i Comuni e gli enti locali, anche quando questi non hanno nei loro bilanci le necessarie disponibilità di spesa. E allora, proprio in quest'ottica, mi fa piacere poter segnalare un piccolo ma significativo messaggio di buonsenso che attraverso il lavoro fatto in Commissione possiamo mandare ai territori e agli amministratori locali. Ringrazio particolarmente la collega Bernini per il lavoro e i risultati prodotti insieme.
2017-02-16	M5S	MontevecchiMichela	Nella scuola è poi prevista una proroga per la riqualificazione e messa in sicurezza degli istituti scolastici: un bel fallimento per lo spot dell'ex Premier (oggi Premier ombra? Boh, chissà) Matteo Renzi sull'edilizia scolastica. Ricordate quando mostrava le sue slide sulle scuole belle, le scuole sicure, le scuole nuove? Sembrava che da lì a pochi mesi in Italia avremmo avuto tutti scuole adeguate con classi adeguate, magari anche efficientate e messe in sicurezza; invece ci troviamo esattamente al punto di partenza, come in tanti altri campi, perché, al di là dello spot e dell'annuncio, l'ex Governo Renzi non è stato in grado di fare altro che marketing e questa volta sulla pelle degli studenti. Poi cosa abbiamo ancora di bello? È stata prorogata la card cultura, non solo perché è finita in vendita su eBay, alla faccia del cambiamento culturale. Tante di queste card sono finite su eBay, perché evidentemente anche in quel caso il nostro ex Premier e la nostra ex ministra Giannini (che forse non è mai scesa dalle torri d'avorio del rettorato dell'università e non conosce il mondo della scuola pubblica e dei giovani) hanno pensato bene di fare questa card ma senza poi monitorare la situazione per sincerarsi che ci fosse un numero adeguato di esercenti che avesse aderito a questa campagna e che fosse possibile avere un account digitale funzionante per poterla utilizzare. Insomma, le solite cose fatte all'italiana: si è annunciata la card cultura perché nel 2016 c'era bisogno dei voti di questi diciottenni, però poi tali card vengono rivendute su eBay o chi la vuole utilizzare non può farlo. Infine c'è la proroga degli stanziamenti milionari per le fondazioni lirico-sinfoniche, grazie a un bell'emendamento della senatrice Puglisi, che evidentemente ha a cuore il loro destino e quello che sta succedendo all'Arena di Verona in questo momento e quindi si permette di prorogare l'erogazione dei soldi destinati alle citate fondazioni. Il teatro comunale di Bologna ringrazia la senatrice Puglisi. Queste osservazioni mirano solo a fare un volo panoramico, in quanto vi sarebbe altro da dire, ad esempio sulle misure a favore dei giovani musicisti emergenti, che non sono state rinnovate. Quindi, è grazie ad altri circuiti che un giovane può sperare di diventare un cantautore e di poter vivere della propria arte, non certo per questi contributi che non sono stati rinnovati.
2017-02-16	M5S	MontevecchiMichela	Tutte queste persone, il mondo della cultura e della scuola, ringraziano nuovamente il Partito Democratico e i suoi emeriti senatori per queste bellissime misure che sono confluite nel milleproroghe.
2017-02-21	FI	PelinoPaola	Il concorso ha immaginato una procedura a carattere regionale, attraverso tre bandi: il primo, per i docenti della scuola dell'infanzia e della primaria; il secondo, rivolto ai docenti della scuola secondaria di primo e secondo grado; il terzo, per i docenti di sostegno. Il concorso, però, ha registrato l'ammissione di soli 32.000 candidati alla prova orale, dopo l'esame delle prove scritte di oltre 70.000 candidati complessivi.
2017-02-21	FI	PelinoPaola	Sia i tempi lunghi del concorso - e, in alcuni casi, l'indeterminatezza delle procedure - sia la necessità di coprire determinate cattedre hanno indotto alla convocazione dei docenti iscritti nelle liste esistenti, pur in fase di esaurimento. Per l'anno scolastico 2016-2017, si è fatto quindi ricorso temporaneo a quei docenti precari che la ratio della legge sulla buona scuola intendeva stabilizzare. Il problema ulteriore era che l'Italia aveva dovuto prendere atto di una sentenza della Corte di giustizia dell'Unione europea che stabiliva che nel nostro Paese, in contrasto con la normativa europea, vi fosse un uso eccessivo dei contratti a termine nella scuola. La stessa legge sulla buona scuola ha finito per infilarsi in un cul-de-sac, stabilendo il termine massimo di trentasei mesi per la copertura dei posti vacanti. Ora si rischia quindi di perdere le importanti esperienze professionali dei docenti che insegnano come supplenti da più di tre anni. Questo sembra andare contro la volontà di riconoscere il percorso formativo dei docenti e di tenere nel debito conto la pratica e l'esperienza maturate. Diverso sarebbe stato se si fossero vincolate le assunzioni di coloro che avevano maturato un'esperienza pluriennale anche al requisito della competenza maturata tra le mura scolastiche. Pertanto, le mozioni al nostro esame pongono un problema concreto cui speriamo che la sensibilità dell'attuale Ministro dell'istruzione voglia dare una soluzione definitiva: non possiamo permettere che il luogo in cui si formano le conoscenze e le coscienze dei nostri figli sia regolato da una perenne incertezza che purtroppo si registra da troppi anni. Per tale ragione riteniamo si debba porre mano, una volta per tutte, alle procedure di reclutamento dei docenti, partendo dalla considerazione molto semplice che la stabilità delle cattedre e degli insegnanti può contribuire anche a garantire una maggiore qualità dell'insegnamento. Certamente uno dei punti fondamentali dev'essere la continuità didattico-educativa e forse, a chi ha un po' superficialmente ironizzato sulle prove del concorsone, in cui alcuni docenti avrebbero commesso errori, andrebbe fatto rilevare quanto queste non fossero poi così facili, ma, al contrario, alquanto rigorose. E adesso serve però, al di là di ogni polemica, una via di uscita che salvaguardi la necessità del ricorso alla procedura pubblica per l'assunzione dei docenti alla valutazione dell'esistente. Non ci si può dimenticare quindi delle graduatorie esistenti e del fatto che in esse non sono contenuti solo nomi e cognomi, ma esperienze da valorizzare. PRESIDENTE. Ha facoltà di parlare il senatore D'Ambrosio Lettieri per illustrare la mozione n. 731.
2017-02-21	FI	PelinoPaola	Signor Presidente, onorevole rappresentante del Governo, colleghi, le mozioni al nostro esame affrontano un problema purtroppo creato e poi lasciato insoluto dalle norme della cosiddetta legge sulla buona scuola, la quale sta mostrando, sin dall'inizio dell'ultimo anno scolastico, tutta la propria inefficacia.
2017-02-21	LN	CentinaioGianMarco	Dopo l'abolizione delle scuole di specializzazione all'insegnamento secondario (STS), sono stati istituiti i tirocini formativi attivi (TFA) senza valore concorsuale e i percorsi abilitanti speciali (PAS). Nel 2012 è stato bandito un concorso, aperto però anche ai non abilitati. La scuola è un grande casino.
2017-02-21	LN	CentinaioGianMarco	In conclusione, alla luce di quanto è stato evidenziato e in concomitanza con l'esame presso le Camere, ai fini dell'espressione del parere, dell'Atto del Governo n. 377 relativo al riordino del sistema di formazione iniziale e di accesso nei ruoli di docente nella scuola secondaria, che però interviene sul problema nientemeno dall'anno scolastico 2020-2021, chiediamo precise azioni del Governo, possibilmente prima dell'inizio del prossimo anno scolastico, atte a garantire quel futuro lavorativo, finora negato, ai docenti abilitati della seconda e terza fascia di istituto.
2017-02-21	LN	CentinaioGianMarco	Signor Presidente, vorrei fare innanzitutto una considerazione: finalmente torniamo a parlare di scuola, visto che più di mille giorni fa l'ex - per fortuna ex - presidente del Consiglio Renzi disse in quest'Aula che la scuola era la sua priorità. Ma per oltre mille giorni la scuola è diventata il suo incubo, visto quello che è successo e considerato quanto non è stato fatto nel mondo della scuola, per le ingiustizie perpetrate da questo Governo e da quello precedente nei confronti del mondo della scuola e il fatto che le famose scuole belle di cui parlava l'ex Presidente del Consiglio belle non sono diventate. Di conseguenza i nostri studenti sono ancora nelle aule scolastiche a studiare nelle stesse condizioni in cui erano prima. In più di mille giorni, quindi, si è perso tantissimo tempo.
2017-02-21	LN	CentinaioGianMarco	Venendo ai nostri giorni - ahimè, alla confusione si aggiunge altra confusione con un ex Presidente del Consiglio che di scuola non capiva praticamente nulla - il Governo Renzi ha ritenuto di poter risolvere l'enorme mole di precariato sedimentato negli anni attraverso la legge cosiddetta della buona scuola - l'aveva chiamata riforma, ma poi, per fortuna, un minimo di decenza gli ha fatto pensare che forse non si trattava di una riforma - prevedendo un piano straordinario di assunzioni dalle graduatorie a esaurimento e dalle graduatorie di merito del concorso 2012, escludendo così i docenti abilitati tramite percorsi abilitanti (cosiddetti TFA e PAS di cui al decreto ministeriale n. 249 del 2010), i docenti abilitati mediante percorsi magistrali e mediante laurea specialistica in scienze della formazione primaria, tutti attualmente inseriti nella seconda fascia delle graduatorie di istituto. Se ricordate, ci avevano promesso che li avrebbero assunti tutti e non ci sarebbero stati più precari nel mondo della scuola. Ma è passato più di un anno e il mondo della scuola vive ancora nelle stesse condizioni in cui viveva prima.
2017-02-21	M5S	BlundoRosettaEnza	Ci troviamo a dover discutere in questa Assemblea di una mozione che affronta il problema scuola, mentre nelle scuole sono entrati insegnanti con punteggi anche inferiori a quelli di coloro che rischiano di non entrare mai più. Mi riferisco alla delega che dobbiamo discutere, oltre alle mozioni in esame. C'è, infatti, una delega su cui dobbiamo esprimerci e deve essere dato il parere al Governo. La delega parla ancora del reclutamento perché il problema non è risolto: anzi, si è complicato. Le persone che non hanno partecipato al piano di assunzioni sono infatti, insegnanti validi e con alti punteggi, i quali però non hanno potuto accettare cattedre molto lontane dal loro luogo di abitazione per la famiglia. Ci troviamo, quindi, con persone che per diritto sarebbero dovute essere assunte, ma non lo sono state; persone che continuano a lavorare nelle scuole e che, pur avendo partecipato al concorso, sono state bocciate.
2017-02-21	M5S	BlundoRosettaEnza	Mi fa piacere che in quest'Aula oggi siamo tutti consapevoli della condizione disastrosa del mondo della scuola e spero che le mozioni in discussione possano raggiungere l'unanimità di un riconoscimento degli impegni ai quali devono essere date risposte tempestive da parte del Governo.
2017-02-21	M5S	BlundoRosettaEnza	Più volte sono intervenuta in questa sede per sollecitare l'allora ministro Giannini su quanto si stava per attuare in merito alle assunzioni che non tenevano conto di ciò che i colleghi che mi hanno preceduto hanno ampiamente illustrato. Mi riferisco al fatto che nel mondo della scuola ci sono insegnanti che hanno lavorato per oltre quindici anni e non rientrano in nessuna delle modalità di assunzione inserite nella legge. Avevo già portato all'attenzione della Commissione il fatto che le modalità previste dalla legge, ovvero un concorso per soli abilitati, erano quanto di più sbagliato si potesse decidere, in quanto nelle graduatorie a esaurimento (GAE) già erano stati esclusi insegnanti ai quali i Governi precedenti e lo Stato avevano chiesto di fare percorsi abilitativi poi non riconosciuti. Parlo dei tirocini formativi attivi (TFA) e dei percorsi abilitanti speciali (PAS), che sono percorsi a pagamento. Avevo segnalato come in un concorso per soli abilitati sarebbero stati esclusi gli insegnanti che - come ha spiegato poco prima il collega - sono stati e sono l'ossatura del percorso scolastico in Italia, che ha portato all'estero moltissimi giovani che vengono richiesti perché davvero preparati. Sebbene qualche insegnante abbia manifestato di non avere atteggiamenti adeguati o di non portare avanti un lavoro scolastico ben fatto, avevamo più volte fatto presente che per questi casi eccezionali c'erano altri modi per intervenire senza denigrare l'intero corpo docente.
2017-02-21	M5S	BlundoRosettaEnza	Ricordo che i concorsi hanno avuto modalità differenti in tutte le Regioni. Sono state adottate condizioni diverse nello svolgimento dei concorsi nelle varie Regioni. Sono state respinte persone per percentuali molto basse di punteggio (0,1-0,2). Parliamo di condizioni dovute alle modalità di valutazione che non hanno previsto neppure l'adeguamento delle percentuali frazionarie volute dalle modalità concorsuali. Molti insegnanti hanno ottenuto il diritto a essere inseriti nelle GAE dopo aver presentato dei ricorsi e, quindi, tramite sentenze: la scuola è in mano alle sentenze e i docenti non sono rispettati.
2017-02-21	M5S	MontevecchiMichela	Signor Presidente, evito di fare un intervento fotocopia perché la senatrice Petraglia ha espresso esattamente il punto della questione, che è il motivo per il quale anche noi ci sentiamo di ribadire la necessità di votare le mozioni oggi. Intervengo brevemente solo per stigmatizzare che in Commissione abbiamo ben otto decreti legislativi legati alla buona scuola e che i lavori sono andati avanti come sono andati avanti. Oggi, dunque, è una grande occasione per mettere almeno un punto fermo e far sentire la voce del Parlamento su uno degli aspetti che più interessano il mondo della scuola, quello del reclutamento. Anche noi, dunque, siamo favorevoli a votare le mozioni in Aula e a dare la parola al Parlamento.
2017-02-21	PD	FasioloLaura	La buona scuola, la legge n. 107 del 2015 (lasciatemelo ripetere), dopo una fase storica insostenibile di precariato, determinata da riforme non concluse, stravolte nel tempo (precariato a cui ha contribuito anche il taglio delle cattedre dell'allora ministro Gelmini e il blocco dei concorsi nelle legislature Berlusconi, fase diventata cronica nel corso delle varie legislature), ha realizzato la più grande immissione nei ruoli dei docenti, inaugurando un sistema di formazione iniziale e di reclutamento che porterà alla definitiva stabilizzazione degli insegnanti precari e alla normalizzazione del sistema. Questo è il nostro auspicio. Vi pare poco? La legge ha portato all'assunzione di quasi 100.000 nuovi docenti delle graduatorie ad esaurimento, le GAE dell'allora ministro Fioroni, nate proprio per essere esaurite; posti comprensivi di 50.000 nuovi posti per il potenziamento dell'offerta formativa. Nel 2016 fu bandito il concorso per oltre 63.000 posti, di cui quasi 60.000 comuni, relativi cioè alle varie discipline, e oltre 6.000 di sostegno, riservati agli abilitati.
2017-02-21	PD	FasioloLaura	La preoccupazione maggiore per i docenti ancora precari è l'articolo 1, comma 131, della legge n. 107 del 2015, che ha sottolineato nel suo intervento la collega Puglisi, secondo il quale: «A decorrere dal 1° settembre 2016, i contratti di lavoro a tempo determinato stipulati con il personale docente, educativo, amministrativo, tecnico e ausiliario presso le istituzioni scolastiche ed educative statali, per la copertura di posti vacanti e disponibili, non possono superare la durata complessiva di trentasei mesi, anche non continuativi». Questo è il punto. Sono tutti problemi seri, evidenziati dalla mozione, che verranno risolti con lo schema di decreto legislativo, recante - finalmente - il riordino del sistema formazione iniziale e di accesso nei ruoli di docente nella scuola secondaria, che viene reso più snello. Si tratta quindi di un percorso triennale, che porterà al ruolo.
2017-02-21	PD	PuglisiFrancesca	Signor Presidente, all'inizio della XVII legislatura, nel 2013, erano migliaia gli insegnanti precari presenti nelle graduatorie ad esaurimento e nelle graduatorie di istituto, i cui diritti, a seconda della categoria di appartenenza, prima, seconda o terza fascia, erano diversi e, spesso, contrapposti, a causa dei diversi sistemi di formazione iniziale e di reclutamento succedutisi negli anni a seguito dell'avvicendarsi dei Governi. Nel ripercorrere l'annosa vicenda, occorre ricordare che il ministro Fioroni aveva creato per il precariato storico le graduatorie ad esaurimento con un piano di assunzioni di tre anni risolutivo del problema. Purtroppo, con il ministro Gelmini sono state tagliate 85.000 cattedre, sono state riaperte le graduatorie in modo assolutamente improvvido e foriero di ulteriori incertezze, sono state chiuse le scuole di specializzazione all'insegnamento secondario, sono stati istituiti i tirocini formativi attivi (TFA) senza valore concorsuale e non è stato bandito alcun concorso nel corso dei cinque anni del Governo Berlusconi. Con l'arrivo del Governo Monti, il ministro Profumo ha dato avvio al nuovo sistema di abilitazione, indicendo, ma in date diverse, corsi di TFA e percorsi abilitanti speciali (PAS) e bandendo, dopo molti anni, un concorso nel 2012, aperto anche ai non abilitati. Il Governo Renzi ha cercato di mettere ordine, con la legge n. 107 del 13 luglio 2015 (meglio nota come buona scuola), alla disordinata stratificazione delle norme e all'insostenibile precarietà degli insegnanti, con un piano straordinario di reclutamento di 100.000 docenti delle graduatorie ad esaurimento, comprensivo di 50.000 nuovi posti necessari per il potenziamento dell'offerta formativa. Poi è stato bandito nel 2016 un concorso per 63.712 posti, di cui 57.611 posti comuni, relativi cioè alle varie discipline, e 6101 di sostegno. Questo concorso era riservato esclusivamente agli abilitati. Il nuovo sistema di formazione iniziale e di reclutamento dei docenti previsto dalla legge rappresenta lo strumento che porterà alla definitiva stabilizzazione degli insegnanti precari, garantendo, in tal modo, la tanto sospirata continuità didattica per gli studenti, inserendoli in un percorso di formazione e tirocinio retribuito triennale che li immetterà, dopo la valutazione finale, direttamente in ruolo. L'articolo 1, comma 181, lettera b), della legge n. 107 prevede, infatti, fra i principi e i criteri direttivi cui devono attenersi i successivi decreti legislativi, il riordino, l'adeguamento e la semplificazione del sistema di formazione iniziale e di accesso nei ruoli di docente nella scuola secondaria, in modo da renderlo funzionale alla valorizzazione sociale e culturale della professione. Questo decreto legislativo, che oggi è all'esame della 7ᵃ Commissione per l'estensione del parere, prevede che, a decorrere dal l settembre 2016, i contratti di lavoro a tempo determinato stipulati con il personale docente, educativo, amministrativo, tecnico e ausiliario presso le istituzioni scolastiche ed educative statali, per la copertura di posti vacanti e disponibili, non possano superare la durata complessiva di trentasei mesi, anche non continuativi, a causa di una sentenza della Corte europea che ha previsto la non rinnovabilità dei contratti e l'indennizzo dei docenti che dopo il compimento dei trentasei mesi di contratto a tempo determinato non riuscissero ad essere immessi in ruolo a tempo indeterminato. Tutti questi problemi trovano una risposta nello schema di decreto legislativo, recante "riordino, adeguamento e semplificazione del sistema di formazione iniziale e di accesso nei ruoli di docente nella scuola secondaria (...)", per renderlo funzionale alla valorizzazione sociale e culturale della professione. Le finalità dello schema di decreto legislativo, che supera finalmente l'attuale sistema di accesso alla professione di docente, disegna un nuovo modello di formazione iniziale e di accesso del personale docente della scuola secondaria di primo e di secondo grado sia dei posti comuni che di quelli di sostegno. Nel portare a termine questo ambizioso disegno, il provvedimento non dimentica le variegate situazioni attualmente esistenti nell'ambito della formazione iniziale e del reclutamento e, a tal fine, definisce una fondamentale disciplina transitoria proprio per dare le risposte che servono ai precari di seconda e di terza fascia. In particolare, lo schema prevede che quota parte dei posti per il concorso di accesso ai ruoli della scuola secondaria di primo e secondo grado sia riservata ai soggetti in possesso di abilitazione all'insegnamento conseguita secondo la disciplina previgente e a coloro che, alla data di entrare in vigore, sono inseriti nelle graduatorie di terza fascia di istituto con almeno trentasei mesi di servizio, anche non continuativo. Per questi stessi soggetti che usufruiscono della riserva di posti, si prevede anche una semplificazione del percorso concorsuale. In particolare si prevede che i soggetti abilitati debbano sostenere sola la prova orale. I soggetti iscritti nelle graduatorie di terza fascia con almeno trentasei mesi di servizio, anche non continuativi, devono sostenere la prova scritta, avente come obiettivo la valutazione del grado di conoscenza del candidato su una specifica disciplina, e la prova orale. Inoltre, si prevede una semplificazione del percorso triennale di formazione e di tirocinio per i vincitori del concorso in possesso dell'abilitazione, riservatari e non. In particolare, i vincitori del concorso relativo ai posti comuni e ai posti di insegnante tecnico-pratico in possesso di pregressa abilitazione sono esonerati dalla frequenza del corso di specializzazione e accedono direttamente al secondo e al terzo anno del contratto. Il percorso è ulteriormente ridotto al solo terzo anno del contratto qualora gli insegnanti abbiano prestato servizio per almeno trentasei mesi anche non continuativi. Quindi c'è gradualità in base al servizio svolto e ai titoli posseduti per la definitiva immissione in ruolo a tempo indeterminato per questi professionisti. Con questa mozione dunque noi chiediamo al Governo di determinare quanti posti saranno a disposizione delle seconde e terze fasce di istituto e per quanto tempo durerà la fase transitoria per questi insegnanti. Chiediamo al Governo di dare seguito all'impegno di stabilizzare definitivamente l'organico di fatto delle scuole per avere un unico organico funzionale, che comprenda anche i posti di sostegno, per garantire la necessaria continuità didattica - a tal fine, peraltro, nella legge di bilancio del 2016 sono stati inseriti e investiti ulteriori 400 milioni di euro - e per valorizzare pienamente la formazione e l'esperienza dei docenti. Ho ascoltato con grande attenzione gli interventi dei colleghi che hanno presentato altre mozioni, dunque vorrei dare lettura dei dati attuali relativi alla precarietà della scuola, nonostante il piano straordinario di assunzione di 100.000 insegnanti. Oggi in graduatoria ad esaurimento ci sono 132.835 docenti di cui 106.631 su infanzia e primaria, numero che sta crescendo ogni settimana per l'inserimento, avvenuto con sentenza, dei diplomati magistrali. Il numero delle persone iscritte in GAE è invece pari a 83.868 persone, perché ogni persona può essere iscritta in più graduatorie. Sono state completamente esaurite dal piano straordinario di immissione in ruolo 66 graduatorie ad esaurimento. Rimangono 134 classi di concorso con graduatoria ad esaurimento con almeno un iscritto in almeno una Provincia. Nel concorso del 2016, 620 procedure aperte, si sono concluse tutte, tranne 16: sei dell'infanzia, quattro della primaria e sei della secondaria (questo dato è aggiornato al 3 febbraio 2017). In terza fascia, tanto per dare un'idea dei numeri del precariato scolastico, sono iscritte 127.668 persone: una dimensione cospicua, che però, con la fase transitoria, può trovare una soluzione nel tempo. PRESIDENTE. Ha facoltà di parlare la senatrice Pelino per illustrare la mozione n. 730.
2017-02-21	LN	ConsiglioNunziante	Signor Presidente, si è parlato di questo provvedimento come di un decreto-legge che ha avuto una linea piuttosto coraggiosa nel diventare man mano qualcosa di diverso con le modifiche che erano state apportate. Si è parlato di un decreto-legge di ampio respiro, ma appare chiaro che le singole iniziative con i relativi stanziamenti su ILVA, area di Taranto, Gioia Tauro, depurazione delle acque reflue, G7 di Taormina, Scuola europea di Brindisi, non consentono nel modo più assoluto di giustificare l'enfasi con la quale il Governo Gentiloni sostiene di aver riportato il Mezzogiorno in agenda come tema prioritario.
2017-02-23	PD	FasioloLaura	Signora Presidente, onorevoli colleghi, sottosegretario Manzione, il disegno di legge di cui si sta discutendo ampiamente questa mattina, approvato dalla Camera dei deputati, va a tutelare - repetita iuvant - i minori stranieri non accompagnati presenti nel territorio dello Stato per una qualsiasi causa e non aventi quindi cittadinanza italiana. La maggioranza si è espressa in modo altamente positivo nei confronti del provvedimento. Una trasversalità positiva ha caratterizzato l' iter di esame del disegno di legge per la necessità di salvaguardare il valore della dignità umana e della persona, che è alla base del nostro dettato costituzionale. Il rispetto dei diritti umani insopprimibili si impone in una sede - mi riferisco alla nostra, quella parlamentare - che deve richiamare trasversalmente tutti a doveri fondamentali. La risposta con una legge organica ai bisogni dei minori stranieri non accompagnati è oggi una responsabilità dovuta nei confronti dei soggetti più vulnerabili. Recepisco come dato molto importante del provvedimento quanto disposto dall'articolo 3, ovvero il divieto di respingimento alla frontiera di minori che hanno diritto alla massima tutela. Secondo i recentissimi dati pubblicati dall'UNICEF, nel 2016 sono stati circa 25.800 i minori che hanno raggiunto l'Italia via mare, più del doppio rispetto all'anno precedente. Essi rappresentano il 91 per cento di tutti gli oltre 28.000 minori che hanno raggiunto l'Italia nel 2016. Ho piacere che siano dei giovani e dei ragazzi a sentire questi dati dalle tribune e sarebbe veramente opportuno che la scuola ci riflettesse. Arrivano in gran parte dal mare, da Egitto, Siria, Nigeria, Eritrea e Corno d'Africa, ma non solo; arrivano anche da Afghanistan e Pakistan, veloci come un'onda, e come un'onda scompaiono, spariti ad opera di strutture criminali (sono oltre 6.000 gli irreperibili). Se poi pensiamo che solo nelle prime due settimane del 2017, nonostante le condizioni climatiche avverse, sono giunti in Italia via mare quasi 800 migranti di ogni età, il triplo rispetto allo scorso anno nello stesso periodo, possiamo immaginare dati ancora crescenti relativi ai minori non accompagnati. Ritengo fondamentali alcuni punti richiamati dal disegno di legge, quali la previsione di strutture destinate esclusivamente alla prima assistenza e all'accoglienza, che devono trovarsi in condizioni dignitose e in cui i minori debbano essere protetti da situazioni di promiscuità. Le situazioni monitorate dalle prefetture e dai centri di accoglienza, seguite da organizzazioni quali la Caritas, Save the Children e il Consiglio italiano per i rifugiati, raccontano storie disperate di minori che fuggono da miseria, schiavitù, guerre e violenza. Spesso, come ho già detto, spariscono nel nulla, schiavi di altre situazioni drammatiche e di altre schiavitù. Soprattutto le adolescenti minori sono esposte ad alto rischio di sfruttamento e abuso, a cui vengono costrette anche per pagare il costo del viaggio di attraversamento del Mediterraneo. Situazioni drammatiche accompagnano buona parte dei bambini e dei ragazzi che s'imbarcano verso l'Europa o che vi pervengono anche via terra. Pensiamo alle immagini cui quotidianamente assistiamo sui disastri siriano e libico o sul dramma di Aleppo. Vengono infrante la Dichiarazione universale dei diritti dell'uomo, la Convenzione sui diritti dell'infanzia, la Carta europea della persona. L'articolo 6 del disegno di legge, a cui rimando, che si occupa dell'identificazione dei minori stranieri non accompagnati fin dalla struttura di prima accoglienza, rivela e risponde all'assoluta delicatezza del momento del colloquio, che è volto ad approfondire la storia familiare del minore e a far emergere ogni elemento utile alla sua protezione. I commi sono ampiamente tutelanti le esigenze insopprimibili di protezione e prevedono l'intervento di figure professionali quali il mediatore culturale e operatori socio-sanitari formati di alta competenza e sensibilità. La norma chiede dunque l'identificazione del minore quale elemento essenziale per garantirgli la giusta assistenza umanitaria e psicologica, con attenzione al fatto che spesso l'età dichiarata è inferiore a quella reale. Il disegno di legge presenta altri elementi nuovi e significativi, tra cui quelli enunciati negli articoli 6 e seguenti: sentito il minore nel suo interesse, vi è l'avvio di indagini per individuare familiari idonei a prenderlo in carico prima di qualsiasi collocamento in comunità; altro punto è relativo all'adozione di soluzioni quali il rimpatrio assistito e volontario, solo quando il ricongiungimento con i familiari nel Paese terzo corrisponda al superiore interesse del minore. Il superiore interesse del minore: questo è il concetto, la parola chiave che si ripete. Ciò avviene anche prima del rimpatrio, dunque, quando vengono ascoltati sia il minore sia il tutore. La centralità del disegno di legge in esame, dunque, è il superiore interesse del minore, e non è poco. In particolare, vi è il diritto del minore alla protezione: per questo è prevista l'istituzione di un'anagrafe, di un sistema informativo nazionale e di una cartella sociale per la registrazione dei dati anagrafici. Viene inoltre specificato il divieto di respingimenti di domande di permesso di soggiorno e di espulsione; viene istituito anche un elenco di tutori volontari, ulteriori figure per la protezione, che va conservato presso il Tribunale dei minori. A questo elenco possono essere iscritti i privati cittadini, selezionati e formati da parte dei garanti regionali per l'infanzia e l'adolescenza, disponibili ad assumere la tutela di un minore straniero non accompagnato o di più minori, per preservare il nucleo familiare qualora si tratti di fratelli e sorelle. Si tratta quindi di una materia molto complessa. Anche le strutture residenziali che aspirano ad ospitare minori devono rispondere a standard minimi di servizi ed essere autorizzate o accreditate ai sensi della normativa nazionale e regionale. Nella scelta del posto in cui collocare il minore si deve tener conto delle esigenze e caratteristiche dello stesso, sempre apprese attraverso il colloquio. Nel corso degli altri articoli si prevedono misure di integrazione di lungo periodo, percorsi di formazione e inserimento sociale, ed in questo la scuola riveste un ruolo davvero centrale, è veramente protagonista (ne ha parlato diffusamente ed esaurientemente la senatrice Elena Ferrara, pertanto salto i riferimenti che ho fatto su questo articolato). Tutele della salute, quindi, di promozione dell'istruzione, predisposizione di progetti specifici che prevedano, attraverso mediatori culturali, convenzioni volte a promuovere programmi di apprendistato (oggi i ragazzi parlano di alternanza, anche quella doveva essere un momento cruciale), fino all'accompagnamento alla maggiore età. Queste norme si integrano con quanto disposto dal Testo unico sulla disciplina dell'immigrazione e sulle condizioni dello straniero, in cui si prevede una specifica funzione delle istituzioni scolastiche. Queste norme si coordinano, appunto, con la normativa del MIUR. Segnalo l'importanza del progetto Frontiere Minori del FAMI, un progetto nazionale in fase di implementazione, curato da Save the Children e dal Consiglio italiano per i rifugiati. In questo progetto sono stati concordati non solo obiettivi comuni, ma anche varie attività per le quali si stanno avviando fasi organizzative per l'accoglienza e l'integrazione dei minori non accompagnati. Questi progetti prevedono la formazione di operatori dei centri di accoglienza, dei tutor, del personale delle prefetture, del personale delle commissioni territoriali, di mediatori culturali ed altri, quindi di tutte le strutture ed istituzioni che si occupano del tema. È importante che tutte queste operazioni diventino efficaci e che si evitino sprechi e duplicazioni. Ritengo si debba operare monitorando sull'efficacia delle nascenti progettualità, di quelle già esistenti ma anche di quelle in prospettiva, in modo che favoriscano davvero i luoghi di inclusione e di piena e totale trasparenza, perché non si corra il rischio di alimentare inghiottitoi di autoreferenzialità e di interessi altri: gli interessi devono essere quelli dei minori e basta. È fondamentale, dunque, che attraverso questo provvedimento si crei una risposta di sistema, quindi un reale rafforzamento di tutele nei confronti dei minori, quindi dei più vulnerabili, di sostegno e di solidarietà trasversale, perché il nostro Paese, l'Italia, sia ancora di più un esempio per gli altri Paesi per le politiche di solidarietà e di accoglienza, non solo per impegno umanitario, ma per un'effettiva ed efficace integrazione. Vorrei rivolgere un ringraziamento, infine, a quanti, ad ogni livello, operano nel mondo dell'immigrazione ed aiutano con passione, disinteresse ed abnegazione il mondo dei più vulnerabili e dei più fragili.
2017-02-23	PD	FerraraElena	(ore 11,55) ( Segue FERRARA Elena). Il disegno di legge definisce il diritto al riconoscimento della minore età, uniformando le procedure di identificazione e accertamento dell'età; il rafforzamento del diritto all'assistenza sanitaria, all'istruzione, alla formazione professionale; il diritto alla nomina di un tutore per poter garantire loro la possibilità di essere ascoltati nelle scelte che li riguardano; la traduzione in prassi operative uniformi a livello nazionale dei vari passaggi affinché sia predisposto il progetto d'accoglienza. Prevede e istituisce l'attivazione di un sistema informativo nazionale. La continuità del finanziamento di un fondo nazionale per l'accoglienza dei minori stranieri non accompagnati che gravi il meno possibile sui bilanci dei comuni. La promozione di accoglienza nelle comunità con lo sviluppo dell'affido familiare come alternativa alla comunità. In quest'ultima direzione e nei processi di sviluppo di una comunità accogliente e inclusiva sono invitati ad operare gli enti locali, che possono concretamente promuovere opportunità di accoglienza, anche diffuse, e attivare processi di inclusione sociale che portano la comunità a confrontarsi con esperienze culturali diverse e uguaglianza nella fruizione dei diritti umani. In relazione al diritto all'istruzione, la norma incentiva l'attivazione di specifiche misure, a decorrere dal momento dell'inserimento del minore nelle strutture di accoglienza, da parte delle istituzioni scolastiche e delle istituzioni formative accreditate dalle Regioni idonee a favorire l'assolvimento dell'obbligo scolastico e formativo da parte dei minori, anche mediante convenzioni volte a promuovere specifici programmi di apprendistato, nonché la predisposizione di progetti specifici che prevedano il coinvolgimento dei mediatori culturali. Le linee guida emanate dal MIUR nel febbraio 2014 dedicano attenzione ai bambini stranieri non accompagnati, per i quali si deve tenere presente la loro storia di sofferenza e aspetti diversi delle competenze, anche di tipo linguistico. Cito: «Per il loro inserimento si dovrà tener conto che, a causa delle pregresse esperienze di deprivazione e abbandono, anche le competenze nella loro lingua d'origine potranno risultare fortemente limitate rispetto all'età anagrafica dell'alunno, rendendo necessaria l'adozione di strategie compensative personalizzate». Come componente della Commissione istruzione e cultura, voglio in particolare sottolineare l'importanza del riferimento specifico al momento educativo e della formazione, non solo come fondamentali contesti di inclusione, ma anche nella dimensione di emancipazione sociale dai gravi pericoli in cui i soggetti particolarmente vulnerabili possono incorrere. La scuola, quindi, ma anche i percorsi di formazione professionale, con inserimento in tirocini lavorativi, rappresentano un'opportunità per i minori stranieri che in tal modo possono trovare spazio nella comunità, maturare un reale inserimento sociale e offrire sostegno alle comunità di origine (come probabilmente si sono impegnati a fare) con la dignità di una remunerazione. È proprio sull'indice della frequenza scolastica che si è impostata la legge dello ius soli che mi auguro qui in Senato venga al più presto ripresa. Non è necessario fare forzature? Bene, non facciamole, ma discutiamola e approviamola. Anche per esperienza legata alla mia precedente attività amministrativa desidero sottolineare, in particolare, la promozione dell'affidamento familiare, che, oltre a rispondere agli obiettivi di integrazione ed inclusione, consente ai bambini ed ai ragazzi di vivere un'esperienza in famiglia. Dopo la scuola, sicuramente viene la famiglia; una famiglia che può rappresentare un riferimento necessario e davvero insostituibile, soprattutto nei casi di minori di tenera età. E noi in Italia di buone pratiche in questo senso ne abbiamo tante. Pur nella consapevolezza che i problemi relativi ai flussi migratori rappresentano un tema di grande complessità, questa legge potrà sicuramente garantire una maggiore protezione ai minori non accompagnati, sostenere gli enti locali (per cui si limita la quota di compartecipazione al 5 per cento) con disponibilità di risorse e una programmazione di interventi e servizi nell'ambito di una condivisione di funzioni, ruoli e responsabilità da parte degli enti coinvolti quali questura, prefettura, comunità d'accoglienza, Tribunale per i minorenni, Garante dell'infanzia e dell'adolescenza, terzo settore e naturalmente associazioni di volontariato. Il recente rapporto del Greta, l'organo del Consiglio d'Europa composto da esperti antitratta, riconosce l'importanza di questo nostro provvedimento che razionalizza il sistema di accoglienza dei minori non accompagnati in tutti i suoi aspetti (e in questo viene riconosciuto il nostro provvedimento) contrastando efficacemente l'insinuarsi della criminalità basata sullo sfruttamento e la tratta di esseri umani. Il rapporto ci esorta a concludere l' iter di approvazione. Chiediamo anche noi però all'Europa di non lasciare l'Italia sola in prima linea a gestire il difficile fenomeno delle migrazioni epocali, che possono essere affrontate in un modo efficace soltanto se l'Europa è unita in un progetto politico di accoglienza e integrazione. Nessuna bambina e nessun bambino dovrebbero approdare sulle nostre coste e affrontare da soli percorsi di vita incompatibili con una qualsivoglia idea di civiltà: il riconoscimento di uguali diritti per chi ha diritto a tutele rafforzate. Ringrazio il relatore, senatore Mazzoni, che, come vicepresidente della Commissione diritti umani e come componente della 1ᵃ Commissione, ha lavorato con impegno. Ringrazio il Governo e tutti i colleghi che, anche provenienti da culture politiche diverse, si sono adoperati per l'approvazione di questo importante provvedimento che rappresenta un grande passo di civiltà. Che lo si approvi definitivamente al più presto.
2017-02-28	LN	CentinaioGianMarco	Mi piace invece parlare del fatto che gli esiti del concorso del 2016 hanno dimostrato che avevamo ragione nel denunciare criticità e ingiustizie; inoltre, come ben sapete la deroga alla legge n. 107 del 2015 con il piano straordinario di mobilità ha aggiunto caos su caos. Come abbiamo visto scritto su tutti i giornali, i risultati sono stati classi scoperte, posti vacanti anche dopo il concorso ghigliottina: ad esempio in Lombardia centinaia di posti non sono stati assegnati ai ruoli, ci sono vincitori senza cattedra, vincitori non ancora stabilizzati in presenza di posti, concorsi in corso di svolgimento per varie classi di concorso. Il risultato è che abbiamo genitori infuriati. Infatti, se vogliamo parlare di scuola pubblica, se ci riempiamo la bocca dicendo che deve andare incontro alle esigenze dei genitori, dobbiamo fornire un servizio e poi non ci dobbiamo lamentare se i genitori mandano i propri figli alle scuole private.
2017-02-28	LN	CentinaioGianMarco	Signor Presidente, innanzitutto le comunico che noi non accettiamo la riformulazione proposta, perché ci sembra che con essa ancora una volta non si sia capito il senso di ciò che chiediamo per la tutela di tutti gli insegnanti precari. Si vuole andare nella direzione che il Governo vuole imporre a questo Paese, però continuiamo a dire che quando si parla di scuola non si può sempre procedere con l'imposizione: lo avete fatto con la legge n. 107 del 2015 sulla buona scuola, vi siete schiantati, state andando avanti sbagliando. Noi continuiamo a dirvi che state sbagliando e voi andate avanti nella vostra direzione. Signor Presidente, in questa sede non parlerò neanche della problematica degli insegnanti del Sud che vengono al Nord, né del fatto che ci siano supplenti che dal Sud vengono al Nord, stanno un giorno e poi tornano a casa perché magari hanno i parenti malati, l'unghia incarnita, devono andare in vacanza, devono farne più di Bertoldo e poi noi abbiamo le classi vuote.
2017-02-28	M5S	BlundoRosettaEnza	Signor Presidente, mi aspettavo che in quest'Aula fosse possibile fare un ragionamento diverso: una reale condivisione di impegni seri e doverosi verso gli insegnanti del mondo della scuola che sono stati fino ad oggi messi in grandi difficoltà. Sappiamo benissimo, come abbiamo più volte detto, che gli insegnanti hanno dovuto affrontare dei corsi, con prove selettive e pluriselettive, ma restano non assunti: restano da precari a prestare servizio nelle scuole con posti in organico di fatto e non di diritto. Mi aspettavo che venissero presi degli impegni serissimi per garantire che l'organico di fatto venisse trasformato entro il 2017 tutto in organico di diritto, dal momento che a coloro che prestano servizio per i trentasei mesi in organico di fatto questo periodo non viene neppure riconosciuto dalle sentenze che vengono emesse; vi è infatti questa grande difficoltà nel veder riconosciuto il proprio lavoro oltre al proprio percorso di studi e alle proprie competenze già spese per più di quindici anni all'interno della scuola pubblica italiana. Avevamo la speranza che venissero accolti gli impegni, da noi proposti con le nostre mozioni, o almeno riformulati in una maniera consona ai reali bisogni della scuola, perché il Ministro e i colleghi degli altri Gruppi di partito sanno benissimo quali sono le richieste di tutti i comitati e le associazioni del mondo della scuola. C'è stata tuttavia proposta una riformulazione che replica esattamente il contenuto della delega, una delega che non corrisponde a questi reali bisogni, tantomeno alle soluzioni opportune per quanto si è creato con il piano assunzionale previsto dalla legge n. 107. Ci si parla ancora di prove selettive quando già il concorso è stato fallimentare sotto tutti gli aspetti: per il numero dei bocciati (la metà dei partecipanti), per le modalità previste di svolgimento di questo concorso e perché la fase concorsuale non è ancora stata neppure conclusa. Quindi chiedere delle prove selettive ancora in forme sicuramente molto ambigue non avrebbe senso, anche perché sono persone che hanno svolto più di trentasei mesi in organico di fatto perché il Governo non ha ancora voluto trasformare l'organico di fatto in organico di diritto. Gli insegnanti di sostegno specializzati rischiano di essere messi alla porta; abbiamo una situazione di precariato delle docenti delle GAE infanzia, che sono pluripreparate, hanno avuto più di una selezione ed hanno partecipato ai corsi di selezione che i Governi precedenti hanno voluto; abbiamo numeri altissimi, che ci ha comunicato in Aula la collega Puglisi nella discussione di queste mozioni, svelandoci cifre che non erano ancora chiare. Tuttavia, dobbiamo prendere atto che in quest'Aula le nostre mozioni sono state di fatto rigettate e che il Governo continua ad andare su una strada non adeguata e non rispondente, ripeto, ai bisogni reali della scuola pubblica italiana e dei precari. PRESIDENTE. Senatrice Blundo, conferma che non accoglie le proposte di riformulazione della vostra mozione? BLUNDO (M5S). Non le accogliamo assolutamente.
2017-02-28	PD	FerraraElena	Signor Presidente, onorevoli colleghe e colleghi, Sottosegretario, mi piace ricordare che la discussione in Assemblea sull'ordine del giorno G1 deriva dal fatto che erano depositati ordini del giorno da parte della Lega e del Movimento 5 Stelle da molti mesi. Non è, quindi, un pretesto per dare suggerimenti a un Ministro o a un Sottosegretario, che in questo momento sono qui e hanno seguito in queste ore i lavori dell'Assemblea. In Assemblea abbiamo assistito ad una discussione a volte pretestuosa. Penso alle dichiarazioni del senatore Marin che non ricorda - sarebbe bastato leggere l'ordine del giorno che presentiamo - che il ministro Gelmini aveva tagliato 85.000 cattedre; sono state riaperte le graduatorie in modo assolutamente improprio e foriero di ulteriori incertezze; sono state chiuse le scuole di specializzazione all'insegnamento secondario (SSIS); sono stati istituiti i tirocini formativi attivi senza valore concorsuale; non è stato bandito alcun concorso negli ultimi cinque anni dal Governo Berlusconi. Quando si parla di scuola, bisogna allora ricordare quella che ha vissuto queste stagioni. Il senatore Marin non mi ascolta, ma potrà leggere il Resoconto della seduta. Credo davvero che noi si possa comunque continuare sulla scia di un percorso tracciato ed è questa un'opportunità per interloquire tra di noi. Ritengo poi inaccettabile che si parli di iniziative clientelari da parte del senatore Mario Mauro. Credo che ci sia stata onestà intellettuale nell'andare a risolvere un problema, in quanto, come ricordato da più parti, il precariato degli insegnanti è iniziato molti anni fa, e da allora sono state poste in essere molte iniziative, nessuna delle quali risolutiva, da parte di Governi diversi, che hanno agito sulla base di modelli diversi di formazione iniziale e di reclutamento degli insegnanti. Il risultato è stata questa enorme e disordinata stratificazione delle norme e un'insostenibile precarietà degli insegnanti cui, appunto, la legge n. 107 del 2015 ha cercato di porre rimedio prevedendo il piano di assunzione e un nuovo sistema di formazione iniziale e di reclutamento dei docenti. Non è stata una delega in bianco: su quella legge delega sono scritte cose chiare e oggi vi è un decreto legislativo. Il ministro Fedeli, in sede di audizione presso le Commissioni congiunte 7ᵃ e VII di Senato e Camera, la scorsa settimana ha ribadito sia i risultati che si erano conseguiti riducendo in maniera cospicua il fenomeno del precariato, con le assunzioni straordinarie, sia quanto ha ricordato anche in questa sede il Sottosegretario, ossia l'obiettivo di dar vita a uno strumento legislativo che porti alla definitiva stabilizzazione degli insegnanti precari, garantendo, in tal modo, anche la continuità didattica per gli studenti. Questo avviene attraverso il secondo elemento: il decreto legislativo, attualmente in discussione nelle Commissioni di Camera e Senato, recante «riordino, adeguamento e semplificazione del sistema di formazione iniziale e di accesso nei ruoli di docente nella scuola secondaria per renderlo funzionale alla valorizzazione sociale e culturale della professione». La finalità del decreto legislativo, che supera finalmente l'attuale sistema di accesso alla professione docente, è quella di disegnare un nuovo modello di formazione iniziale e di accesso del personale docente della scuola secondaria di primo e di secondo grado, sia sui posti comuni che su quelli di sostegno. Per realizzare la fase transitoria si prevede una specifica disciplina all'articolo 17. L'ordine del giorno vuole comunque indicare gli strumenti necessari per affrontare meglio la declinazione dell'articolo 17. In primis, si chiede di proseguire nel progressivo consolidamento, avviato con la legge di bilancio per l'anno 2017, dell'organico di fatto. E ancora. In merito al problema delle graduatorie, della loro consistenza, del reale fabbisogno di insegnanti, bisogna fare ordine. È importante e per questo rivolgiamo una richiesta al Governo.
2017-02-28	PD	FerraraElena	Tutti questi obiettivi, compresi l'assunzione di insegnanti specializzati di sostegno e la possibilità di consentire ai neolaureati adeguate possibilità di accesso ai ruoli della scuola, rientrano in un disegno più grande, sicuramente ambizioso, ma finalmente realizzabile, che consenta di valorizzare pienamente la formazione e l'esperienza dei docenti sui quali pesa l'onere e - io dico - sicuramente, l'onore di rendere migliore la nostra società.
2017-02-28	PD	PuglisiFrancesca	L'ordine del giorno, quindi, nel dispositivo impegna il Governo «a proseguire nel progressivo consolidamento, avviato con la legge di bilancio per l'anno 2017, dell'organico di fatto nell'organico dell'autonomia delle scuole, che comprenda anche i posti di sostegno per garantire la necessaria continuità didattica, corrispondendo alle effettive esigenze degli alunni e degli studenti con disabilità; a monitorare e censire la consistenza delle graduatorie ad esaurimento e delle graduatorie di merito del concorso attualmente in fase di chiusura, al fine di determinare il fabbisogno di insegnanti anche in relazione alle classi di insegnamento per le quali le rispettive graduatorie ad esaurimento e graduatorie di merito siano attualmente esaurite o prossime all'esaurimento, armonizzando le necessarie esigenze della fase transitoria con le tempistiche e modalità di avvio del nuovo sistema di reclutamento; a definire opportune misure, anche in sede normativa, al fine di prospettare un percorso riservato semplificato di immissione in ruolo per gli insegnanti iscritti nella seconda fascia delle graduatorie di istituto; a prevedere modalità di immissione in ruolo in favore dei docenti che abbiano maturato almeno trentasei mesi di servizio iscritti nelle seconde e nelle terze fasce delle graduatorie di istituto. Tali modalità dovranno prevedere percorsi riservati semplificati, modificando la fase transitoria prevista dall'articolo 17 dello schema di decreto legislativo attuativo della lettera b) del comma 181 dell'articolo 1 della legge n. 107 del 2015, ora all'esame delle Commissioni parlamentari competenti, e tenendo in considerazione la cospicua giurisprudenza in materia; a determinare quanti posti saranno a disposizione delle seconde e terze fasce di istituto e per quanto tempo durerà la fase transitoria» di cui al precedente impegno; «a garantire l'assunzione di insegnanti specializzati di sostegno; a consentire ai neolaureati adeguate possibilità di accesso ai ruoli della scuola; a valorizzare pienamente la formazione e l'esperienza dei docenti».
2017-03-01	PD	ParenteAnnamaria	È proprio l'impegno, che si concretizza nel progetto personalizzato, a fare di questa misura uno strumento che supera la visione assistenzialista - radicata troppo spesso, purtroppo, nel nostro Paese - per mettere al centro la persona nel rispetto della sua dignità. Il progetto deve essere predisposto da una équipe multidisciplinare, costituita dagli ambiti territoriali, in collaborazione con le amministrazioni competenti sul territorio in materia di servizi per l'impiego, la formazione, le politiche abitative, la tutela della salute e l'istruzione, sulla base di una valutazione del bisogno, di una piena partecipazione dei beneficiari alla predisposizione dei progetti, di un'attenta definizione degli obiettivi e di un monitoraggio degli esiti, valutati periodicamente. In questi anni si sono succedute numerose misure di contrasto alla povertà, con carattere sperimentale, provvisorio, localistico o regionale, limitate a determinate zone del Paese. Per quanto importanti, queste misure non hanno risolto il problema della povertà assoluta in Italia, oggi arrivato a livelli insostenibili. Basti pensare che l'ISTAT ha stimato i soggetti in povertà assoluta, nell'ultimo rapporto sulla povertà in Italia del 14 luglio 2016, in circa 4.600.000 unità e in 1.582.000 famiglie. Con questa misura, per la prima volta si istituisce una misura nazionale, per cui una persona in difficoltà che abita in Veneto viene aiutata e supportata nella stessa maniera di una persona in difficoltà in Campania e viceversa. Nel corso dell'audizione dei rappresentanti dell'ISTAT in Commissione lavoro, previdenza sociale, il presidente Alleva ha sottolineato che, per quanto concerne il profilo dei poveri assoluti, il cambiamento più evidente ha riguardato la crescente vulnerabilità dei minori, legata alle difficoltà dei giovani adulti, anche al Centro-Nord, nel sostenere il peso economico della prima fase del ciclo di vita familiare. Il provvedimento tiene quindi insieme la bontà e la necessità di una misura nazionale, che diventa un livello essenziale delle prestazioni, con la previsione di un percorso di prossimità. In Commissione, maggioranza e opposizione hanno svolto una profonda discussione di merito sull'approccio alle politiche di inclusione. Questo è un dibattito che avviene anche a livello internazionale. In Commissione ci si è soffermati, in particolar modo, su un aspetto del provvedimento in esame, ovvero sulla novità consistente nel fatto che il percorso che porta il soggetto fuori dalla povertà è un progetto di inclusione, intesa come una serie di interventi precisi di accompagnamento e di cura delle persone. La fuoriuscita dalla povertà non è solo un fatto di reddito - pure necessario - ma è soprattutto una questione di uscita da un certo tipo di vissuto, che si concretizza troppo spesso in un degrado esistenziale. Quindi, non servono solo risorse, ma occorre aiutare le famiglie a mandare i bambini a scuola e dal pediatra e aiutarle nel superamento di situazioni difficili. Occorre andare avanti, superando questo stato di cose e ciò è possibile grazie all'investimento che il Governo ha fatto con la legge di stabilità per il 2016, che ha stanziato un miliardo di euro a regime, a decorrere dal 2017, da assegnare al Fondo per la lotta alla povertà e all'esclusione sociale e con la legge di stabilità per il 2017. Quindi, oggi le risorse del Fondo per la lotta alla povertà sono pari a 1.180 milioni di euro per il 2017 ed a 1.204 milioni a decorrere dal 2018, e la legge prevede, appunto, l'attuazione di un Piano nazionale per la lotta alla povertà e all'esclusione sociale. Il disegno di legge prevede, altresì, che alla realizzazione dei progetti personalizzati concorrano anche le risorse dei programmi operativi nazionali e regionali previsti dall'accordo di partenariato per l'utilizzo dei fondi strutturali europei 2014-2020. Proprio mediante il Piano nazionale per la lotta alla povertà e all'esclusione sociale - adottato con cadenza triennale - sarà possibile un graduale incremento del beneficio e una estensione dei beneficiari da individuare prioritariamente tra i nuclei familiari con figli minori o con disabilità grave o con donne in stato di gravidanza accertata o con persone di età superiore a cinquantacinque anni in stato di disoccupazione, sulla base delle risorse che affluiscono al Fondo per la lotta alla povertà e all'esclusione sociale per effetto degli interventi di riordino delle prestazioni di natura assistenziale finalizzate al contrasto della povertà, nonché attraverso eventuali ulteriori risorse da definire mediante specifici provvedimenti legislativi. Ed è proprio il riordino delle prestazioni di natura assistenziale finalizzate al contrasto della povertà il secondo punto su cui si basa l'impianto del provvedimento. Il riordino riguarderà le prestazioni di natura assistenziale finalizzate al contrasto alla povertà, fatta eccezione per le prestazioni rivolte alla fascia di popolazione anziana non più in età di attivazione lavorativa, per le prestazioni a sostegno della genitorialità e per quelle legate alla condizione di disabilità e di invalidità del beneficiario. Si tratta, quindi, del riordino delle attuali misure della social card, del Sostegno inclusione attiva e dell'ASDI. Per tutte queste prestazioni è previsto il graduale assorbimento nella futura misura unica, prevedendo altresì un periodo transitorio di tutela per i beneficiari della social card. Forse può sembrare una cosa scontata, ma vorrei sottolineare l'importanza di questo riordino che supera finalmente la stratificazione delle norme, dando una risposta chiara e trasparente alle persone e alle famiglie in difficoltà. Anche per questo motivo la Commissione lavoro del Senato ha approvato il disegno di legge nella versione deliberata dalla Camera, senza apportare ulteriori modifiche. Grazie al lavoro svolto in entrambi i rami del Parlamento e all'accoglimento di numerose istanze dei soggetti auditi - solo nella Commissione lavoro del Senato ci sono state 14 audizioni - il testo oggi all'esame dell'Assemblea è un testo definito e circostanziato nei principi e criteri direttivi cui il Governo dovrà attenersi per scrivere i decreti legislativi. In Commissione lavoro sono stati accolti alcuni ordini del giorno, della maggioranza e delle opposizioni, che impegnano il Governo a stabilire in modo chiaro, in sede di attuazione del disegno di legge delega, alcuni aspetti: un ordine del giorno della maggioranza ha impegnato il Governo a stabilire che la misura nazionale di contrasto della povertà abbia effettivamente carattere di universalità, prevedendo, in sede di predisposizione del disegno di legge di bilancio e di tutti gli altri provvedimenti, lo stanziamento delle risorse necessarie per rendere concretamente realizzabili l'incremento graduale del beneficio, l'estensione della platea dei beneficiari, nonché lo sviluppo sul territorio di adeguati servizi per l'inclusione, nell'ambito di un Piano nazionale di contrasto alla povertà di durata pluriennale; a valutare infine l'opportunità di considerare l'incidenza dei costi dell'abitare nella quantificazione del reddito disponibile, in relazione alla soglia di accesso alla misura e nella determinazione del beneficio. Abbiamo approvato, inoltre, un ordine del giorno delle opposizioni, la cui prima firmataria è la senatrice Catalfo, che ha impegnato il Governo a reperire, mediante specifici provvedimenti legislativi, fatte salve le esigenze di finanza pubblica, necessarie e adeguate risorse per affrontare in modo radicale ed esteso il problema della povertà in Italia. Un altro ordine del giorno delle opposizioni, il cui primo firmatario è il senatore Barozzino, ha impegnato il Governo a incrementare - cosa fondamentale - i trasferimenti a favore degli enti locali e dei centri per l'impiego, affinché vengano realmente messi in condizione di poter attivare e garantire qualità ed efficacia ai progetti personalizzati per l'inclusione sociale e lavorativa, che risultano essere condizione necessaria per l'erogazione del beneficio economico ai soggetti interessati. Sia Alleanza contro la povertà - soggetto importante, nell'interlocuzione con il Senato - con un appello lanciato il 28 dicembre scorso, che la Conferenza delle Regioni e delle Provincie autonome, hanno sollecitato il Senato a una rapida approvazione della legge delega e a una contestuale predisposizione del Piano nazionale contro la povertà nel quale specificare tutti i passaggi attuativi da compiere per l'introduzione di un reddito di inclusione universale. Il Governo, in sede predisposizione dei decreti legislativi, dovrà prevedere un collegamento molto forte tra servizi sociali, centri per l'impiego e ruolo dell'ANPAL, garantendo la presenza dei centri per l'impiego nella équipe multidisciplinare. Dopo l'approvazione del provvedimento all'esame di questa Assemblea, l'Italia non sarà più l'unico Paese europeo nel quale lo Stato non fornisce un aiuto alle persone in povertà assoluta. Tante famiglie indigenti avranno così la possibilità di ricevere un sostegno pubblico per costruirsi un futuro migliore.
2017-03-01	PD	PezzopaneStefania	Oggi, quindi, inizia l' iter finale dell'approvazione del disegno di legge delega relativo al contrasto della povertà, al riordino delle prestazioni e al sistema degli interventi e dei servizi sociali, collegata, come ricordava la relatrice Annamaria Parente, alla manovra di finanza pubblica per il 2016. È un obiettivo di questo Governo, così come lo è stato del Governo Renzi, e di questa maggioranza, contrastare davvero e non a chiacchiere la povertà e l'esclusione sociale. Il nostro faro è l'articolo 3 della Costituzione; è quello il nostro riferimento, troppo spesso dimenticato. Ringrazio quindi il Ministro, il Governo, il Presidente della Commissione, la relatrice e tutti i colleghi. Ringrazio anche le tante associazioni, in particolare quelle dell'Alleanza contro la povertà, che nelle audizioni hanno ulteriormente rafforzato la mia convinzione e hanno suggerito ulteriori interventi che sicuramente potremo attuare successivamente. Il testo rimane quello della Camera perché c'è urgenza; noi non abbiamo perso un solo giorno per corrispondere a questa urgenza e auspico che i decreti delegati e i successivi provvedimenti del Governo mantengano questi tempi brevi. La mia esperienza nel campo sociale, da amministratrice locale e da operatrice nell'associazionismo, mi porta a un approccio misto, certo emotivo, sensibile, ma anche molto razionale. Se c'è una questione su cui è fondamentale essere sobri e rispettosi, questo è proprio il campo della povertà. Mandela diceva che sconfiggere la povertà non è un atto di carità, ma è un atto di giustizia. Noi per questo incardiniamo questo provvedimento di legge come un necessario provvedimento di giustizia, appunto in adempimento ad un articolo della Costituzione spesso dimenticato. A volte, anche in Commissione, questo tema è stato invece un ambito di facili e patetiche invettive o di odiose proposte demagogiche. Noi ci stiamo occupando di estrema povertà da legislatori. Me ne sono occupata, insieme a tanti di voi negli anni, da cittadina con le associazioni, ma soprattutto da amministratrice di una città e di una Provincia in cui, tra il 1990 e il 2000, crollò completamente il sistema industriale, passando da 6.000 occupati a poche centinaia di occupati nel settore industriale. Chi perse il lavoro diventò immediatamente e rapidamente povero. E poi nel 2009, quando il terremoto nella mia città produsse perdita di lavoro, di casa e delle relazioni sociali. Ho avuto l'occasione, nella mia esperienza, di assistere 40.000 persone; di queste moltissime erano entrate nella categoria dell'estrema povertà. E se avessi avuto questo provvedimento, sicuramente avrei potuto fare molto meglio il mio mestiere di amministratrice. Ho sperimentato anche la prima esperienza del reddito minimo di inserimento, con il decreto legislativo n. 98, che fu sperimentato in 39 Comuni, tra cui la mia città. Un tentativo, quello, atteso e generoso, che però purtroppo disattese le aspettative. Perché? Perché la povertà è un terreno tortuoso, perché la povertà non si soddisfa con le bacchette magiche né con soluzioni facili, perché negli anni il dramma della povertà è cambiato, perché purtroppo della povertà si sono dovuti occupare i Comuni, spesso da soli, insieme semmai al volontariato e al terzo settore. La prima esperienza però, quella del Governo Prodi con il ministro Turco, evidenziò meglio cosa si dovesse fare. E noi di quello abbiamo fatto tesoro in questa legge delega. Mi riferisco all'importanza dell'accertamento reale del reddito delle persone e alla necessità di adottare misure non sostitutive degli ammortizzatori sociali, ma propriamente indirizzate a combattere la povertà. Questo intervento poi - come ricordava Annamaria Parente - è stato sostituito dalla social card, strumento anch'esso parziale. Per dare invece una risposta puntuale ci vorrà, oltre a questo provvedimento, il tempo necessario, la buona cooperazione con gli enti locali e con il volontariato. Forse bisognerà aggiustare il tiro in corso d'opera e dovremo rispondere, come cerchiamo di fare, a due domande di fondo. La povertà è legata soltanto ai processi di impoverimento motivati da questa crisi economica grave o viene anche prima ed ha ragioni sue proprie? È facile dire: piove, Governo ladro, ci sono i poveri ed è causa del Governo, senza interrogarsi invece sulle ragioni profonde. C'è poi il secondo punto. La lotta alla povertà deve essere, come proviamo a fare, un obiettivo generale, che necessita di interventi strutturali che chiamano in causa almeno quattro questioni: gli interventi per la crescita, gli interventi di politica attiva del lavoro, il welfare attivo e le politiche generali per la riduzione della povertà, che hanno bisogno anche di più scuola, di più università e di più cultura. Così si combatte la povertà, non dando una mancia, non dando soltanto una mancia. Forme storiche di povertà, specie nel Mezzogiorno, si sono reiterate ed è quindi più difficile interrogarsi sulle radici profonde, mentre è più facile attribuire delle colpe a qualcuno. La marginalità sociale è una causa di povertà; lo è anche la fragilità della persona. Pensiamo ad esempio alle disabilità, alla salute mentale, alle dipendenze. Pensiamo al circuito vizioso da padre in figlio. Chi ha fatto l'amministratore lo vede. Chi opera nelle associazioni vede che spesso le generazioni, di padre in figlio, mantengono uno stato di estrema povertà. Noi vogliamo combattere la povertà promuovendo la cittadinanza. E la povertà si deve combattere anche promuovendo una cittadinanza attiva e creando lavoro. Il lavoro è l'elemento cruciale, ma non esclusivo. Ecco quindi che qui si intreccia l'articolo 3 della Costituzione, che intende rimuovere gli ostacoli di ordine economico e sociale che impediscono il pieno sviluppo della persona umana, con l'articolo 1 della Costituzione, perché la Repubblica è fondata sul lavoro: non sul reddito senza lavoro, ma sul lavoro; non sul non lavoro, che è una cosa aberrante e che certo può far gola perché si guadagna magari consenso. È molto interessante il messaggio mandato dall'ex presidente del Consiglio Matteo Renzi sui lavori di cittadinanza, più che sul reddito di cittadinanza. E non è solo un problema di risorse, ma una idea di società, un modello che noi vogliamo proporre, là dove le risorse da mettere in campo devono essere utilizzate semmai per le politiche attive del lavoro, per aiutare le famiglie con i figli a carico. I dati ISTAT, i dati della Caritas che abbiamo sviscerato in Commissione vanno messi alla base di ogni ragionamento. Il rapporto sulla povertà ci inquieta, ma ci indica anche la strada da percorrere, in una condivisione dello strumento che andiamo ad approvare che ci dice qual è la possibilità che noi abbiamo davanti. Anche l'alleanza contro la povertà ci ha suggerito delle chiavi di interpretazione, non solo del fenomeno, ma anche di soluzione dello stesso, suggerendo un piano pluriennale contro la povertà, ma anche dicendoci di non fermare la riforma. La riforma non sistema tutto, perché la questione della povertà è complessa, ma inizia a farlo, finalmente, come bene diceva prima la nostra relatrice. Questo perché essa inserisce una misura universalistica che non c'era mai stata prima: lo vogliamo dire? Si inserisce finalmente uno strumento che supera tutti i tentativi falliti di questi anni: una misura universalistica, con graduale allargamento della platea. Sono pochi due miliardi, ma intanto ci sono due miliardi. Ci impegniamo, nella prossima legge di stabilità, ad aumentare la postazione. Politiche del lavoro, poi, tese a contrastare la disoccupazione, in particolare quella giovanile. Proprio oggi sono usciti i bandi per Garanzia giovani e vi sono delle risorse. Bisogna intrecciare i percorsi, così come prevede questa legge delega, e superare i circoli viziosi. È facile, molto più facile, produrre un approccio moralistico. Ci sono gli avidi banchieri, ci sono i vitalizi (che tra l'altro non ci sono più) e poi c'è il «piove, Governo ladro». È molto più semplice un approccio di questo tipo. Purtroppo, però, la povertà è una emergenza sociale vera, perché in questo Paese essa è aumentata più che in altri. In particolare, l'aumento c'è stato tra il 2008 e il 2013, con lievi correzioni negli ultimi anni. L'Italia ha tra le più alte percentuale di ragazzi che sono in quella stravagante e grave condizione di non avere né occasione di studio né occasione di lavoro. Questi sono i nuovi poveri, nei confronti dei quali abbiamo fatto un altro intervento. La delega, che prevede queste ed altre misure su cui bene ha relazionato la senatrice Parente, inserisce quindi una misura universale, il reddito di inclusione, da garantire uniformemente sull'intero territorio nazionale, utile a contrastare la povertà, intesa come impossibilità di disporre dell'insieme di beni e servizi. Una misura unica a livello nazionale, subordinata all'accertamento effettivo dei mezzi e all'adesione a un progetto personalizzato di attivazione ed inclusione sociale e lavorativa, finalizzata all'affrancamento e alla condizione di libertà. L'ambito della delega è ben definito. Concludo dicendo che sono convinta sostenitrice di questa delega. Possiamo ulteriormente migliorare e rafforzare questa possibilità che ci siamo dati, finalmente, di varare un intervento organico su un tema di grave peso per la nostra comunità e, soprattutto, per le giovani generazioni.
2017-03-02	M5S	PagliniSara	Ci troviamo in questa legislatura a lavorare sul tema (secondo noi) più pressante per il Paese: ci troviamo ad affrontare il tema del contrasto alla povertà. In Italia esiste un divario tra flessibilità del lavoro e sicurezza sociale. Il sistema dell'indennità di disoccupazione è complesso e frammentato, disorganizzato e non in grado di sostenere adeguatamente tutti i disoccupati. È aumentata la disuguaglianza con l'aumento della flessibilità e della precarietà. Il sistema di welfare è un fallimento! Leggiamo dati agghiaccianti, oggi, sul disagio dei nostri concittadini. Dal 2008 ad oggi, addirittura il numero di bambini sotto la soglia di povertà è triplicato: siamo a oltre un milione, e la vulnerabilità dei minori è ovviamente legata alle difficoltà dei giovani adulti. Lottare contro la povertà significa contrastarla e vincerla. Contiamo poveri in tutte le fasce d'età, dai giovani che ormai sono rassegnati ad emigrare, (visto il tasso di disoccupazione è al 40 per cento) ai pensionati in difficoltà che sono un esercito. Oggi contiamo due milioni di pensionati costretti a vivere con pensioni da 500 euro al mese, e da ciò deriva il fenomeno dei «nonni in fuga», costretti ad emigrare da anziani per non morire di stenti nel loro Paese. Ma quando si è considerati poveri? Nel provvedimento in esame non lo dite! Non si sa. Non ci date i parametri. Eppure Eurostat ci fornisce l'indicatore ufficiale di povertà che considera a rischio di indigenza la persona che non raggiunge 9.360 euro all'anno (780 euro al mese), ovvero che non percepisce almeno sei decimi di 15.514 euro, che è il reddito mediano, la linea di reddito raggiunta dalla metà delle famiglie italiane. Quindi cosa ci aspettavamo da questa maggioranza? Una terapia d'urto, una terapia d'urto in un Paese come il nostro che ha sempre investito male e troppo poco per l'inclusione sociale e per il contrasto alla povertà. Da questa legge ci aspettavamo qualcosa di importante, tenuto conto che, insieme alla Grecia, siamo l'unico Paese che non ha ancora adottato un reddito di cittadinanza, che tra l'altro è la prima proposta del Movimento 5 Stelle. Cosa è stato fatto nel corso di questa legislatura per tutti questi cittadini? Nulla. Oggi, dopo quattro anni di legislatura, permettetemi di definire ridicolo, ridicolo al limite dell'indecenza ciò che dichiara, in una trasmissione televisiva, il signor Renzi, cioè colui che ha avuto per tre anni in mano il Paese Italia, che ha detto che oggi serve il "lavoro di cittadinanza" anziché il "reddito di cittadinanza" in quanto è lo Stato che dovrebbe occuparsi di formare ed introdurre i cittadini in difficoltà nell'ambito lavorativo. Ridicolo in quanto si parla senza conoscere il nostro disegno di legge, ridicolo perché la nostra misura passa soprattutto attraverso una continua formazione e nell'inserimento nel tessuto sociale in modo da attivare la persona e l'economia interna. Forse Renzi non sa leggere o fa finta di non saperlo. È ridicolo perché continua a parlare per slogan, vendendo altro fumo agli italiani, che comunque hanno capito la schizofrenia di un personaggio che in tre anni nulla ha fatto per garantire i diritti dei cittadini e che, con la strategia della mancetta degli 80 euro (per accaparrarsi un voto), si è mangiato di nuovo la reputazione visto che oggi li riprende a due milioni di cittadini. Li richiede indietro, soprattutto se sono diventati poverissimi! Renzi è il vero Superciuk! Ruba ai poveri per dare ai ricchi e ancora spera di comandare il Paese. Il signor Renzi deve fare solo una cosa, così come aveva promesso: sparire dalla scena politica italiana dopo i fallimenti collezionati dalle sue riforme giudicate incostituzionali, fino al miserevole tentativo di «colpo allo Stato», che doveva passare attraverso la riforma costituzionale. Torniamo, però, alla delega in questione. Ribadisco: è un disegno di legge delega e, quindi, per conoscere i particolari della misura bisognerà attendere comunque l'arrivo dei decreti legislativi, che dovranno essere varati dal Governo entro sei mesi. Bisognerà, quindi, attendere i decreti attuativi per capire con esattezza la platea dei beneficiari, i requisiti per poter accedere al beneficio, nonché come intende il Governo riordinare le prestazioni assistenziali e altro. Prevedete un investimento di 1,6 miliardi per l'anno 2017 e 1,8 miliardi per il 2018. Lo sapete, sono briciole. Le misure pensate non si riferiscono al cittadino singolo, non sono legate alla persona. Ponete l'attenzione prioritaria solo alle famiglie, lasciando indietro l'individuo. Qui devo essere chiara con chi ascolta da fuori: è grave, gravissima, la scelta della maggioranza di rinunciare al contributo delle opposizioni durante la fase in Commissione. La maggioranza, esprimendosi con parere contrario su tutti gli emendamenti, ha svilito la stessa funzione del Parlamento. È stata per noi una forzatura intollerabile. Lasciatemi dire che costituisce un episodio surreale il commento della maggioranza che ha valutato la proposta di reddito di cittadinanza «altamente pericolosa», in quanto una famiglia di due adulti e due bambini potrebbe addirittura percepire 1.630 euro al mese. Avete gridato allo scandalo. Peccato che sono misure e tabelle Eurostat, roba seria e coscienziosa. Forse per qualcuno è meglio continuare a tener in pugno un bel bacino elettorale mansueto e servile. Chissà se la maggioranza si è così sconvolta quando ha regalato miliardi alle banche private o quando Renzi ha bruciato dieci miliardi per la sua marchetta elettorale degli 80 euro che ora si sta riprendendo. Questa misura - non ci stancheremo mai di ribadirlo - appare dopo oltre due anni di voluta giacenza del nostro disegno di legge sull'istituzione del reddito di cittadinanza in Commissione lavoro, una misura shock veramente volta a risolvere il problema di milioni di cittadini che vivono al di sotto della soglia di povertà, atta all'inserimento lavorativo e, al contempo, all'innalzamento dell'economia e al consumo interno. Anziché giocare sulle coperture dei nostri emendamenti facendo melina nelle Commissioni, dovevate unirvi al nostro sforzo e trovare la strada migliore per attivare da subito il nostro disegno di legge. Invece avete perso tempo, a cominciare dal 2014 quando l'Italia aveva adottato il programma pilota per il sostegno per l'inclusione attiva (SIA). Nel SIA si prevedeva un progetto di reinserimento nel mondo del lavoro, nel tessuto sociale. Non avendo dati certi del monitoraggio, come Movimento 5 Stelle abbiamo cominciato autonomamente a contattare i Comuni per conoscere appunto l'andamento di questi progetti sociali. Abbiamo saputo che è tutto in panne. I Comuni ci hanno risposto dicendo che avevano accumulato diversi ritardi e che, quindi, era tutto fermo. Si sono rivelate, quindi, misure palliative fallibili, non monitorate e non strutturate. È logico: se non si investe non si può sperare nei miracoli. Le nozze con i fichi secchi non si possono fare. La vostra linea di risoluzione alla povertà e disagio ricalca il SIA, ma senza investimenti adeguati tutto si svilisce. La vostra proposta l'avete farcita di buoni propositi copiando alcuni «obblighi» del nostro reddito di cittadinanza, ma svuotandoli di risorse e, quindi, rendendoli vani. È una misura palliativa perché l'assegno mensile per famiglia potrà variare dai 320 euro ad un massimo di 400 euro, ma solo se si vive in condizioni allucinanti: famiglie con minori a carico o disabili, con l'ISEE all'osso. Si prevede una gamma di requisiti all'estremo ribasso. Manca l'individuazione della soglia del bisogno. La misura così pensata riteniamo sia totalmente inefficace per contrastare veramente la povertà. Con questo disegno di legge delega si passa la patata bollente ai Comuni. Gli stessi portavoce dell'ANCI in Commissione hanno chiarito le difficoltà eventuali a causa dell'insufficienza di personale e dei limiti alla spesa imposti dalle norme. Le persone hanno annotato che tutti i vostri fallimenti, dalla scuola, alla sanità, al jobs act, che si è bruciato 20 miliardi per dare precarietà, voucher e insicurezza, sono sulle vostre spalle. Ricordiamo che i provvedimenti da attuare inseriti nel jobs act per incentivare le politiche attive del lavoro e per le politiche sociali li stiamo ancora aspettando. I dati diffusi da Eurostat hanno certificato che il nostro Paese è quello che ha più poveri di tutta l'Europa: è una situazione drammatica, signora Presidente. I cittadini che vivono in conclamate condizioni di povertà in Italia sono circa l'11,5 per cento della popolazione, ovvero un totale di sette milioni di persone che vivono in condizioni di miseria. Ecco, queste per noi erano le priorità, signora Presidente, che andavano subito risolte. In Europa ci sono 123 milioni di poveri, troppi e in aumento. In questo scenario, se non viene regolato velocemente il tutto in un'ottica redistributiva, si andrà verso una crisi umanitaria e un notevole aumento delle disuguaglianze. Lo stanziamento di risorse che investite è assolutamente insufficiente. Gli italiani stanno chiedendo risposte. Le persone che usufruiranno della vostra misura sono pochissime: appena 280.000 famiglie, che avranno briciole che non li metteranno davvero in condizione di vivere una vita dignitosa e libera. Diteci come si può sopravvivere con cifre di 320-400 euro al mese con due figli a carico. Signora Presidente, la gente dice che ha fame e qualcuno gli risponde: «Ma dov'è il problema? Dategli al limite un po' di fritturina di pesce!». Questo è il problema.
2017-03-02	PD	AlbanoDonatella	La povertà colpisce ancora moltissimo a Sud, ma cresce anche al Nord, interessando soprattutto le famiglie numerose e con titoli di studio di livello inferiore al diploma di scuola superiore, ma non si deve trascurare l'emergere delle cosiddette nuove povertà nella nostra società contemporanea, che colpiscono i giovani, laureati o dal profilo professionale altamente specializzato, e più generalmente tutte quelle situazioni in cui le persone si trovano improvvisamente in una condizione di vulnerabilità a causa della precarizzazione del lavoro e quindi dell'incertezza e imprevedibilità della disponibilità di risorse economiche che possano permettere loro il soddisfacimento delle necessità.
2017-03-02	PD	AlbanoDonatella	Le nuove povertà non hanno caratteristiche omogenee, bensì sono trasversali sia riguardo alle caratteristiche socioeducative che anagrafiche. Abbiamo quindi il giovane studente universitario che non riesce a inserirsi nel mercato del lavoro; la famiglia che improvvisamente non ha più la capacità di far fronte alle spese a causa della perdita del lavoro da parte di uno dei componenti; i giovani under 34 che hanno messo su famiglia; il genitore divorziato che non è economicamente in grado di sostenere da solo le spese di una casa; persone la cui pensione non è sufficiente a garantire condizioni dignitose; lavoratori a basso reddito e così via. Proprio questa caratteristica di eterogeneità delle cause e delle fasce sociali colpite rende necessaria l'attuazione di diversi strumenti atti all'inserimento nel mercato del lavoro e al sostegno economico. La povertà colpisce soprattutto i bambini. Sempre secondo l'ultimo rapporto Istat, in una classe di venti alunni, statisticamente due di loro vivono in condizioni di povertà assoluta. Tale condizione può pregiudicare gravemente la loro possibilità di avere le stesse occasioni di sviluppo formativo e sociale dei loro compagni, mettendo una pesante ipoteca sul loro futuro. Vorrei ricordare qui l'importante contributo che il premio Nobel, filosofo ed economista indiano Amartya Sen ha dato al pensiero contemporaneo: quando parliamo di povertà parliamo di limitazione della libertà e quindi di mancanza di democrazia. Nel solco del pensiero keynesiano, l'economia dev'essere al servizio della persona, e non il contrario. L'economia, ossia le varie soluzioni che si prospettano al dilemma tra desideri da soddisfare illimitati e risorse limitate, deve essere utile e finalizzata al benessere dell'umanità, oserei dire alla ricerca e al soddisfacimento del nostro bisogno di felicità. Aggiungo, inoltre, che la riduzione delle diseguaglianze e il sostegno ai meno abbienti non sono inutili zavorre allo sviluppo, ma generano fondamentali esternalità positive la cui ricaduta va a beneficio della collettività. Ridurre la povertà vuol dire restituire libertà: la libertà di fare scelte non condizionate dalla mancanza di mezzi di sussistenza, dalla mancanza di un'istruzione che dia gli strumenti per interpretare il mondo; e la libertà di scelta è la base imprescindibile di ogni sistema democratico. Libertà di rifiutare lavori irregolari e sottopagati; libertà di mandare i propri figli a scuola o a praticare uno sport o altre attività; libertà di scegliere come, dove e con chi vivere; libertà di poter esprimere il proprio pensiero. Tutto questo è impossibile se si deve temere per la propria autosufficienza economica. La libera autoregolamentazione del mercato purtroppo non può supplire al creare le condizioni perché tutta la comunità si trovi nella stessa condizione di fare scelte libere. Per questo lo Stato deve provvedere a restituire libertà e democrazia ai propri cittadini, anche con misure che coinvolgano più aspetti e discipline e che, al contempo, non discriminino il destinatario di queste misure rispetto agli altri membri della collettività, rendendolo chiaramente riconoscibile come persona bisognosa. La legge delega che andiamo a discutere oggi cambia le politiche di contrasto alla povertà che abbiamo visto attuarsi fino ad oggi. Per la prima volta oltre al sostegno economico già visto in passato con diverse formulazioni della social card verranno studiati progetti di reinserimento lavorativo e sociale personalizzati, grazie a una rete integrata di interventi a cura degli enti locali, dei centri per l'impiego, degli operatori del terzo settore e delle scuole. Finalmente si cerca di trasformare l'Italia in uno Stato che concepisce il welfare non solo come assistenzialismo, ma come il dare strumenti concreti e personalizzati per reinserirsi pienamente e saldamente in quella rete sociale che viene a mancare quando si perde una sufficiente fonte di reddito, consci che la mobilità dell'era della globalizzazione richiede interventi rapidi ed efficaci. Oggi con questa legge delega si autorizza il Governo a dare avvio a una misura omogenea sul territorio nazionale contro la povertà e l'esclusione sociale, al riordino delle prestazioni assistenziali e al rafforzamento e coordinamento degli interventi dei servizi sociali, come previsto dalla legge di stabilità 2016, ampliando la platea degli aventi diritto al reddito di inclusione sociale in base all'ISEE e all'adesione ai progetti di inclusione sociale e lavorativa, con particolare attenzione alle famiglie con minori o disabili, fino a raggiungere circa un milione di italiani con un miliardo di finanziamento. Certo, può essere considerata una goccia nel mare, ma potrebbe essere proprio quella goccia che permette di fare quel salto qualitativo che consente alle persone di tornare ad avere un'occupazione, oppure per aiutare giovani e donne a entrare nel mercato del lavoro. «L'Italia è una Repubblica fondata sul lavoro» recita la nostra Costituzione, il nostro obiettivo deve essere sempre quello di rendere concreta questa affermazione e non una drammatica ironia.
2017-03-02	PD	ParenteAnnamaria	Signora Presidente, comincio con dei ringraziamenti non formali intanto ai miei colleghi, ai colleghi che in Senato hanno presentato altri disegni di legge a questo proposito. La Commissione lavoro e politiche sociali è da tanti mesi che discute di questi temi: ci siamo arricchiti in termini di sapienza e anche di politica. Ringrazio pertanto tutta la Commissione lavoro e anche lo staff tecnico, che ha avuto molta pazienza in questi anni per portare a casa la discussione su queste tematiche. Comincio dal senatore Marin. Non è vero che non ci sono novità: è la prima volta che in Italia si istituisce una misura nazionale uniforme in tutto il territorio nazionale. Lo dicevamo nella relazione, ma anche molti interventi dei colleghi l'hanno ripreso: una persona in difficoltà, soprattutto del Sud, verrà trattata alla stessa maniera di una persona in difficoltà nel resto d'Italia. Poiché qui si è parlato di studio (qualcuno ha detto «studiate»), penso che con questo provvedimento noi aggrediamo la povertà assoluta. Voglio ricordare a questo Parlamento, e anche ai cittadini e alle cittadine che beneficeranno di questo assegno, che la povertà assoluta è una misura basata sulla valutazione monetaria di un paniere di beni e servizi considerati essenziali per evitare forme di esclusione sociale. L'unità di riferimento del paniere è la famiglia, considerata rispetto alle caratteristiche dei singoli componenti, dei loro specifici bisogni (ad esempio, esigenze soprattutto di carattere nutrizionale), e delle eventuali economie di scala o forme di risparmio che possono essere realizzate al variare della composizione familiare. I fabbisogni essenziali sono stati individuati in una alimentazione adeguata, nella disponibilità di un'abitazione di un'ampiezza consona alla dimensione del nucleo familiare, riscaldata, dotata di principali servizi, beni durevoli e accessori, e nel minimo necessario per vestirsi, comunicare, informarsi, muoversi nel territorio, istruirsi e mantenersi in buona salute. Di conseguenza, il paniere si compone di tre macrocomponenti (alimentare, abitazione e residuale), la cui valutazione monetaria non è stata effettuata al prezzo minimo assoluto, ma al prezzo minimo accessibile per tutte le famiglie, tenendo conto delle caratteristiche dell'offerta nelle diverse realtà territoriali. Il valore monetario del paniere complessivo è stato ottenuto per somma diretta di quelli delle diverse componenti e corrisponde alla soglia di povertà assoluta. Quindi con questo provvedimento noi ci rivolgiamo ai cittadini e alle cittadine della nostra Italia più in difficoltà. Che cosa raccontiamo, colleghi del Movimento 5 Stelle: sono parole vuote, queste? Vi è un assegno che è un reddito, ma è anche servizio. Ha ragione la senatrice Lo Moro quando ha elencato i rischi di un assegno senza servizi, di un reddito senza accompagnamento, soprattutto in Regioni del Sud dove c'è mafia e camorra. Come possiamo fare a controllare che l'assegno non vada al camorrista o al mafioso di turno? Noi con questo provvedimento cerchiamo di non fare questo. Il presidente Sacconi diceva che l'erogazione del sussidio deve essere davvero inserita in un coerente percorso di effettiva inclusione. Ebbene, la Commissione lavoro ha fatto tanto dibattito su questo, e c'è stata l'approvazione di un suo ordine del giorno che va in questa direzione, come ricordava il presidente Sacconi. Vorrei dire al senatore Divina che quando fa il calcolo dei centesimi, non è giusto, perché il provvedimento si propone - l'abbiamo detto ieri spiegando il provvedimento - di coprire, tra le famiglie in maggiore difficoltà e povertà assoluta, innanzitutto quelle con figli, quindi sarà una misura graduale che tenderà all'universale. Ci rivolgiamo alle famiglie con figli perché è difficilissimo intercettare; come diceva qualcuna delle mie colleghe, la povertà è complessa. E noi una cosa non possiamo permetterci: che la povertà diventi ereditaria. È per questo che ci rivolgiamo soprattutto alle famiglie con figli. Questo non possiamo permettercelo, perché la prima povertà è quella dei diritti. E noi con l'assegno che diamo ai beneficiari e alle persone in difficoltà dobbiamo aiutare ad esprimere le capacità che ci sono nelle famiglie. Si citava prima Amartya Sen. È questo il senso profondo di questo provvedimento; quando si prende un assegno bisogna aiutare le famiglie, le persone in difficoltà a spendere i soldi, a mandare i figli a scuola e dal pediatra, come dicevamo prima. Noi interveniamo quindi sull'eliminazione della povertà e non sulla distribuzione generale del reddito e qui ci occupiamo anche di un grande tema che è quello della disuguaglianza degli esiti. Ce lo ricorda, in un bellissimo libro sulla disuguaglianza, Anthony Atkinson, il grande economista scomparso di recente, quando dice che la disuguaglianza degli esiti è molto importante, alla stessa stregua di quella della disuguaglianza delle condizioni di partenza perché nella vita possono succedere incidenti, inciampi, perdita di lavoro, malattie, separazioni e quando le famiglie e le persone non ce la fanno vanno aiutate. Per fare questo e affinché questo provvedimento metta insieme misure universali ed uniformi in tutto il territorio e prossimità, come diceva il presidente Sacconi, da maggioranza mi rivolgo al Governo: è necessario e fondamentale trovare risorse per rafforzare i servizi. Sappiamo che una parte di risorse andrà in questo senso, ma ne servono e occorrono molte di più. Tutta l'impalcatura di aiuto europeo, anche di finanziamento europeo, deve andare in quella direzione perché i nostri operatori e le nostre operatrici dei servizi sociali e dei centri per l'impiego devono essere messi nella possibilità di esplicitare quel calore relazionale e, come tecnicamente si dice, prendere in carico le persone. Dal punto di vista del calore, ciò significa prenderle per mano e prendersi cura di loro. In questo c'è tutto il tema del lavoro enorme che fa il terzo settore. Non solo il volontariato cattolico, come si ricordava, ma tutto il terzo settore. Nell'indirizzo di delega questo tema è rafforzato; il terzo settore come soggetto fondamentale per mettere davvero i servizi nelle condizioni di arrivare ai beneficiari. Vorrei soffermarmi da ultimo sul reddito di cittadinanza. La mia collega senatrice d'Adda ha ben rilevato la differenza che si spaccia per reddito di cittadinanza. Vorrei dire una cosa ai miei colleghi del Movimento 5 Stelle, con cui in Commissione c'è stata sempre una dialettica sana ed importante. Se volete andare al Governo, penso che dovete anzitutto - forse dico una parola forte che è stata evocata - studiare le risorse necessarie per i provvedimenti che proponete. Le voci cui si va ad attingere per il reddito di cittadinanza sono spesso generiche o alquanto dubbie. Una su tutte; nel secondo testo sul reddito di cittadinanza, presentato in Commissione, si propone una riduzione delle esenzioni e delle detrazioni fiscali contenute nel rapporto annuale delle spese fiscali. Ebbene, questa copertura rischia di andare a colpire le esenzioni e le detrazioni che riguardano, tra gli altri, la tutela dei redditi da lavoro dipendente autonomo, dei redditi da pensione, della famiglia, della salute, delle persone svantaggiate, del patrimonio artistico e culturale, della ricerca e dell'ambiente. Non è specificato infatti nella copertura come questo possa essere evitato. Concludo, Presidente, onorevoli colleghi, ricordando che è stata evocata l'utopia. Penso che l'utopia debba essere sempre la base della politica. La nostra utopia oggi è applicare la Costituzione e garantire alle cittadine e ai cittadini più bisognosi del nostro Paese di essere aiutati. La nostra utopia è guardare negli occhi il bisogno ed aiutare ad uscire dalla povertà di reddito, culturale e dal disagio. Questa è la nostra utopia.
2017-03-08	LN	CentinaioGianMarco	Racconti poi il dramma degli insegnanti precari, il dramma che sta vivendo la scuola italiana che era la priorità del suo predecessore, nonché suo Presidente del Consiglio in un Governo in cui c'era anche lei, presidente Gentiloni Silveri. Una scuola nel caos. Italiani ignoranti vuol dire cittadini europei ignoranti.
2017-03-08	LN	CentinaioGianMarco	È fuori tema, a scuola prenderebbe 3! CENTINAIO (LN-Aut). Signor Presidente, l'abbiamo sentita qualche giorno fa, in una nota trasmissione televisiva, fare promesse in stile Renzi. Lei, presidente Gentiloni Silveri, è apprezzato per la sua serietà e per la sua pacatezza (pensi che lo dicono anche i suoi avversari politici: serietà e pacatezza). Anche in questo caso, un ultimo consiglio (poi, se vuole, non l'accetti): non si faccia contagiare dalla malattia dell'"annuncite", Presidente. Andare in televisione ad annunciare determinate cose, quando si sa benissimo che non verranno realizzate, è la "renzite", è la malattia dell'"annuncite". Se fosse contagiato, a questo punto, sarebbe la conferma di quello che stiamo dicendo da qualche mese a questa parte: questo è il Governo "Renziloni".
2017-03-08	FI	PelinoPaola	PELINO (FI-PdL XVII). Signora Presidente, oggi è un 8 marzo insolito rispetto a quelli cui eravamo abituate: si sono viste meno mimose in giro e si sono sentite meno espressioni di augurio nei confronti delle donne. Non è un giorno di festa, ma di sciopero. Le donne scioperano in tutto il mondo: è una protesta che vuole essere contro le discriminazioni di genere, contro ogni sorta di violenza e di umiliazione. Ovviamente non è necessaria l'astensione dal lavoro e dai compiti cui ogni giorno siamo preposte; basta un'adesione simbolica affinché ciascuno di noi possa sottolineare che la donna è al centro del mondo del lavoro, della famiglia e della società. Perché sappiamo bene che la giornata di una donna dura di più di quella di un uomo, nelle varie attività che fanno progredire la nostra civiltà. Ogni donna aggiunge quel qualcosa in più come mamma o semplicemente nella attività della casa. Rileviamo con favore che si moltiplicano le figure apicali in molti settori dell'impresa e delle istituzioni democratiche. E colgo l'occasione per far giungere il mio ringraziamento più caloroso alla dottoressa Elisabetta Serafin, che dirige in modo impareggiabile l'amministrazione dell'istituzione di cui facciamo parte, nonché a lei, signora Presidente. Basta poi dare uno sguardo anche alle tante direzioni dei Ministeri o dei gabinetti degli enti pubblici, per vedere come i settori apicali si arricchiscano ogni giorno di nuove figure femminili. Persino nei ruoli di direzione delle imprese internazionali vi sono donne che guidano colossi come General Motors, Yahoo, IBM, Pepsi, Xerox, Disney, Sony, Avon, Time, Burberry; e qui mi fermo, perché l'elenco è lungo. Ma anche l'Italia non manca di donne di grande valore ai vertici di importanti società come ENI, ENEL, Poste italiane, Mondadori, Prada e tante altre. Poi abbiamo una donna astronauta e una donna a capo del CERN, il più importante centro di ricerca europeo. Queste donne rappresentano un cambio di mentalità, a un certo livello, per cui la nostra società si affida per ruoli di grande responsabilità a donne di elevato spessore, che nulla hanno da invidiare agli uomini che in quei ruoli le hanno precedute. Pertanto, anche quelle riserve di posti ottenute nei consigli di amministrazione delle società, per mezzo di una legge votata dal Parlamento, oggi si sono dimostrate opportune. Certo, molto va ancora fatto per far acquisire alle donne ulteriori ruoli esecutivi nell'impresa. Le donne quei posti se li stanno conquistando oggi con la propria capacità e con la propria determinazione. Analogamente, in politica le riserve di posti nelle liste elettorali, pur non trovando noi tutte d'accordo, sono servite a fare crescere una classe politica al femminile. Le nostre donne questi ruoli hanno dimostrato ora di saperli occupare con competenza e sensibilità politica. Nella scuola le nostre ragazze quasi sempre sono tra le prime della classe, perché hanno capito il valore dello studio, dell'impegno e della preparazione. Ma le nuove generazioni trovano ancora degli ostacoli nella nostra società, soprattutto le donne che vogliano essere anche madri, per la mancanza di un adeguato sistema di welfare a supporto della famiglia e a causa di un carico disuguale delle incombenze tra uomo e donna. E sul posto di lavoro si registrano spesso salari differenti a parità di mansioni. Quindi noi tutte, noi tutti, dobbiamo lavorare per superare quegli ostacoli, sociali, organizzativi e quegli stereotipi di genere, che purtroppo ancora ci sono. Soprattutto è fondamentale trasmettere quella cultura del rispetto nei confronti della donna che ancora sfortunatamente non è al centro dei modelli che la nostra società propone. Purtroppo, su questo, c'è ancora molto, ma molto da fare.
2017-03-08	M5S	MontevecchiMichela	Dovremmo, quindi, sicuramente migliorare le politiche di conciliazione; dovremmo provvedere alla parificazione dei salari; dovremmo provvedere a un monitoraggio vero e reale sulla violenza di genere; dovremmo fare in modo che l'educazione scolastica alle differenze e all'affettività sia un'iniziativa che trovi concretezza e sia veramente realizzata con risorse, in termini di persone e di denari, adeguate affinché abbia un'efficacia perché è dalla scuola che parte tutto. Dovremmo considerare forse la istituzione di un Ministero delle pari opportunità e dovremmo forse monitorare affinché il dipartimento delle pari opportunità, oggi all'interno della Presidenza del Consiglio, porti avanti iniziative realmente efficaci. Senza tutte queste cose, senza un'azione concreta, rimangono solo parole e atti varati senza un monitoraggio del reale impatto delle norme in essi contenuti. Ricordiamo che se ancora oggi tanti centri antiviolenza versano in difficoltà - ce lo ha raccontato anche una bella puntata di «Presadiretta» di Riccardo Iacona - è perché c'è ancora un problema di risorse investite. Allora, colgo l'occasione per lanciare un appello e per richiamare questa Assemblea alla necessità di fare degli investimenti adeguati per portare avanti delle iniziative concrete, al di là dell'opportunità politica di facciata. Se tutto ciò succederà, allora nei prossimi 8 marzo della vita di questo Paese quelle giornate saranno illuminate non solo dal colore giallo del bel fiore della mimosa, ma anche dai sorrisi di donne fiere di essere tali e orgogliose di un Paese che le valorizza come tali e ne valorizza il merito e le grandi capacità.
2017-03-08	M5S	MontevecchiMichela	Signora Presidente, vorrei partire da un po' di numeri, per renderci conto di cosa stiamo parlando quando festeggiamo il giorno della donna, giustamente preoccupandoci che non si esaurisca tutto in una retorica finta. Vorrei dunque partire dal fatto che le donne italiane ottengono i risultati migliori a scuola e nelle università, ma poi sono penalizzate sul lavoro. Sono penalizzate per quanto riguarda le possibilità di avanzamento sul lavoro, da salari più bassi e anche quando decidono di intraprendere la meravigliosa avventura della maternità. Nell'ultimo trimestre del 2016, secondo l'ISTAT, le donne disoccupate sono 1.383.000 e il tasso di disoccupazione delle donne è del 12,7 per cento, cioè 1,9 per cento in più di quello maschile. Per quanto riguarda invece il tasso di occupazione, c'è un divario a favore degli uomini di 12,2 punti percentuali. Ha un contratto a tempo indeterminato il 48 per cento delle donne, rispetto al 58 per cento degli uomini. Le donne dirigenti sono ancora una rarità: è donna un dirigente su quattro. l'Italia è al quarantanovesimo posto su 145 Paesi analizzati dal World economic forum nell'indice di disparità di genere. Se tutte le donne in Italia incrociassero però le braccia, andrebbero in fumo 2 miliardi di euro, senza considerare il lavoro in casa e la cura dei figli. Oggi in Italia le donne devono ancora lottare per vedere riconosciuti i propri diritti e per combattere la violenza contro le donne. Ricordiamo che nel 2016 ci sono stati 116 casi di femminicidio. Ricordiamo anche che la Convenzione di Istanbul, in vigore in Italia dall'agosto 2014, ha ancora molti aspetti disattesi e tanti, quindi, rimangono ancora inchiostro su un foglio di carta. Lo sciopero globale delle donne oggi, lanciato in Argentina e che riguarda non solo l'Italia, ma anche 40 Paesi, vuol coinvolgere tutte le donne e lanciare questo grido d'allarme. La politica lo deve ascoltare agendo e facendo cose efficaci. Perdonatemi, ma in questo Parlamento non avemmo la sensibilità di dedicare il decreto per il contrasto al femminicidio del 2013 solo alle donne in quanto ci mettemmo dentro altro. Questa è una ferita che non possiamo dimenticare.
2017-03-14	LN	ConsiglioNunziante	Signor Presidente, abbiamo già ribadito che si tratta di un argomento molto serio che, per certi versi, è stato un po' accantonato forse pensando all'importante percorso di ricerca che è stato compiuto. La mortalità non è più quella di una volta e ciò ha fatto sì che l'apparato burocratico si adagiasse su degli allori, che effettivamente non ci sono. Signor Presidente, mi viene in mente quante volte abbiamo sentito pronunciare frasi come: «Figuriamoci! A me non accadrà mai di contrarre la malattia, perché non mi drogo e non sono omosessuale». Occorre però avere chiaro come stanno veramente le cose: non occorre certo drogarsi o essere omosessuali per rischiare di contrarre la malattia, che, anzi, circola molto di più tra gli eterosessuali e tra chi non fa uso di stupefacenti. Nessuno parla più come una volta dell'AIDS e del virus dell'HIV. Almeno in Occidente di AIDS non si muore più, anche se le cose sono un po' diverse nei Paesi africani e orientali. Le persone che hanno contratto questa sindrome somigliano sempre di più ad altri malati cronici, tanto che si è fatto un parallelismo con altre malattie, che poco hanno a che fare con quella in oggetto: si parla infatti di malati cronici, bisognosi di continue cure mediche specialistiche e di trattamenti costosi. Signor Presidente, sono molti i libri che sono stati scritti in materia e che costituiscono una corposa letteratura sull'AIDS, che per la sua forte vocazione sociale ed essendo portatrice di valori morali ha tentato di rappresentare i pericoli della malattia, richiamando l'attenzione della scienza, discutendo le sofferenze dei malati e denunciandone la solitudine. Si è tentato di evidenziare la scarsa familiarità con la malattia da parte di soggetti che spesso ne parlano a sproposito e di spiegare che esistono centri specializzati nelle maggiori città italiane, che eseguono analisi approfondite, completamente anonime, per aiutare coloro che temono di aver contratto l'AIDS e non vogliono farlo sapere. La scuola - che è oggetto dell'ordine del giorno che abbiamo presentato - è assolutamente chiamata fare la propria parte. Gli insegnanti hanno infatti il compito di favorire l'inserimento e successivamente l'integrazione dei bambini che hanno contratto l'AIDS, che hanno il sacrosanto diritto all'istruzione, ma anche e soprattutto al sostegno e al conforto. Va spiegato e chiarito che questi bambini non rappresentano alcun pericolo per i loro compagni e coetanei e pertanto è compito degli educatori e degli insegnanti far rispettare le basilari norme igieniche e insegnare che i bambini che hanno contratto una malattia del genere possono avere una vita sociale normale. Si tratta di bambini che spesso sono sieropositivi perché figli di una mamma sieropositiva. Signor Presidente, parlare ai ragazzini non è certamente semplice: non lo è per la scuola, figuriamoci per le famiglie. Gli adulti spesso commettono l'errore di far sì che siano i ragazzi a parlare di argomenti riguardanti la salute sessuale e di aspettare che siano i giovani a rivolgere loro le domande. Molti di questi ragazzi, però, signor Presidente, non rivolgeranno mai agli adulti domande di questo tipo, perché temono di metterli in difficoltà, forse perché a volte manca la necessaria confidenza tra figlio e genitore. Quando manca questo dialogo e si demanda tutto alla scuola si perde una grandissima occasione per fare in modo che all'interno della famiglia ci sia la capacità di parlare con i ragazzi e per insegnare loro i rischi di contrarre malattie molto gravi, attraverso rapporti che sono assolutamente naturali, soprattutto tra i ragazzi di una certa età. Signor Presidente, desidero concludere l'intervento ringraziando il Governo per l'attenzione mostrata all'ordine del giorno da noi proposto e, più in generale, per il fatto che possa essere rivitalizzata l'attenzione nei confronti di una malattia assolutamente grave.
2017-03-21	PD	MoscardelliClaudio	Con questo intervento di fine seduta continuo, oggi, al Senato, una staffetta con cui, assieme a tante senatrici e tanti senatori, ricordiamo ogni donna che viene uccisa per mano di un uomo a cui è o è stata legata da relazione amorosa. E, fino a che sarà necessario, ricorderemo al Parlamento e al nostro Paese l'urgenza di arginare la violenza nei confronti delle donne. Sono ben cinque i femminicidi di cui oggi ci dobbiamo occupare. Due episodi simili hanno avuto luogo la scorsa settimana. Il 9 marzo, a Gambellara, in provincia di Vicenza, Vanna Meggiolaro, di cinquant'anni, è stata uccisa dal marito, che aveva denunciato per maltrattamenti e dal quale si stava separando. Come aveva più volte minacciato di fare, il marito, con lei a bordo, si è scagliato contro un TIR uccidendola e rimanendo a sua volta ucciso. Con la stessa modalità, pochi giorni dopo, il 12 marzo, a Pordenone, Jamir Temjenlelmla, trentasette anni, è stata uccisa dall'ex compagno, anch'esso morto nello scontro da lui provocato con un TIR, che ha causato, questa volta, anche la morte del conducente dell'automezzo. Anche in questo caso l'episodio avviene dopo una serie di minacce e maltrattamenti per i quali la donna lo aveva denunciato. Nella notte fra il 17 e il 18 marzo a Orte, in provincia di Viterbo, Silvia Tabacchi, una donna di ventotto anni, è stata uccisa a colpi di pistola dall'ex fidanzato, da cui si era separata da poco, che poi si è ucciso. Il 10 marzo è stato arrestato il marito di Xiang Lei Li, trentasei anni, con l'accusa di avere ucciso la propria moglie, a Genova, durante una crociera. Il marito della donna si accingeva a rientrare a casa, in Irlanda, con i due figli di cinque e sette anni. Di particolare efferatezza è stata poi l'uccisione, l'8 marzo, a Cirò Marina, in provincia di Crotone, di Antonella Lettieri, di quarantadue anni, che è stata ferocemente assassinata con 12 coltellate e altrettante martellate da un uomo che conosceva e che rientrava nella sua rete di relazioni più strette. Salgono così a 45 le donne che ricordiamo in questa staffetta, iniziata solo il 30 giugno 2016. Riproponiamo con convinzione il nostro appello; un appello al Governo tutto e alla Sottosegretaria con delega alle pari opportunità: la cabina di regia monitori l'applicazione, i pregi e i limiti della legge n. 119 del 2013 e dia piena e accurata attuazione al piano contro la violenza. Occorre intervenire nell'ambiente di formazione e di educazione di ciascuna persona; la scuola e la famiglia sono le comunità educanti che accompagnano la crescita di ciascuno. Solo attraverso una formazione puntuale e continua sul tema possiamo pensare di sconfiggere questa barbarie. Un appello al Paese, a tutti gli uomini e a tutte le donne: sono già state più di 120 le donne uccise nel 2016 e non possiamo accettare più questa mattanza.
2017-03-22	PD	CuccaGiuseppeLuigiSalvatore	L'articolo 2 prevede la formazione dei magistrati che intendono acquisire una particolare specializzazione nella materia trattata dal provvedimento. In effetti, l'articolo 1 prevede che i magistrati che vengono assegnati alle sezioni specializzate - si badi bene, non in via esclusiva, in quanto, pur essendo assegnati alle sezioni specializzate, possono svolgere anche altra attività ed è questo un dato estremamente importante da tenere presente - debbano acquisire la specializzazione tramite appositi corsi organizzati dalla Scuola superiore della magistratura, in collaborazione con l'Ufficio europeo di sostegno per l'asilo e con l'Alto commissariato delle Nazioni Unite per i rifugiati. Questi corsi prevedono specifiche sessioni dedicate alla valutazione delle prove, ivi incluse le tecniche di svolgimento del colloquio. La disposizione prevede, inoltre, determinati requisiti considerati titolo preferenziale ai fini dell'assegnazione alle sezioni specializzate. È valutata, altresì, positivamente la conoscenza della lingua inglese. Così era previsto originariamente nel testo; a seguito dei lavori in Commissione, si è aggiunto come titolo preferenziale anche la conoscenza della lingua francese per un motivo facilmente intuibile: il francese e l'inglese sono le lingue prevalentemente parlate dagli immigrati. La loro conoscenza consente un più diretto rapporto tra chi dovrà procedere all'interrogatorio e all'esame di queste persone e gli interessati stessi. Inoltre, al fine di assicurare una formazione continua dei magistrati addetti alle sezioni è stato previsto che, nei tre anni successivi all'assegnazione alla sezione specializzata, i giudici debbano partecipare, almeno una volta l'anno, a sessioni di formazione professionale. Negli anni successivi hanno comunque l'obbligo di partecipare, almeno una volta ogni biennio, a corsi di aggiornamento professionale. Da ciò si evince la grande attenzione che il Governo ha voluto dedicare a questa categoria di magistrati che si devono occupare di una materia delicata. Prevedere un livello estremamente alto di specializzazione ci consente anche di presagire che queste sezioni avranno magistrati di competenze particolarmente elevate che sapranno affrontare i problemi che nella quotidianità si stanno presentando oggi nel rapporto con gli immigrati. Gli aspetti fondamentali sono stati affrontati di petto dalle Commissioni 1ᵃ e 2ᵃ riunite, cercando di trovare soluzione ai quattro nodi che si sono presentati nel corso della discussione. In particolare, il primo nodo era il numero delle sedi, mentre il secondo grande tema era l'udienza del magistrato dopo il primo colloquio che si ha nelle commissioni territoriali. Il problema è stato risolto a seguito di un grande confronto con le opposizioni ed è stato deciso che il giudice possa non solo sempre disporre l'udienza per ascoltare l'interessato come era già previsto nel testo originale del decreto-legge, ma anche, in casi particolari, disporre effettivamente l'udienza. Su questo tornerò successivamente, se ci sarà il tempo, per individuare specificamente la soluzione adottata.
2017-03-28	LN	ConsiglioNunziante	Signora Presidente, vorrei tornare al succo delle mozioni in discussione e al nostro ordine del giorno. Se gli individui colpiti da sindrome di Down sono sempre più integrati nella società e nelle comunità organizzate, come la scuola, il sistema sanitario, il lavoro e le attività ricreative e sociali; se le famiglie sono informate, se sono aiutate e tutta una serie di altri «se», allora dobbiamo chiederci: e se invece quello che facciamo noi, quello che fanno lo Stato e la società, non fosse invece sufficiente? Se lo Stato, quando potrebbe farlo, non interviene per migliorare la situazione? Se fosse necessaria una formazione ancora più adeguata? E se, grazie ai progetti in campo sanitario e alla tecnologia medica che hanno portato all'aumento dell'aspettativa di vita per tali soggetti rispetto al passato, non fosse più sufficiente l'apporto dei genitori, perché anche loro contestualmente invecchiano? E se non si permette che l'ascolto di queste famiglie possa avvenire in modo serio e l'accesso alle prestazioni sanitarie, compresa la burocrazia, sia veramente semplice? Se, dopo tanti «se», signora Presidente, non abbiamo la capacità di interpretare in senso positivo le mozioni al nostro esame e far sì che qualcosa avvenga, allora personalmente non posso che concludere con un «se» il mio intervento.
2017-03-28	PD	FasioloLaura	Alla luce della mia esperienza nel mondo della scuola (ho avuto modo di far parte dei Gruppi di lavoro interistituzionali provinciali e anche di dirigere corsi di formazione per gli insegnanti di sostegno), devo dire che il mondo della scuola è cresciuto tantissimo e, anche grazie alla buona scuola, abbiamo reclutato tanti docenti di sostegno con competenze che sicuramente saranno sempre più in crescendo. E vorrei qui fermare un attimo l'attenzione sul mondo della ricerca. Sicuramente bisogna investire di più nella ricerca per nuove aree di sviluppo possibili per i bambini e le bambine Down. Qui l'impegno del Governo già c'è e sarebbe bene che ci fosse ancora di più nel futuro. Va detto che l'inclusione scolastica e sociale è fortemente migliorata, così come l'inserimento lavorativo, grazie anche al successo dei laboratori protetti. Inoltre, dobbiamo ricordarci che abbiamo avviato importanti riforme, varate dal Governo Renzi, sull'agricoltura sociale, e su importanti opportunità fornite dall'alternanza tra scuola e lavoro.
2017-03-28	PD	FasioloLaura	Va detto che la ricerca scientifica ha compiuto enormi progressi di tipo diagnostico, ovvero sulla precocità della diagnosi prenatale e medico, nonché in ambito psicopedagogico. È stato già ampiamente evidenziato il miglioramento, nel corso degli ultimi anni, delle condizioni di vita e di salute dei Down, che riescono a raggiungere l'età adulta in uno stato complessivo di benessere. A tal proposito, desidero sottolineare come sia stato importante aver iniziato nel mondo della scuola interventi precoci e mirati di autoapprendimento, grazie anche all'intervento della multimedialità, al fine di consentire ai ragazzi e alle ragazze Down di acquisire competenze e saperi. Ciò era inimmaginabile fino a qualche decina di anni fa.
2017-03-29	M5S	CrimiVitoClaudio	Signora Presidente, colleghi e onorevoli cittadini che ci ascoltate, qualche giorno fa in Campidoglio, nell'ambito di una manifestazione di robotica, ho assistito a una performance di un gruppo di ragazzi di una scuola romana che, unendo robotica e teatro, hanno messo in scena una narrazione della storia dell'uomo fin dalla preistoria. Ci hanno ricordato che le teorie più accreditate indicano le prime tracce di essere umano nella zona tra l'Etiopia, il Kenia e la Tanzania. Da quelle terre, in Africa, con migrazioni avvenute nel corso di milioni di anni, l'essere umano si è spostato su tutto il pianeta, anche in Europa. La conclusione dei ragazzi, nella loro ingenuità e logica incontrovertibile, è stata chiedersi perché, se quelle migrazioni hanno portato alla civiltà moderna, quale è oggi, alziamo barriere e muri. Anche noi ci uniamo alla logica dei ragazzi domandaci perché. Oggi l'Italia e l'Europa si trovano ad affrontare questo fenomeno che non è nuovo, ma è il naturale spostamento degli esseri umani da alcune terre verso altre, a volte per motivi climatici, altre volte per motivi economici e oggi più che mai per motivi legati alla propria sicurezza, per fuggire da guerre e persecuzioni. Il diritto internazionale riconosce a chi scappa da guerra e persecuzione di essere accolto e protetto. E su questo credo che nessuno di noi abbia dubbi. Non servono leggi per dire che, se per strada c'è una persona che soffre o che è in difficoltà, va aiutata. Questo è quanto oggi l'Italia si trova ad affrontare: fratelli e sorelle, esseri umani come noi, che vedono minacciata la propria vita e fuggono verso altre terre per salvare se stessi, le proprie famiglie e i propri figli. A queste persone dobbiamo garantire l'accoglienza e non c'è bisogno di alcuna norma internazionale che ce lo dica. Le condizioni economiche del nostro Paese, oggi, non consentono un'accoglienza generalizzata - questo è un dato di fatto - per tutti coloro che arrivano da altre parti del mondo. Non ce lo nascondiamo e anche su questo non ci sono dubbi. Ciò avviene perché anche il nostro Paese soffre: dietro la cortina fumogena di un Paese che si autocelebra come potenza economica mondiale, ci sono milioni di poveri. Non vergogniamoci a dirlo, chiamiamo le cose con il loro nome: povertà. Finché non saranno prese misure strutturali per risollevare le sorti di questo Paese, finché non riusciremo a garantire a tutti gli italiani di poter vivere una vita dignitosa, finché non sarà varato un reddito di cittadinanza che consenta veramente di affermare che nessuno deve rimanere indietro, fino a quel momento non riusciremo a garantire l'accoglienza a chiunque voglia venire da altre parti del mondo nel nostro Paese. È per questo motivo che siamo costretti a limitare l'accoglienza a quei fratelli e a quelle sorelle che fuggono da morte certa. Per garantire l'accoglienza che meritano questi fratelli, però, è necessario che siano definite regole chiare per valutare chi ha diritto a quest'accoglienza e chi no. Affinché l'accoglienza sia garantita - e lo sia nel miglior modo possibile - a chi ne ha diritto, è necessario che a tutti coloro che non ne hanno diritto sia negata. È una scelta sofferta, tengo a dirlo, ma necessaria. Se non possiamo garantire a tutti l'accoglienza, dobbiamo limitarci a coloro per i quali non possiamo farne a meno. Saperli individuare tra le centinaia di migliaia di migranti e saper individuare chi ha bisogno e chi invece ne ha meno è una scelta sofferta, lo ribadisco, ma necessaria. Altrimenti, il rischio è che non si riesca a garantire il minimo livello di assistenza e accoglienza a nessuno, almeno finché questo Paese non uscirà dal buio in cui l'avete condotto, senza rendervene conto, come macchinisti di una locomotiva cieca che conduce un treno verso un binario morto. Questo decreto-legge, però, non è una soluzione, ma l'ennesima cortina fumogena, l'ennesima arma di distrazione di massa. A fronte dell'aumento delle richieste di protezione internazionale, la risposta non prevede di mettere in campo un sistema di selezione e vaglio efficiente ed efficace, che sappia valutare in tempi rapidi chi ha bisogno e chi no e sappia dare le risposte in termini di accoglienza che servono. La risposta di questo decreto-legge è sbagliata: è la risposta sbagliata a un problema reale. Esso interviene limitando al massimo il ricorso all'autorità giudiziaria, attribuendo alla decisione della commissione territoriale la funzione quasi di una sentenza definitiva, riducendo le garanzie costituzionali che dovrebbero essere garantite a ogni cittadino presente nel territorio italiano, e non solo. Viene abolito il grado di appello per i ricorsi contro le decisioni di diniego della protezione internazionale. Il giudizio verrà effettuato da un giudice, fortunatamente collegiale, come da noi richiesto, ma con un'udienza eventuale. Questo decreto-legge, quindi, serve esclusivamente a deflazionare il contenzioso giudiziario. Un Paese che si rispetti, davanti a un problema di eccessivo contenzioso giudiziario, fornisce le risposte di giustizia che servono, strumenti e uomini per affrontarlo; invece, come già fatto in passato, decidete di cedere le armi, gettare la spugna e ridurre la possibilità di accesso alla giustizia. È una deriva che è stata già presa in altre tipologie di interventi, nei quali, anziché dare le risposte di giustizia che servono, pensate esclusivamente a ridurre l'accesso alla giustizia, trasformandolo in un percorso a ostacoli sempre più oneroso. Avete istituito le sezioni specializzate spacciandole per sezioni specializzate per materia, ma in realtà - è inutile che ce lo nascondiamo - si tratta di sezioni specializzate per ricorrenti, per persone, basate sulla persona anziché sulla materia. Sono forse prove generali di una riduzione delle garanzie e dell'istituzione di giudici speciali? Ci sono poi i CIE, i centri d'identificazione ed espulsione, una vergogna tutta italiana: veri e propri non luoghi, nei quali non esistono forme di rispetto della dignità umana; veri e propri lager, dove neanche le minime condizioni previste per i detenuti sono state garantite. Commissioni d'inchiesta, inchieste giudiziarie, decessi e violenze non sono bastati a farvi comprendere che è un sistema che non funziona. Cosa vi siete inventati, quindi? Cambiamogli il nome, diamogli una tinteggiata e facciamo finta che siano un'altra cosa. E così, da oggi li chiamate centri permanenti per il rimpatrio. Innanzitutto, come sempre accade, alle parole non seguono i fatti. Abbiamo sentito dire, signor Ministro, che sarebbero stati uno per Regione, quindi 20 centri da 80 posti (1.600 totali), parole sue: ebbene, da nessuna parte nel testo del decreto-legge - glielo garantisco - trovo scritto questo; da nessuna parte nel decreto-legge si parla di un'equa distribuzione sul territorio nazionale, cosa che avevamo chiesto anche con emendamenti, ma solo dell'ampliamento della rete delle strutture esistenti; da nessuna parte si prevede la chiusura degli attuali CIE. È inutile che ce lo nascondiamo, signor Ministro: se apriamo questi centri per il rimpatrio, dobbiamo dare una risposta a quei CIE, quelle realtà che sono state sottoposte alle inchieste di Commissioni parlamentari e a inchieste giudiziarie, per porre fine a quest'esempio negativo di gestione del trattenimento delle persone. Non una delle richieste che avevamo proposto è stata accolta. Avevamo chiesto che questi centri fossero gestiti direttamente dalla pubblica amministrazione e non da privati o, tutt'al più, se gestiti da privati, che questi non fossero gli stessi soggetti che già gestiscono altri tipi d'accoglienza. Avevamo chiesto che fossero garantite procedure trasparenti di affidamento della gestione e individuate caratteristiche minime necessarie per il rispetto della dignità umana e non solo un suo generico riferimento. Avevamo chiesto che fossero individuati protocolli certi per l'assegnazione ai vari centri, che tengano conto dei rischi di convivenza di tali soggetti. Niente di tutto questo è stato accolto ed è stato tutto lasciato nel vago. Oggi abbiamo un Ministro, domani potremmo averne un altro e ognuno potrà interpretare le norme come meglio crede. Nulla si dice dei rimpatri e di come questi avverranno, ma si stanziano solo i soldi; il nulla più assoluto sulle cause che portano migliaia di migranti a scappare dalle loro terre per trovare rifugio da noi. Non una parola si trova nel decreto e nemmeno una parola in tutta la discussione, perché forse significherebbe ammettere i propri errori e le responsabilità di chi dice di voler esportare la democrazia e invece esporta guerra, morte e sofferenza. Significherebbe ammettere che, dietro la facciata del contribuire allo sviluppo dei Paesi più poveri, si nasconde invece lo sfruttamento incondizionato delle loro risorse che li rende ancora più poveri. Vi è il silenzio dell'Europa in tutto questo, l'inerzia di chi parla di Unione solo quando si tratta di quattrini, ma nulla fa per condividere anche le situazioni emergenziali in cui un Paese, come l'Italia, si trova. Se davvero Europa deve essere, allora l'Italia deve essere trattata come un confine dell'Europa e come tale l'accesso dei richiedenti protezione internazionale deve essere affrontato dall'intera Unione europea e non solo dall'Italia. Deve essere superato davvero il Regolamento di Dublino e deve essere rivisto l'obbligo per il Paese di ingresso di gestire tutta la fase dell'accoglienza di richiedenti asilo, altrimenti questa non è una comunità. L'Europa deve decidere di sanzionare quei Paesi che si rifiutano di adempiere ai doveri di mutua assistenza e accoglienza delle quote di ricollocazione previste.
2017-04-04	PD	CociancichRoberto	Giancarlo Lombardi promosse e realizzò la fusione tra l'Associazione scout cattolica maschile (ASCI) e quella femminile (AGI), dando vita, nel 1974, all'Associazione guide e scout cattolici italiani (AGESCI). Una fusione che a quel tempo fece storcere il naso ad alcuni esponenti del mondo cattolico e delle gerarchie ecclesiali, suscitando critiche e riserve anche aspre. Giancarlo difese con fermezza quella scelta, rivendicando, in linea con il Concilio Vaticano II, la sfera di autonomia di laici e credenti: cristiani adulti. In realtà fu il coraggio di aprire una strada, di stare sulla frontiera e di contribuire a cambiare il costume della nostra società e il modo di essere dei laici nella Chiesa. Fu anche presidente dell'AGESCI dal 1976 al 1982, anni in cui si assistette al raddoppio degli iscritti, che diventarono in breve quasi 200.000, a conferma della felicità della sua intuizione. Per molti anni svolse attività di formazione con i campi scuola nell'amatissima Val Codera, sopra Colico, luogo di selvaggia bellezza, teatro delle imprese delle Aquile randagie, quei gruppi di scout che avevano continuato le attività in forma clandestina durante gli anni del fascismo e che avevano accompagnato tanti ricercati, tanti ebrei, tanti perseguitati politici a riparare in Svizzera. Giancarlo è stato giustamente considerato il miglior erede e interprete di quell'esperienza di libertà e impegno. Coniugare la serietà meticolosa negli impegni assunti e uno spirito libero, una visione utopistica e persino un po' ribelle della vita è stata una delle caratteristiche che lo hanno fatto tanto amare da generazioni di giovani capi scout e non solo, che si sono formati alla sua scuola. Ha scritto sulla rivista «RS-Servire», di cui è stato per tanti anni direttore, a proposito del coraggio dell'utopia: «La parola "utopia" non significa affatto una cosa bella ma impossibile o peggio ancora un sogno irrealizzabile e irresponsabile, ma al contrario vuole indicare una meta da cercare e perseguire perché possibile, di un cammino forse difficile ma fattibile». Dopo la laurea in ingegneria al Politecnico di Milano, si recò per un periodo di volontariato in Africa, dove conobbe e collaborò con Albert Schweitzer, il celebre medico alsaziano, premio Nobel per la pace, che aveva fondato a Lambaréné un centro per la cura della lebbra. Tornato in Italia, andò dapprima a lavorare all'Olivetti e poi presso l'azienda di famiglia, la Filatura di Grignasco, che sviluppò e fece crescere fino a farla diventare un gruppo con oltre 1.500 dipendenti e 150 miliardi di lire di fatturato. Era considerato un imprenditore idealista, impegnato nella tutela dell'ambiente, nel rinnovamento dei settori di depurazione delle acque di lavorazione, delle relazioni industriali, dei rapporti con il personale, dell'introduzione dell'informatica di avanguardia. Soprattutto - e fu anche criticato per questo - egli metteva al centro il lavoratore, la sua dignità, il rafforzamento delle sue capacità e la sua formazione, individuando nel lavoro un fattore di promozione e sviluppo della persona. Il contrasto alla dispersione scolastica e l'interrelazione tra studio e lavoro come chiave per la maturazione della persona sono stati anche al centro del suo progetto di riforma della scuola, alla cui preparazione dedicò grandi energie, passione e intelligenza, e che cominciò a realizzare durante l'esperienza ministeriale del Governo Dini. Con una scelta abbastanza inconsueta anche ai giorni nostri, rifiutò il posto di Ministro dell'università e della ricerca (a quel tempo distinto da quello della pubblica istruzione), offertogli nel Governo Prodi, perché non gli sembrava serio occupare un posto per il quale non si sentiva adeguatamente preparato. Egli visse con un sentimento di grande amarezza il non poter dare seguito a quella riforma scolastica per la quale si era tanto speso. Oggi, però, molte delle sue intuizioni e idee si sono comunque affermate e rappresentano il meglio delle esperienze innovative che vengono sperimentate nel nostro Paese. Giancarlo Lombardi è stato un uomo di grande cultura e vastissimi interessi e curiosità, ossessionato dal mettere qualità e attenzione anche nelle piccole cose (le piccole cose che a volte fanno il tutto) e nel cercare di vivere con grande rettitudine. In questo egli era esigente con sé, così come con gli altri, specialmente coloro ai quali voleva maggiormente bene. Signor Presidente, ricordo che Giancarlo Lombardi venne a trovarmi poco tempo dopo l'inizio della legislatura e ci sedemmo nel corridoio dietro l'Aula, dove ci sono le poltroncine azzurre. Pensavo che volesse parlarmi di politica, invece era venuto per dirmi che non bisogna mai essere gretti, nemmeno con gli avversari politici, e per ammonirmi a non lasciarmi tentare dalle frivolezze della vita romana. Giancarlo Lombardi è stato un grande amico della comunità di Bose e del suo fondatore, fratel Enzo Bianchi. Egli si interessava di ecumenismo e dialogo interreligioso, conosceva a fondo le opere di Karl Barth e amava citare Martin Buber. Soprattutto, egli amava Dietrich Bonhoeffer, il teologo tedesco protestante impiccato nel campo di Flossenbürg nell'aprile 1945. Ha scritto Bonhoeffer: «Non di geni, né di cinici, né di gente che disprezza gli uomini, né di tattici raffinati abbiamo bisogno, ma di uomini aperti, semplici, diritti. Ci sarà rimasta tanta forza di resistenza interiore (...), tanta spietata sincerità verso noi stessi da poter ritrovare la strada della semplicità e della rettitudine?» È più da furbi essere pessimisti: si dimenticano le delusioni, si sta in faccia alla gente senza compromettersi. Così l'ottimismo è passato di moda presso i furbi. Nella sua essenza l'ottimismo è una forza della speranza dove gli altri si sono rassegnati, la forza di tenere alta la testa anche quando tutto sembra fallire, la forza di reggere i colpi, la forza che non lascia mai il futuro all'avversario, ma lo reclama per sé. Si tratta di parole che Giancarlo ha citato tante volte e soprattutto testimoniato con la sua esistenza. Larger than life, direbbero gli anglosassoni, ossia più grande della vita. Questo è stato Giancarlo Lombardi, un uomo che ha tenuto fede alla promessa di lasciare il mondo un po' migliore di come lo ha trovato.
2017-04-05	LN	ArrigoniPaolo	Anche le due misure di sostegno alle attività produttive sono insoddisfacenti. Con la prima si prevede di allocare le attività in moduli che potrebbero andare bene per un tempo limitato, per pochi mesi, ma che mal si adattano per chi dovrebbe rimanere per sei, sette, otto o anche dieci anni. La seconda soluzione invece prevede un contributo per la delocalizzazione delle attività di 280 euro al metro quadrato (forse la cifra sarà innalzata). Ma io domando: in quale parte d'Italia è possibile costruire qualcosa con questa ridicola cifra? Per la sistemazione degli sfollati presso gli alberghi della costa, le Regioni si sono fatte trovare impreparate in prossimità della scadenza dei contratti, inevitabilmente non rinnovabili vista l'imminente stagione turistica. Purtroppo, molte persone sono state già costrette a lasciare le strutture per andare più lontano, senza che i Comuni potessero riorganizzare i servizi (scuolabus, navetta per andare a lavoro). Altre comunità dovranno abbandonare a breve gli alberghi.
2017-04-11	PD	DeBiasiEmiliaGrazia	In terzo luogo, abbiamo bisogno di portare a termine rapidamente la riforma della governance del settore farmaceutico, perché i farmaci innovativi non si fermano solo all'epatite C: ci sono anche gli oncologici innovativi. Sebbene l'Aifa abbia finalmente definito la differenza tra innovativo e nuovo - perché sono due concetti evidentemente differenti - la governance del farmaco però richiede un lavoro per la sostenibilità e l'universalismo del Servizio sanitario nazionale, che riguarda il servizio sanitario, i cittadini e - mi permetto di dire - anche le imprese farmaceutiche. Non possiamo pensare, infatti, che quello dell'epatite C sia un caso di scuola; se fosse così, bisognerebbe studiarlo per non commettere gli stessi errori del passato. In quarto luogo si impegna il Governo a definire in chiave europea il prezzo del farmaco. Il problema vero è che questi farmaci provengono da colossi americani, la trattativa è di tipo nazionale e non è pensabile che ciascuna nazione si possa occupare di farmaci che hanno costi altissimi. Oltre a questo, ce ne sono infatti altri, che sono già arrivati, che costano 100.000 euro. Non è pensabile che ciascuno Stato possa trattare singolarmente. Vorrei poi intervenire brevemente su altre tre questioni. Mi riferisco anzitutto alla valutazione, in alternativa alla negoziazione dell'Aifa, della messa a gara di farmaci equivalenti nelle Regioni e dell'utilità dell'adozione della licenza obbligatoria. Infine, per quanto riguarda la circolare di cui si è parlato prima, che riguarda la possibilità di acquistare all'estero il farmaco, vorrei essere molto chiara. Il Governo deve chiarire quella circolare, perché fa riferimento a un decreto ministeriale del 1997, che ovviamente è datato perché non c'erano ancora i farmaci innovativi. Non è chiaro se paga il singolo paziente o se paga il Servizio sanitario nazionale. Lei capisce, signor Presidente, che c'è una certa differenza anche di sostenibilità. Sappiamo che quei farmaci, cui hanno fatto riferimento i miei colleghi, non sono stati validati dall'EMA. Non conosciamo, quindi, il livello di sicurezza secondo i criteri europei. C'è quindi anche un problema di responsabilità, che eventualmente si assume il Servizio sanitario nazionale. Penso che l'accessibilità debba essere data a tutti e che si debba allargare la platea, ma che si debba stare molto attenti a mettere in sicurezza le cure, non solo per il Servizio sanitario, ma soprattutto per i cittadini.
2017-04-19	M5S	PagliniSara	Signora Presidente, oggi il Governo si appresta cancellare i voucher, facendo una clamorosa marcia indietro su un'iniziativa che fino a pochi mesi fa era stata fortemente sostenuta all'interno della più ampia riforma del lavoro attuata dalla coppia Renzi-Poletti, i due re Mida al contrario. Diciamolo chiaramente: il Governo con un colpo di spugna decide di cancellare "il sistema voucher " e lo fa semplicemente perché ha paura di affrontare un referendum. Non lo fa per un fatto di convinzione politica, di equità e di giustizia sociale. No, lo fa solo per un tornaconto elettorale, perché ha paura di perdere consensi: uno squallido farsi i conti in tasca da opportunisti incalliti, professionisti della piroetta circense. Signori della maggioranza, la vostra comunque è una scelta a tempo scaduto, perché ormai gli italiani hanno capito che legiferate non per il bene di 60 milioni di cittadini, ma per il vostro tornaconto personale. Cerco velocemente, soprattutto per chi è fuori da quest'Aula, di spiegare cosa sono i voucher. Nascono nel 2003 e vengono utilizzati per il pagamento di prestazioni di lavoro accessorio, lavori che possono svolgere persone come disoccupati, casalinghe, studenti, pensionati, disabili, soggetti in comunità di recupero, persone a rischio di esclusione sociale, lavoratori extracomunitari regolari e altri. I voucher erano stati pensati inizialmente per i piccoli lavori domestici a carattere straordinario, compresa l'assistenza domiciliare ai bambini, alle persone anziane e agli ammalati o le ripetizioni scolastiche; insomma, piccoli lavori. Nel corso degli anni sono stati fatti poi aggiustamenti peggiorativi; si sono - ad esempio -elevati i limiti economici di utilizzo e se ne è esteso l'impiego ad altre tipologie di attività, come quando, nel 2009, se ne è esteso l'utilizzo alle pubbliche amministrazioni per esigenze temporanee ed eccezionali. Ma il capolavoro del trasformismo si raggiunge in questa legislatura, dapprima con il decreto-legge n. 76 del 2013, che ha ampliato l'ambito di applicazione dei voucher, escludendo che le prestazioni debbano essere di natura meramente occasionale, e poi con la genialata del jobs act, che ha esteso l'utilizzo dei voucher a tutte le attività lavorative in tutti i settori produttivi, alzando addirittura il limite dei compensi da 5.000 a 7.000 euro l'anno, per avere come committente non più solo le famiglie, ma tutti, compresi gli imprenditori. Ricordiamoci che siamo nell'era della globalizzazione, là dove il profitto viene posto sopra il senso di umanità e di dignità. Diciamolo: siete andati verso un sistema sempre più flessibile e sempre con meno garanzie. I voucher servono solo a tenere basso il costo del lavoro. Avevamo avvertito a suo tempo, nelle Commissioni e nelle Aule, che l'ulteriore liberalizzazione dei voucher avrebbe comportato la sostituzione delle regolari tipologie contrattuali di lavoro. Senatori, la domanda è semplice: perché un datore di lavoro, un'amministrazione pubblica dovrebbe acquisire forza lavoro con un contratto (quindi un vincolo), quando può ottenere lo stesso risultato non vincolandosi a nulla e, quindi, non assumendosi alcuna responsabilità? Il lavoratore usa e getta è il sogno degli avidi, degli schiavisti, dei malati mentali, sfruttatori, farabutti, distruttori del senso di umanità. Questa società è gestita da una politica globale che mira al ribasso della qualità della vita e al ribasso della dignità, che mira alla concorrenza all'ultimo sangue e allo scannamento reciproco, nel nome del profitto. La politica di questo Governo punta alla precarizzazione, che è l' humus del ricatto occupazionale e del ricatto mafioso. Ribadisco il concetto: del ricatto mafioso. Noi del Movimento 5 Stelle siamo consapevoli di questa deriva democratica che stiamo vivendo e ci battiamo tutti i giorni per evitarla. Torniamo ai voucher e diciamo cosa è successo. Nel 2008 i voucher inizialmente venduti erano 500.000, mentre nel 2012 arriviamo a 23.800.000. Nel 2013 siamo a 40.700.000 e nel 2014, con il jobs act di Renzi e Poletti (i due re Mida al contrario), arriviamo a 70 milioni, con in testa i settori dell'industria, dell'edilizia, dell'artigianato, della logistica, e poi a seguire commercio, turismo, servizi e agricoltura. Nel 2015, con il decreto attuativo n. 81, i voucher schizzano a 115 milioni, fino ad arrivare nel 2016 alla cifra record di 145 milioni. Serve dire altro? Voi della maggioranza avete spacciato i voucher come uno strumento per poter far emergere il lavoro nero, salvo poi non aver mai fornito dati statistici che portassero a tale conferma. Eppure, in questi ultimi tre anni per voi non c'era alcuna emergenza voucher, nonostante le nostre reiterate sollecitazioni e interrogazioni al ministro Poletti, che diceva che andava tutto bene, che era tutto ok e che i numeri esponenziali sulla vendita dei voucher non costituivano un problema. D'altronde, i voucher hanno avuto anche un'altra fondamentale funzione politica: quella di gonfiare le statistiche sull'occupazione. Infatti, basta aver lavorato un'ora in una settimana che l'ISTAT ti annovera come occupato. Ecco i risultati eclatanti dell'aumento delle statistiche del jobs act. Avete capito - mi rivolgo ai cittadini che sono fuori - qual è il giochino? I dati sull'occupazione sono così lievitati, tra precari, "voucheristi" e - come direbbe il ministro Poletti - rampanti "giocatori di calcetto". Noi del Movimento 5 Stelle ci siamo sempre battuti contro questa cinesizzazione sociale che state imponendo, attraverso l'allargamento delle maglie dello strumento voucher e tutte le vostre scelte nel mondo del lavoro. Vi dicevamo che chi viene pagato con i voucher non ha diritti riconosciuti e che questo sarebbe stato il metodo di sfruttamento della forza lavoro, ma li avete fortemente voluti, spinti, incentivati. Ora li volete abolire, folgorati sulla strada di Damasco. Lasciatemelo dire: siete imbarazzanti! Il Movimento 5 Stelle si è sempre opposto con atti concreti nelle Commissioni. Abbiamo una posizione coerente, senza giravolte sul tema dei voucher, nel rispetto della dignità del lavoro. L'improvvisa marcia indietro del Governo è ancora più grave perché nell'attuale provvedimento il PD si limita a proporre misure abrogative senza indicare soluzioni alternative, né introducendo forme di gestione del periodo di transizione. Cancellate velocemente tout court i voucher senza colmare un vuoto normativo che eviti il caos. Della serie: mettete una pezza che è peggio del buco. Il PD ha semplicemente paura di affrontare il referendum e non vuole compromettere ancor di più i rapporti con i sindacati, e in particolare con la CGIL, che ha indetto l'iniziativa referendaria. A tal proposito, parliamo della schizofrenia dei proponenti, che hanno incredibilmente usato in modo massiccio i buoni lavoro. Dallo studio dell'INPS, infatti, risulta che i maggiori utilizzatori dei voucher sono proprio le cooperative e i sindacati: siamo in un mondo di schizofrenici! II PD è già rimasto scottato con il referendum del 4 dicembre dello scorso anno e ora ha paura di perdere anche questo. Signori della maggioranza, noi siamo sicuri che questo Paese meriti di meglio. Si tratta soltanto di un tentativo maldestro di risolvere un problema politico tutto interno al PD e al Governo, consapevole di aver portato avanti riforme impopolari che non hanno neppure il consenso del proprio elettorato. La scelta di abolire - per una vostra convenienza di consensi - lo strumento del voucher è dannosa, perché riteniamo inaccettabile che si impedisca al popolo italiano di esprimersi attraverso il referendum. Ce lo consente - guarda caso - la Costituzione, visto che è ancora vigente e - grazie a noi - attuabile. Il popolo è sovrano e deve decidere. Oggi vi lasciamo, quindi, cuocere nelle vostre acque melmose. D'altronde, cosa dovevamo aspettarci da questo Governo e da governanti improvvisati che alimentano continuamente lo schiacciamento dei valori e dei diritti: del lavoro, della scuola, della salute, di tutto. Oggi vediamo solo una lotta spietata di interessi economici, con politici prestati ai giochi di potere. E prendiamo atto che la politica ha dimenticato quello che dovrebbe essere il suo ruolo principale, e cioè servire le persone, i cittadini. Non ci riuscite? Forse, allora, è giunto il momento che cambiate mestiere.
2017-04-19	PD	FaveroNicoletta	Signora Presidente, gentili colleghe e colleghi, signor rappresentante del Governo, il decreto-legge oggi all'esame dell'Assemblea affronta un tema molto delicato, quello dei voucher e del lavoro accessorio, su cui da tempo si discute, in Commissione, sui media e tra la gente e su cui bisogna fare chiarezza, innanzi tutto attraverso la storia che è già stata narrata in quest'Aula. Come ha già ben ricordato la relatrice, senatrice Parente, che ringrazio per il lavoro svolto essendo anche la nostra capogruppo in Commissione lavoro, i buoni furono istituiti nel 2003 dalla legge Biagi, allo scopo di semplificare l'ingaggio per i cosiddetti lavoretti. Incominciarono poi a essere fruibili effettivamente dal 2008, anno in cui ne furono utilizzati solo mezzo milione, numero da ricordare. Da allora, in seguito alle modifiche legislative che si sono susseguite e alla diffusione della sua conoscenza, l'utilizzo di questo strumento è aumentato con il tempo e le vendite si sono quintuplicate già nel secondo anno (arrivando a 2,7 milioni nel 2009, che poi sono divenuti 9,7 milioni nel 2010, 15,3 nel 2011, 23,8 nel 2012, 40,7 nel 2013, 68,5 nel 2014, 108 nel 2015 e 134 nel 2016). Appare dunque evidente che non si può imputare agli ultimi Governi che ho sostenuto in Parlamento, in questi quattro anni (né a quello Letta, né a quello Renzi, né - tantomeno - a quello Gentiloni Silveri), di essere i padri legislativi di tale strumento. Penso sia utile, a volte, fare chiarezza e ricordare. Va anzi dato atto che proprio sotto il Governo Renzi è iniziato un dibattito in seno all'Esecutivo e al Partito Democratico, in Commissione e nei luoghi deputati, per introdurre correttivi, limitarne abusi e distorsioni. Ciò è avvenuto, per esempio, attraverso la tracciabilità introdotta nel settembre 2016, che sta dando buoni risultati. Questo perché i Governi che si sono susseguiti hanno comunque sentito la responsabilità di adottare dei correttivi. Il secondo dato è che nonostante la diffusione dei voucher negli ultimi anni, il loro uso rimane limitato e se si considera che in Italia le ore di lavoro complessivamente svolte nel 2016 sono state poco meno di 43 miliardi, è chiaro che tale lavoro rappresenta una frazione veramente minuscola del mercato, al massimo, come ho già detto, è pari allo 0,3 per cento. I lavoratori pagati con il voucher, secondo l'ultima nota dell'Ufficio parlamentare del bilancio, in un periodo che va dal 2008 al 2016, sarebbero solo il 5,6 per cento del complesso dei lavoratori dipendenti ed indipendenti. Il lavoro accessorio rimane quindi una componente marginale del mondo del lavoro e non rappresenta un mercato parallelo. Per la frammentarietà delle prestazioni la discontinuità dei prestatori, che non sono sempre le stesse persone, l'ampia platea di imprese dislocate su tutto il Paese, in tutti i settori economici, il voucher non è un'alternativa al lavoro subordinato. Per questo, è bene dirlo, la sua soppressione non porterà alla creazione di nuovi posti di lavoro subordinato. Inoltre, sempre secondo i dati INPS, i prestatori di lavoro accessorio sono per lo più lavoratori non esclusivi; si tratta di circa il 70 per cento di persone per le quali il voucher ha rappresentato un'opportunità di ulteriore guadagno, ma non certo la fonte principale del reddito. Si tratta quindi di pensionati, soggetti percettori di misure di sostegno al reddito, occupati presso altri datori di lavoro, sia pubblici che privati, domestici e persino i lavoratori autonomi, impegnati in attività che sfuggono alle maglie della contrattazione collettiva, delle forme contrattuali tradizionali che avevano e hanno ancora oggi bisogno di strumenti più flessibili di regolamentazione. Il lavoro accessorio ha rappresentato uno strumento utile per loro e per molte famiglie, imprese e anche per molti altri lavoratori che preferiscono, in attesa di un impiego stabile, cogliere nel frattempo delle opportunità di lavoro occasionali, perché talmente attivi da essere disponibili anche a prestazioni aggiuntive rispetto al lavoro principale. È stato già detto che l'effetto più positivo dei voucher è stato di svolgere in modo trasparente, e con copertura contributiva, lavori che altrimenti sarebbero stati coperti dall'economia sommersa e non avrebbe potuto neppure svolgersi. Inoltre, attraverso uno strumento più flessibile di regolamentazione, i voucher hanno risolto alcuni problemi pratici per i datori e i lavoratori. Certo, si sono verificati abusi e distorsioni: in alcuni casi sono cambiate le finalità cui doveva essere destinato tale strumento, a causa di limiti o vincoli, spesso non chiari e sufficienti. È pure plausibile che in qualche caso l'ingaggio con i voucher abbia sostituito il lavoro ordinario. Un aspetto da rivedere è il fatto che il costo dei voucher sia contenuto rispetto ad altre forme di lavoro perché la contribuzione previdenziale ad essi relativa è inferiore a quella degli ordinari rapporti di lavoro. È un errore da correggere, prevedendo semmai che per forme di lavoro altamente flessibili la contribuzione previdenziale sia eventualmente più elevata di quella ordinaria. Il Governo è intervenuto e ciò è molto importante. Anche per questi motivi, per correggere gli errori e gli abusi descritti, il Governo ha deciso l'abrogazione di tale strumento e non una semplice modifica. Una revisione restrittiva della disciplina dei voucher non avrebbe garantito l'annullamento del referendum proposto per la loro abrogazione e, come è certamente noto a tutti quelli che hanno parlato, anche se mi sembra che qualcuno lo abbia dimenticato, le norme bocciate da un referendum non vengono soltanto cancellate dall'ordinamento, ma, almeno nell'immediato, ne è impedita una loro riproposizione. Sarebbe quindi impedita la riproposizione di uno strumento simile a questo. Diverso è il caso di una legge - in questo caso un decreto - che ne abroga un'altra. Si può sempre tornare sulla stessa materia in maniera più immediata con un altro provvedimento per migliorare lo strumento. È questa la posizione assunta in modo molto responsabile dal Governo e dalla maggioranza. Alla base di questo decreto vi è, quindi, una questione di opportunità, di cui è necessario tenere conto. Innanzitutto c'è la consapevolezza che, comunque, molte forme di lavoro occasionale, finora coperte da voucher, non resteranno completamente scoperte, ma potranno essere svolte sotto altre forme contrattuali come, ad esempio, il contratto di lavoro intermittente, che andrà rivisitato nella fascia di età dei percettori e che potrà consentire di soddisfare tali esigenze. In secondo luogo, c'è la garanzia, da parte del Governo, che già sta lavorando, di misure alternative. C'è, infatti, la volontà di intervenire con uno strumento diverso di regolazione del lavoro accessorio occasionale che tenga conto di tutti gli aspetti considerati e di quanto non ha funzionato bene nel sistema dei voucher. Si pensi a una misura che, a parere mio e di altri esperti del settore, tenga conto, per esempio, delle diverse esigenze e dei diversi contesti e quindi valuti le differenze: il lavoro di collaborazione domestica, svolto all'interno dei nuclei familiari, da un lato, e il lavoro occasionale, svolto all'interno delle imprese, dall'altro. La misura deve considerare, inoltre, il maggior bisogno di tutela per alcuni lavoratori, soprattutto su fronti come quello previdenziale. Tutto ciò va abbinato a un sistema rafforzato dei controlli e verificato attraverso la tracciabilità piena con una piattaforma dedicata, escludendo espressamente l'uso dei voucher negli appalti (diretti o indiretti) e nella pubblica amministrazione, chiarendo legislativamente il divieto di somministrazione. Cari colleghe e colleghi, lasciatemi dire un'ultima cosa su tale argomento. Come in altri casi - penso alla buona scuola e al jobs act - sui voucher si è accanita la disinformazione, non so se voluta. Certo, l'informazione è molto scorretta e strumentale. Si è anche manifestato un blocco di principio di chi, forse perché ancora legato a una vecchia idea lavoristica, si è rifiutato di analizzare il fenomeno del lavoro accessorio, in modo da correggerne gli aspetti negativi, separandoli da quelli positivi e, invece, ha preferito proporre la sua totale abrogazione. Penso, ad esempio, alla CGIL, che ha promosso il referendum e non solo ha fatto un uso molto ampio di voucher, ma nella sua proposta di legge «La Carta dei diritti universali del lavoro» fa un esplicito riferimento proprio al lavoro subordinato occasionale: una contraddizione, a mio avviso. Come detto in una recente intervista dall' ex premier Romano Prodi, «un'elementare saggezza avrebbe consigliato di mettersi attorno a un tavolo per cercare la soluzione concreta». Aggiunge: «Resto dell'idea che se vogliamo uscire dalla crisi c'è bisogno di un sindacato forte non solo nell'elaborazione delle proposte, ma anche nella capacità di interpretare l'interesse comune». Purtroppo questa è stata un'occasione di confronto persa, che speriamo possa essere ripresa in occasione dell'elaborazione del nuovo strumento di regolazione del lavoro accessorio che tenga conto del nuovo contesto lavorativo in cui ci muoviamo e ci muoveremo nei prossimi anni.
2017-04-26	FI	AzzolliniAntonio	A mio avviso, il problema che in Italia va drammaticamente consolidandosi, al quale non riusciamo a trovare soluzioni e che rischia, nel breve e medio periodo, di creare problemi strutturali e per certi versi potenzialmente irreversibili all'economia italiana, è il debito pubblico. Tutti sanno che non sono un estimatore delle società di rating, né i loro giudizi mi affascinano. Pur tuttavia di tutti bisogna tener conto e, se questo allarme è generalizzato, viene da più parti e soprattutto è suffragato da dati, allora dobbiamo affrontare il problema per davvero, con serietà, pena un'irrimediabile compromissione di larga parte dell'economia italiana. Il nostro debito pubblico rispetto al PIL non diminuisce ma, con tutto il rispetto per il ministro Padoan, si è ritenuto di rinviarne la riduzione in rapporto al PIL all'anno successivo a quello di cui discutiamo. Soprattutto mi spaventa il debito italiano in valore assoluto, perché cresce mediamente di 50 miliardi di euro all'anno rispetto a un PIL che cresce invece per frazionali. Se e quando si riesce a raggiungere l'1 per cento in Italia si fa festa, ma è una dimensione di crescita che certamente non può scalfire l'elevato debito pubblico e il suo rapporto con il PIL. Questo è ormai il problema con cui tutte le manovre, anzi direi tutta l'azione del Governo deve confrontarsi. E la cosa più grave è che questo debito sta aumentando nella congiuntura di tassi più favorevole della storia, almeno a mia memoria. Mai i tassi sono stati così bassi e ovviamente dobbiamo augurarci che salgano, perché significa che l'economia si sta riprendendo. Tuttavia, un simile enorme stock di debito ha controindicazioni straordinarie, perché l'aumento dell'1 per cento dei tassi potrebbe causare un aumento dell'onere per il servizio del debito insostenibile per il bilancio italiano. Hai voglia a dire di sostenere l'economia se poi con scadenza plurisettimanale bisogna servire il debito pubblico che va a scadenza; quello è addirittura liquidità immediata. Il servizio del debito ormai è quasi cassa, anzi è cassa, si paga istantaneamente e naturalmente è un problema di grande serietà. A mio avviso - ma penso ad avviso di tutti - questa situazione può essere risolta soltanto con un aumento della produttività del sistema. Se non si aumenta la produttività in maniera significativa, non ne veniamo a capo. E a me sembra che questo DEF e l'azione del Governo non prendano in considerazione il problema della produttività con le necessarie incisività ed energia e con misure idonee. Mi limito ad alcuni esempi. La prima cosa che serve innanzitutto è la riforma della pubblica amministrazione e della scuola. Ho visto alcuni dei cosiddetti decreti Madia e, meno che riformare in senso positivo la scuola, si introducono nuove spese correnti strutturali e crescenti. La spesa corrente strutturale e crescente ingolfa, irrigidisce il bilancio pubblico, va esattamente in controtendenza rispetto a quanto è necessario nel Paese. Lo stesso vale per la scuola: l'esempio della buona scuola non è stato positivo. Io sono d'accordo con la senatrice Di Giorgi quando sostiene che la scuola è il cardine per lo sviluppo, ma ho la sensazione che non prendiamo sul serio i problemi dei contenuti della scuola (e non del personale) che servono a formare nuove generazioni, capaci di competere sul mercato mondiale e di orientare in questo senso l'istruzione nelle sue varie sfaccettature. Quanto alla riforma della pubblica amministrazione, peggio mi sento se penso allo snellimento delle procedure. Io devo ringraziare il vice ministro Morando perché, con la sua consueta lucidità, ha mostrato in Commissione una tabella che reputo altamente significativa di ciò che non si deve fare. Nel 2016 o nel 2015 - adesso non ricordo l'anno, ma ai nostri fini è lo stesso - a un aumento straordinario delle appostazioni per investimenti pubblici rispetto all'anno precedente, è radicalmente diminuita la erogazione di cassa per gli stessi. MORANDO, vice ministro dell'economia e delle finanze. Nel 2016. AZZOLLINI (FI-PdL XVII). La ringrazio, vice ministro Morando. Abbiamo letto quella sua elaborazione ed è sorta immediata la domanda che io pongo al Parlamento e che è stata colta anche dal relatore, il quale sa perfettamente di cosa parlo e ne abbiamo discusso insieme in Commissione. Il Parlamento e il Governo devono interrogarsi su cosa è accaduto e sul perché. Le cause saranno certamente molte, ma - mi scuserete un pizzico di polemica - è mai possibile quanto è accaduto nei giorni scorsi, quando è sembrato che un comma del codice degli appalti avesse tolto al dottor Cantone non so quale suo straordinario potere e l'Italia ha urlato? Non sarebbe stato meglio fermarsi a riflettere un po', se è vero che, con l'entrata in vigore del nuovo codice degli appalti, è diminuita la capacità di spesa? Se proprio questo elemento concorre - può essere che sì, può essere che no - non griderei allo scandalo: se si toglie un potere al dottor Cantone, secondo me facciamo benissimo a farlo, ma dal mio punto di vista dovremmo toglierli anche altri poteri. Ma il punto è chiaro: nell'anno di entrata in vigore del nuovo codice degli appalti si è verificato questo problema. È compito del Governo e del Parlamento interrogarsi al riguardo con serietà e serenità. Mi consentirete poi di fare un pizzico di polemica nei confronti di una forza di opposizione, perché sono profondamente convinto che oggi la funzione dell'ANAC, lungi dal risolvere i problemi per i quali è stata creata, costituisce certamente un nuovo imbuto, una strozzatura che non servono all'Italia. Il terzo problema con l'aumento del debito - e poi mi avvio alla conclusione, signor Presidente, perché questi sono i grandi problemi che abbiamo di fronte - è l'enorme ingolfamento delle attività bancarie con i titoli di Stato. È chiaro che, dovendo lo Stato sistematicamente emettere nuovi titoli per venire incontro alle sue necessità finanziarie, uno dei sottoscrittori tipici è costituito dalle banche. In questi anni la quantità di titoli del debito pubblico delle banche è andata aumentando. E allora è inutile che piangiamo e diciamo che le banche non danno i soldi alle imprese. Signori, il bilancio delle banche è quello, al netto delle malversazioni che, ove si riscontrino, vanno punite duramente. Che dubbio c'è? Il problema strutturale è che, se sono costretto a investire una certa quantità ulteriore di liquidità in titoli di debito pubblico, non posso erogare altrettante liquidità, anche se mi vengono richieste. Non posso farlo nemmeno per impieghi a basso rischio, come sono tradizionalmente in Italia ad esempio i mutui, sia su casa che per le imprese. Ora, è evidente che noi dobbiamo porci questo problema, perché poi ha dato luogo anche ad altri fenomeni che conosciamo e di cui non è ora il caso di discutere. Avere banche così ingolfate costituisce una strozzatura per il credito che, ai fini dell'aumento della produttività del sistema - è ciò di cui ci stiamo occupando - è sicuramente rilevante. Invece, ho la sensazione - l'ho detto e lo ripeto - che non sia possibile pensare di risolvere questi enormi problemi con un aumento dello split payment o delle tasse sui B&B. La riflessione che rassegno al Governo, che è poi l'ultimo elemento che mi conduce a non essere soddisfatto delle misure del DEF e del suo impianto, è la seguente. Non a caso sia l'aumento della tassazione sui B&B, sia lo split payment sono tasse - chiamiamole come vogliamo, ma di questo si tratta - che incidono poi sull'impresa. E allora non possiamo dire a un tempo che c'è bisogno di aumentare la produttività e di migliorare il PIL italiano, come frutto di miglioramento delle condizioni di produzione e della domanda da parte della società, e insieme avere queste tasse sulle imprese, seppur piccole. Io credo che così non vada bene, anche perché, specie nei momenti di crisi, bisogna lasciare al capitalismo un po' di animal spirit. E non lo dico io e nemmeno un economista della mia parte politica: lo dice uno dei grandi economisti della storia, John Maynard Keynes. È una lezione dell'economia e della storia. Non sempre l'economia si svolge con regole cartesiane. In un momento di grave crisi le regole ci vogliono, ma bisogna anche lasciare libera energia alle forze imprenditoriali. Credo che questo non venga assolutamente preso in considerazione dal DEF al nostro esame.
2017-04-26	PD	DiGiorgiRosaMaria	I dati devono poi essere letti anche rispetto a ciò che nel passato abbiamo avuto. Noi siamo partiti da una situazione drammatica, veramente drammatica, per quanto riguarda l'istruzione e la scuola, l'università e la ricerca e lo spettacolo.
2017-04-26	PD	DiGiorgiRosaMaria	In questi giorni - e lo sanno bene i senatori della 7ᵃ Commissione - stiamo lavorando alla legge sullo spettacolo dal vivo che abbiamo inserito come raccomandazione all'interno del nostro parere. Da cinquant'anni questo provvedimento deve essere approvato ed è atteso dal mondo dello spettacolo. E la legge finalmente ci sarà, così come è successo per quanto riguarda la legge sul cinema, che è ormai una realtà. E adesso si stanno facendo i decreti attuativi. E dei decreti attuativi della scuola abbiamo discusso nelle ultime settimane. C'è tutto, e ci sono dati. Finalmente ci sono investimenti nella scuola e tante assunzioni.
2017-04-26	PD	DiGiorgiRosaMaria	Mai, signor Presidente, si è visto un intervento così imponente nel settore della scuola, dell'università, della ricerca e dello spettacolo. Purtroppo, sembra che tutto questo non venga considerato, come è emerso anche nel corso del dibattito che abbiamo avuto modo di ascoltare stamattina. È evidente che esiste un gap rispetto ad altri Paesi nei quali si è scelto molti anni fa di investire in tali ambiti. L'importante, però, è ben cominciare e da diversi anni, nelle nostre leggi di bilancio, stiamo lavorando su questo e i risultati si vedono. Non li vede soltanto chi non vuole farlo. Sono milioni gli euro stanziati. Cito soltanto i dati relativi alla scuola: per una scuola più aperta, inclusiva e innovativa, abbiamo dieci azioni per 840 milioni sul PON scuola; per le competenze di base sono stati stanziati 180 milioni, per le competenze di cittadinanza globale 120 milioni di euro e per la cittadinanza europea 80 milioni di euro. Si affrontano, così, i temi che il nostro mondo deve affrontare e noi ci mettiamo le risorse. Certo, anche a me piacerebbe avere molte più risorse per questo mondo, perché credo che un Paese si sviluppi soltanto se si investe moltissimo in cultura, istruzione e formazione. E qualsiasi persona democraticamente convinta, qualsiasi persona che abbia la percezione dello sviluppo attraverso la qualità non può che essere d'accordo. Credo che non si possa non considerare l'intervento - ripeto - imponente che abbiamo posto in essere e che ritroviamo anche nel DEF al nostro esame. Si deve, quindi, proseguire su questa strada. Voglio far notare poi l'intervento compiuto sulle scuole dell'infanzia: ne parliamo spesso in Commissione, ma in Aula non si parla mai abbastanza delle misure che vanno incontro alle nostre famiglie, alle donne; misure che fanno sì finalmente (per quanto riguarda il decreto attuativo relativo all'infanzia) che mandare un bimbo all'asilo nido sia considerato non più assistenza, ma parte del percorso educativo. Sono rivoluzioni culturali enormi che stiamo riuscendo a portare avanti. Quindi, pur nell'auspicio che sempre maggiori, signor Vice Ministro, siano le risorse dedicate a questo settore, credo possa essere grande la soddisfazione per quanto siamo riusciti a fare nel corso di questa legislatura.
2017-04-26	PD	GuerrieriPaleottiPaolo	Sull'altro versante, quello della finanza pubblica, l'anno scorso si è chiuso con un disavanzo pari al 2,4 per cento del PIL, quindi in lieve miglioramento rispetto all'anno precedente, mentre per l'anno in corso e per gli anni successivi si prevede un percorso di miglioramento dei conti pubblici che dovrebbe portare quest'anno al 2,1 per cento, e questo miglioramento è dovuto sia agli effetti della crescita economica che si determinerà nel periodo, sia agli effetti delle misure di consolidamento dei conti pubblici che sono state realizzate, sia alla manovra correttiva definita di recente. Ricordo che questa manovra riduce il deficit strutturale per l'anno in corso di 3,4 miliardi di euro e avrà un effetto a regime a partire dal prossimo anno di 5 miliardi di euro. In termini generali, si può far rilevare come nel DEF 2017 il Governo ribadisca l'intenzione di voler proseguire nel solco delle politiche economiche adottate negli ultimi tre anni, al fine di far uscire il Paese da una sorta di strettoia che è fatta di bassa crescita ed elevato stock di debito, una strettoia in cui il nostro Paese è confinato da circa due decenni. Per realizzare questa uscita è necessario continuare a muoversi lungo un percorso di transizione che è delimitato dal rafforzamento della dinamica di crescita, da un lato, e dal consolidamento delle finanze pubbliche, dall'altro. Alcuni risultati incoraggianti con riferimento alla fase di transizione attraversata dall'economia italiana sono stati raggiunti, ma allo stesso tempo la strada da percorrere per la politica economica del nostro Paese è ancora difficile ed in salita, al fine di ricondurre lo stock del debito pubblico in diminuzione in rapporto al PIL, evitando allo stesso tempo di penalizzare una ripresa che si sta consolidando. Guardando al sostegno della crescita, che come viene ribadito nel DEF è uno degli obiettivi prioritari dell'azione del Governo, due sono le leve sulle quali si può agire. Una è rappresentata dagli investimenti sia privati, che pubblici. Gli investimenti privati sono cresciuti per il secondo anno consecutivo, accelerando grazie alle migliori condizioni finanziarie ed agli incrementi della domanda, oltre che ad incentivi fiscali ben mirati. Assai meno bene, però, sono andati gli investimenti pubblici, che anche nel 2016 hanno continuato a ridursi, come avviene ormai da sette anni. C'è dunque molto da fare in questo campo in direzione di un deciso rafforzamento degli investimenti pubblici, con priorità per quelli riguardanti la cura del territorio e il contrasto del dissesto idrogeologico oltre che per quelli nelle aree del Mezzogiorno. Ai fini dell'effettiva utilizzazione delle risorse disponibili per gli investimenti pubblici, che sono aumentate nel periodo più recente, sarà altresì importante provvedere, come scritto nel DEF, a migliorare il percorso di programmazione, progettazione, realizzazione e valutazione delle opere, fornendo anche certezze procedurali, indispensabili all'attività di investimento, nonché un supporto tecnico e valutativo alle amministrazioni, anche territoriali. La seconda leva per sostenere e rilanciare la crescita è rappresentata dalle riforme strutturali, che sono strumenti fondamentali da utilizzare per aumentare la capacità di crescita e competitività del Paese. Come ben documentato nel programma nazionale di riforma (PNR) inserito in questo DEF 2017, molte sono state le misure adottate e altrettante quelle in corso di realizzazione, unitamente ai nuovi interventi che il Governo intende effettuare, anche in relazione alle raccomandazioni dell'Unione europea. Non ho il tempo di fare l'elenco delle riforme economiche riportate nel DEF, ma vorrei ricordare, alla luce di quanto detto fin qui, l'importanza di tali riforme come volano per il sostegno alla ripresa e come leva di accredito fondamentale e di credibilità nei confronti dell'Unione europea e dei mercati internazionali. È pertanto necessario intensificare gli sforzi in direzione del cambiamento per conseguire da qui alla fine della legislatura risultati significativi, soprattutto in alcune aree indicate nel PNR quali la concorrenza, il lavoro e il welfare, la lotta all'evasione e la revisione della spesa pubblica, la scuola e la lotta alla povertà, la giustizia. L'attuazione delle riforme strutturali resta la principale sfida alla quale deve far fronte il Governo, ma direi anche il Parlamento, per accrescere la produttività e soprattutto il reddito potenziale del Paese che, ricordo, è diminuito significativamente in questi anni di crisi. Solo in questo modo si potrà sperare di colmare quella differenza a nostro sfavore tra la crescita del nostro PIL e quello medio dell'area dell'euro che da oltre quindici anni caratterizza in negativo la nostra collocazione in Europa. Come più volte sottolineato nel DEF, è fondamentale per la politica economica del nostro Paese riuscire a coniugare la più generale strategia di sostegno e rilancio della crescita con una riduzione del disavanzo pubblico e del rapporto debito-PIL; una riduzione che si deve presentare credibile e sostenibile nel tempo. A questo riguardo, il DEF mette in evidenza quali sono le scelte da compiere ovvero la necessità di conseguire i saldi programmatici di finanza pubblica in termini di indebitamento netto rispetto al PIL, nonché il rapporto programmatico debito su PIL nei termini e nel periodo di riferimento indicati nello stesso Documento di economia e finanza. Il programma disegnato di rientro è certamente ambizioso. L'obiettivo di medio termine di pareggio di bilancio è previsto sia raggiunto nel 2019, come già indicato nei precedenti documenti di programmazione; allo stesso tempo, è previsto un rafforzamento del percorso di riduzione dell'indebitamento netto fino a prevedere il conseguimento di un saldo nullo nel 2020 e il pareggio di bilancio strutturale sia nel 2019 che nel 2020. Anche il rapporto dello stock di debito sul PIL è previsto migliorare attraverso una riduzione dal 132,5 per cento di quest'anno al 126 per cento, che gradualmente è previsto sia raggiunto nei prossimi tre anni. Nel complesso, quindi, la politica di bilancio disegnata nel DEF per i prossimi anni appare rigorosa e in qualche modo restrittiva. Sono però obiettivi importanti da raggiungere, dettati non solo e non tanto per continuare a rispettare le regole europee sul debito, ma ancor più per esigenze che in larga parte sono interne, domestiche. L'Italia, infatti, che ha problemi specifici di crescita e di debito, deve consolidare e portare a maturazione un percorso di aggiustamento in tempi certi, perché è prevedibile che il sostegno della politica monetaria generosamente espansiva della Banca centrale europea e i suoi acquisti di titoli di Stato verranno gradualmente meno nel 2018 e, di conseguenza, i tassi d'interesse sul debito tra non molto inizieranno a salire in anticipazione di quel passaggio. In questa prospettiva, andrà meglio verificata anche l'intenzione del Governo di disinnescare il prospettato aumento dell'IVA nel 2018, ribadita nel DEF, attuando una manovra alternativa, che per ora è definita quale mix di misure di «recupero di gettito a parità di aliquote», attraverso la lotta all'evasione, e una nuova spinta alla spending review. Per le dimensioni significative di tale manovra correttiva, in effetti, non sarà facile conciliare la convergenza verso il pareggio strutturale nel 2019-2020 con la sostituzione della clausola di salvaguardia su IVA e accise con altre misure che evitino allo stesso tempo di produrre ripercussioni negative sulla dinamica di crescita. Nei prossimi mesi, in definitiva, c'è la necessità di recuperare credibilità e adottare, di conseguenza, misure di politica economica che siano credibili. Non bisogna dimenticare, infatti, che nel periodo più recente lo spread tra i titoli di stato italiani e quelli tedeschi ha oscillato intorno ai 200 punti. I motivi sono tanti e non dipendono certamente solo dal nostro Paese; è comunque importante prestare la massima attenzione a questi andamenti e soprattutto farsi trovare preparati se i mercati dovessero all'improvviso decidere di rivedere verso l'alto i premi per il rischio. Va aggiunto che per il nostro Paese la compatibilità e la piena realizzazione di tali obiettivi di crescita e riduzione del debito dipenderanno non solo dalle misure di politica economica e dagli interventi specifici che saranno adottati dal Governo nel corso dei prossimi mesi, ma anche dalle decisioni che potranno essere adottate in seno all'Unione europea. Quelle decisioni saranno importanti soprattutto per rendere meno pressante e più favorevole al mantenimento di una sostenuta dinamica di crescita il percorso di riduzione del disavanzo pubblico del nostro Paese. Ciò richiederà naturalmente una revisione del braccio preventivo del Patto di stabilità e crescita che renda l'applicazione delle regole dell'Unione più orientata alla crescita e allo sviluppo. È evidente che in questo modo la correzione fiscale richiesta al nostro Paese potrebbe divenire assai meno restrittiva e soprattutto evitare di compromettere la fragile ripresa in corso. Va ricordato che nel contesto europeo l'Italia ha fornito proposte e suggerimenti rilevanti al confronto e al dibattito in corso sia per la formulazione di strategie efficaci per la crescita sia in termini di politiche per la stabilità e la sicurezza dell'intera area euro. Lo ha fatto senza venire meno agli impegni di risanamento delle finanze pubbliche e soprattutto lo ha fatto dispiegando tale percorso di aggiustamento all'interno del rispetto delle regole dell'Unione europea che, è vero, sotto diversi aspetti si possono criticare e cercare di modificare, ma che, nel mentre, vanno comunque onorate. A questo riguardo, si può osservare come non esistano facili scorciatoie al complesso e difficile processo di aggiustamento che è in atto nel nostro Paese. Sicuramente non sono scorciatoie quelle di chi prospetta addirittura la possibilità di un'uscita del nostro Paese dall'euro e dall'unione monetaria, senza preoccuparsi naturalmente dei drammatici costi che ciò comporterebbe per i cittadini italiani, soprattutto per i ceti più deboli. Ma non sono neanche scorciatoie, tantomeno sono percorribili, le strade di chi invoca la violazione delle regole europee per spendere di più mediante un significativo incremento del disavanzo pubblico. Sappiamo che cosa produrrebbe una strada di questo genere: un sicuro procedimento d'infrazione da parte delle istituzioni di Bruxelles - come già avvenuto in passato - e allo stesso tempo un inevitabile aumento del premio per il rischio per la sottoscrizione di titoli relativi al nostro debito pubblico sui mercati internazionali, vanificando così ogni incremento di spesa che si potrebbe eventualmente realizzare. Resta in ultimo da menzionare in positivo l'inserimento nel DEF degli indicatori relativi al benessere equo e sostenibile. Il Governo ha scelto di anticipare in via sperimentale l'inserimento di quattro indicatori nel processo di bilancio: il reddito medio disponibile, un indice di diseguaglianza, il tasso di mancata partecipazione al lavoro e le emissioni di CO₂ e altri gas climalteranti. Come sappiamo, c'è ancora molto scetticismo sulla capacità di misurazione di strumenti diversi dalle tradizionali variabili che concorrono alla definizione del PIL ma non vi è dubbio che la scelta del Governo vada giudicata positivamente, soprattutto alla luce del dibattito in corso sui limiti di una crescita economica che sia definita in termini meramente quantitativi e sulla necessità, auspicata da molti, di formulare quella che viene oggi chiamata una crescita inclusiva che riesca a evitare e comunque a mitigare i fenomeni di esclusione e le forti disuguaglianze generate dallo sviluppo negli ultimi due decenni. Per concludere, vorrei ricordare come l'economia mondiale nel 2017 stia stabilizzandosi su un sentiero di ripresa graduale ma in via di accelerazione, soprattutto in aumento rispetto allo scorso anno. Questa tendenza al miglioramento della congiuntura interessa la maggior parte delle aree dell'economia mondiale, sia quella sviluppata sia quella emergente. È evidente che, in questa prospettiva, il nostro Paese ha l'opportunità di proseguire e consolidare la crescita ad un ritmo più sostenuto e per tale via porre il rapporto tra debito e PIL su un sentiero finalmente discendente. Certo, molto continuerà a dipendere come già detto dalle scelte e politiche che si adotteranno in Europa e che è auspicabile possano modificarsi in direzione della crescita dell'area euro nel suo complesso, ma molto importanti saranno le nostre scelte come Paese. Come ho ricordato, da vent'anni l'Italia cresce di meno dell'area euro e non certo solo per colpa del rigore europeo ma per problemi strutturali non affrontati. Lo si è cominciato a fare in questa fase ma la strada da percorrere è ancora lunga. Proseguire su questa strada dipende solo da noi. Certo nulla potremo ottenere senza una garanzia di stabilità politica e la continuazione e accelerazione del processo di riforme interne. Come ho detto, serve continuare a sostenere la ripresa economica ma allo stesso tempo garantire il risanamento dei nostri conti pubblici. Non ci sono altre strade più facili: solo queste misure potranno aiutare il nostro Paese a cogliere questa opportunità di espansione cui ho fatto riferimento che per molti versi è unica e che si sta profilando a livello europeo e internazionale.
2017-04-26	PD	ParenteAnnamaria	Signora Presidente, la premessa al DEF 2017 apre con un dato occupazionale: il numero di occupati ha superato di 734.000 unità il punto minimo toccato nel settembre 2013, anche per effetto delle misure del jobs act. Il miglioramento delle condizioni del mercato del lavoro si è riflesso in una contrazione del numero degli inattivi, del tasso di disoccupazione, del ricorso alla Cassa integrazione guadagni e ne hanno beneficiato i consumi delle famiglie, in crescita dell'1,3 per cento nel 2016. Ma nel DEF di quest'anno c'è una grande ed importante novità che ci dà anche un quadro più preciso sulle condizioni del lavoro e che fornisce indicazioni preziose per una politica economica oltre il PIL, come auspicato da esperti come Stiglitz, Amartya Sen e Fitoussi e da diverse organizzazioni internazionali, dall'OCSE alla Commissione europea. Lo ricordava il relatore Paolo Guerrieri Paleotti. Come sappiamo, il Governo ha deciso di anticipare in via sperimentale l'inserimento nel processo di bilancio, come stabilito dalla legge n. 163 del 2016 - votata in Parlamento quasi all'unanimità - di indicatori di benessere equo e sostenibile. L'Italia è il primo Paese in Europa che lo fa e ne ha selezionati quattro: reddito minimo disponibile, indice di diseguaglianza, tasso di mancata partecipazione al lavoro ed emissione di CO₂ e altri gas nell'atmosfera. Ebbene, da questi dati si scopre che l'indicatore del reddito minimo disponibile recupera dalla crisi molto più decisamente del PIL pro capite, grazie agli interventi del Governo che hanno ridotto la pressione fiscale e a quello degli 80 euro che, lo ricordiamo, sono un credito IRPEF per i lavoratori, che influenzano anche il miglioramento dell'altro indicatore, il livello di diseguaglianza. Entrambe le misurazioni sono destinate ad avere indici positivi grazie all'intervento nazionale di contrasto alla povertà, il reddito di inclusione, per la prima volta in Italia, approvato dal Parlamento nel marzo scorso, che già nel 2017 amplierà la platea del sostegno all'inclusione attiva e di cui beneficeranno oltre 400.000 famiglie e 1.770.000 persone. Vorrei ricordare che nelle settimane scorse il Governo, il premier Gentiloni Silveri e il Ministro del lavoro hanno firmato un importante memorandum per i decreti attuativi del reddito di inclusione con «Alleanza contro la povertà» che tiene dentro le rappresentanze associative e sindacali che da anni si occupano di questo tema: un buon esempio di costruzione di una legge con la partecipazione dei soggetti sociali e di metodo. Ed infine la terza dimensione, quella legata al lavoro, ci consente di tenere conto del fenomeno dello scoraggiamento, che si è ridotto a partire dal 2015, con un miglioramento anche dell'inclusione delle donne nel mercato del lavoro. È difficile non attribuire queste performance al jobs act e all'introduzione di incentivi alle assunzioni a tempo indeterminato, oltre che al migliorato contesto macroeconomico. Signora Presidente, molte cittadine e cittadini italiani, però, soprattutto giovani hanno ancora una forte percezione di ingiustizia, di disparità, di incertezza rispetto al lavoro e al futuro. Per colmare questa sfiducia occorre investire fortemente sulle politiche attive che devono prendere per mano chi cerca lavoro, chi deve essere ricollocato e chi deve rafforzare le proprie competenze. Questa è una priorità per il Paese, anche per affrontare il clima di populismo e sfiducia che si ripercuote anche sulle nostre condizioni economiche. L'ANPAL, come ricorda il DEF, è istituita con decreto legislativo n. 150 del 2015 ed è operativa dal novembre 2016, ma va sostenuta nella sua attività, anche e soprattutto dalle Regioni. Le istituzioni devono essere vicine ai giovani in cerca di occupazione e ai disoccupati e alle disoccupate, in maniera trasparente, senza gelosie o conflitti. Ora tutti, Governo, forze di maggioranza e Parlamento, abbiamo un grande compito e un dovere, quello di attuare concretamente le riforme, ripercorse nel Piano nazionale di riforme, che abbiamo messo in campo dal 2014 a oggi: assegno di ricollocazione; alternanza scuola-lavoro; la messa a sistema di tutti gli incentivi all'occupazione; apprendistato; formazione delle competenze del capitale umano dentro Industria 4.0; rafforzamento dei centri per l'impiego; welfare aziendale e contrattazione di secondo livello fortemente incentivata con la leva fiscale. Nel DEF vengono opportunamente riportati i risultati dell'indicatore sintetico del progresso delle riforme, definito dal MEF, dove si mostra una crescita nel 2016, rispetto al 2015, del 30 per cento grazie all'attuazione di alcune azioni delle riforme molto importanti per la crescita. Andiamo avanti su questa strada: come ricordava il senatore Guerrieri Paleotti, la ripresa c'è, è graduale e costante.
2017-04-26	PD	SantiniGiorgio	Servono azioni e politiche più incalzanti per dare continuità e maggiore forza alla crescita su più piani. Innanzi tutto, a livello europeo, il sentiero è stretto, tra il rispetto dei parametri europei che il nostro Paese conferma, anche con la recente manovra del provvedimento in questo momento all'esame del Parlamento, e la richiesta di una revisione del fiscal compact affinché sia reso più flessibile rispetto alla crescita e all'inclusione sociale, preparandosi anche al momento in cui verrà meno il sostegno della BCE alla possibilità di elargire il credito, risolvendo quindi le questioni legate alla crisi bancaria del credito europeo. È importante in Europa spostare il baricentro su una nuova politica europea con passi in avanti più decisi su investimenti europei, unione bancaria, unione fiscale e su un'effettiva agenda sociale. Occorre, però, agire con forza anche nel nostro Paese, innanzi tutto proseguendo sul sentiero della riduzione della tassazione per quanto riguarda il lavoro e le imprese, anche questo finalizzato alla crescita. Abbiamo di fronte - lo dice il DEF - il tema della disattivazione delle clausole per il 2018, soprattutto - io penso - dando più forza al contrasto effettivo all'evasione fiscale, in particolare in materia di IVA. In tal senso, abbiamo la necessità di realizzare, attraverso una piena attuazione della nuova legge di contabilità, una revisione sistematica della spesa pubblica, in particolare a livello centrale nei Ministeri, in modo tale che il termine spending review acquisti una dimensione più continuativa e anche più efficace. In secondo luogo, è importante - a mio avviso è il punto decisivo anche nel rapporto tra DEF e futuro del Paese - portare a compimento, in maniera decisa e anche più efficace di quanto fatto negli ultimi tempi, le riforme avviate in questa legislatura. Quindi, quanto il PNR riporta nella parte dedicata va affrontato con grande serietà. Mi riferisco, in particolare, alle riforme della pubblica amministrazione, che hanno un nesso fondamentale di quella capacità del Paese di ritornare a crescere. Parlavamo poco fa - per esempio - di evasione in materia di IVA e del fatto che si può contrastare in maniera seria con la fatturazione elettronica, con meccanismi anche indiretti come lo split payment che possono aiutare. Ma il requisito fondamentale è che la pubblica amministrazione funzioni con tempi più efficaci affinché i rimborsi IVA che spettano alle categorie siano dati in maniera tempestiva. In questo modo si crea possibilità di sviluppo e di contrasto all'evasione. Lo stesso discorso riguarda la giustizia civile, i tempi dei procedimenti, e potremmo fare tanti altri esempi, come si è detto sul tema della scuola. Quindi, dobbiamo proseguire sul terreno della riduzione della tassazione e delle riforme e rendere più efficace il sostegno alla crescita. Su questo fronte abbiamo avuto un esempio, negli anni scorsi, di due andamenti diversi: il sostegno agli investimenti privati in alcuni settori, in particolare il manifatturiero, ha dato ottimi risultati, attraverso il superammortamento e il credito d'imposta. Non in tutto il settore privato è accaduta la stessa cosa. Registriamo - per esempio - che nel variegato mondo dei servizi questi interventi non hanno avuto la stessa efficacia, ragion per cui è importante attuare politiche di riforma - penso alla concorrenza, in particolare - che permettano anche a questi settori di riaprire un volano di crescita e di innovazione più efficace. Come è stato ricordato anche in altri interventi, l'altra grande contraddizione riguarda gli investimenti pubblici. Non possiamo pensare che in un anno ci sia un calo degli investimenti pubblici pari al 16 per cento. Questo dato ci deve far riflettere seriamente non con la logica demolitoria, appartenente in parte alla retorica politica, che ho sentito in qualche intervento, bensì con la capacità di individuare interventi mirati e capire perché quegli investimenti hanno registrato un tale crollo. Probabilmente deve entrare a regime il codice degli appalti nella sua nuova versione, correggendo quegli aspetti che non hanno funzionato. Sicuramente esiste anche un problema più ampio di progettazioni, procedure burocratiche e attitudine della pubblica amministrazione a gestire gli investimenti, nonché di utilizzo ottimale dei fondi europei e del Fondo per lo sviluppo e la coesione, che rimangono molto spesso progetti generali, senza poi riuscire a scendere nel dettaglio. Probabilmente bisogna riflettere anche sulla necessità di dare certezza di risorse agli enti locali - in questo caso sottolineo Comuni, Province e Città metropolitane - per far sì che ripartano anche quegli investimenti di piccola dimensione, ma di grande diffusione, che fanno i numeri e danno la possibilità di avere delle risposte. Su questo il DEF e soprattutto la politica che verrà attuata con le successive riforme e con la legge di bilancio devono dare risposte più efficaci per poter rimuovere il dato molto negativo della caduta degli investimenti pubblici, che dipende non dalle risorse disponibili, ma dalle procedure che si utilizzano. Infine bisogna affrontare - a mio avviso con molta decisione - il tema a livello sociale. Non ci può soddisfare il dato relativo all'occupazione giovanile, in un contesto in cui l'andamento più generale dell'occupazione ha dato segnali interessanti negli ultimi tre anni, anche grazie alle politiche realizzate. Penso vada messo in cantiere per il 2018 un sostegno concreto, mirato e selettivo all'occupazione giovanile e anche femminile, nelle forme che si riterranno più efficaci. Sempre in tema di riforme è molto importante che la parte più propositiva e attiva del jobs act - mi riferisco alle politiche di ricollocazione e di mobilità positiva nel mercato del lavoro - trovi una maggiore capacità di declinazione. Infine, credo sia molto importante affrontare con serietà il tema della demografia, che ha diverse coniugazioni. Penso al sostegno alla famiglia e alla natalità, nonché alla possibilità di dare un carattere universale e anche riformato al tema degli assegni per i figli, vedendo nelle politiche per la famiglia una possibilità occupazionale. Altri Paesi - penso in particolare al modello francese, ma anche al Belgio e ad altri Stati europei - hanno saputo trovare nel mix tra sostegno alla famiglia, servizi per le famiglie e possibilità di creare concretamente occasioni anche lavorative, la soluzione per rendere possibile la conciliazione tra lavoro e famiglia, consentendo nuove opportunità. Credo che, da questo punto di vista, nel corso della manovra di bilancio si possa pensare a delle misure che diano un aiuto concreto a livello sociale alle famiglie, mettendo al contempo in moto meccanismi positivi attraverso la possibilità di creare nuova occupazione. Penso che questa parte sociale, insieme al tema degli investimenti e alla positiva recente legge sul reddito di inclusione, frutto di un accordo con 37 associazioni sociali impegnate nel campo del contrasto alla povertà e all'emarginazione, possano rappresentare le tre direttrici lungo le quali operare: un'Europa che fa politiche per la crescita; un Paese che va avanti con le riforme per la crescita e la semplificazione; un Paese molto attento alle problematiche sociali e occupazionali per dare futuro e prospettiva alla possibilità di crescita. Il DEF delinea questo scenario, che deve essere realizzato con pienezza e convinzione con le riforme di attuazione.
2017-04-26	PD	ToniniGiorgio	Signora Presidente, signori rappresentanti del Governo, colleghi senatori, nell'ascoltare questo ormai lungo dibattito sul DEF, tra quanto abbiamo fatto in Commissione e quanto accaduto in questa giornata d'Assemblea, mi è tornato alla mente quello che, a mio modo di vedere, è forse uno dei più bei libri dell'Odissea, il XII, nel quale si racconta dei due consigli che la maga Circe diede a Ulisse quando gli consentì di riprendere il viaggio verso Itaca, verso la terra promessa, la terra nella quale Ulisse voleva ritornare. Il primo consiglio fu di stare attento alle sirene. Le sirene cantano un canto suadente e hanno un elenco di attributi affascinanti. Circe suggerisce a Ulisse di ascoltare quel canto, perché anche quello deve essere ascoltato (potremmo dire, traducendo in prosa, che anche il canto dei demagoghi, dei populisti deve essere ascoltato, perché ci dice qualcosa del Paese nel quale viviamo), ma di prendere le precauzioni del caso, di farsi legare con una corda robusta all'albero della nave: Ulisse deve ascoltare quel canto, ma guai se poi segue quella strada, perché quella via porta diritto sugli scogli, porta alla rovina della nave e alla morte sicura sua e degli uomini del suo equipaggio. In queste lunghe riunioni, signora Presidente, abbiamo ascoltato il canto delle sirene, che criticano il Governo su singoli punti, dicendo anche cose che possono essere fondate per singoli aspetti; sostanzialmente criticano il Governo perché non stanzia, in modo sufficiente, risorse per la scuola, per la sanità, per la previdenza, per la lotta alla povertà, per gli investimenti pubblici, per gli enti locali, per i dipendenti pubblici che devono rinnovare il loro contratto. Non basta mai; è suadente il canto delle sirene, perché dice che per la scuola dobbiamo fare molto di più, per la ricerca dobbiamo fare molto di più. Poi, quelle stesse sirene dicono che, però, bisogna anche abbassare la pressione fiscale. E ci mancherebbe altro; che ci accontentiamo di aumentare la spesa? Dobbiamo anche ridurre le entrate e ridurre la pressione fiscale. E naturalmente - perché altrimenti non sarebbero sirene - dobbiamo anche ridurre il deficit e abbattere il debito. Tutto questo viene detto dalle stesse persone che, nella foga della loro esposizione, come le sirene, quando cantano non sono tenute alla logica, al rispetto del principio di non contraddizione; sono tenute a produrre un bel canto, che possa attrarre gli incauti naviganti. Personalmente preferisco - ce l'ho stampato in mente - il discorso uguale e contrario che fece un mio grande predecessore, Beniamino Andreatta, nel 1989, ventotto anni fa, quando disse che per abbattere il debito c'è una sola strada: fare avanzo primario, in modo costante, per un certo numero di anni. E sappiate che produrre avanzo primario vuol dire una cosa molto semplice: destinare ai singoli settori meno risorse di quelle che destinano gli altri Paesi europei, perché loro sono tenuti a fare meno avanzo o addirittura possono fare un modesto disavanzo, dal momento che non hanno tenuto le politiche irresponsabili che abbiamo tenuto noi negli anni passati. Noi dobbiamo in qualche modo rimediare con questa politica dura, che comporta una noiosissima disciplina di bilancio.
2017-05-03	LN	ConsiglioNunziante	Signora Presidente, il disegno di legge concorrenza su cui è stata posta la questione di fiducia - come abbiamo già detto negli interventi precedenti - è un provvedimento ispirato dall'idea di sistemare alcuni comparti e attività dei nostri cittadini, con la convinzione di stare un po' dalla parte dei consumatori e un po' da quella dei produttori e dei fornitori di servizi. È un obiettivo piuttosto ambizioso e positivo quello di risolvere finalmente alcuni problemi seri. Le liberalizzazioni sono molto spesso considerate necessarie - probabilmente lo ha fatto anche questo Governo - come strategie utili per uscire dalla recessione. Quindi, oltre ad aver seguito le indicazioni dell' Antitrust e le direttive europee, con questo provvedimento oggi si vende una ricetta per uscire dalla crisi. Poco importa, però, se l'articolato del disegno di legge non sempre ha basi solide, determinate da questioni tecniche, ed è spesso legato alle grandi lobby, ai grandi gruppi e a quella immemorabile ideologia politica che ogni tanto ci pervade. Verrebbe da pensare allora che, in base al colore politico che connota il Governo, si stiracchia la legge n. 99 del 2009 in modo tale da farla combaciare, come un vestito, su chi governa in quel momento. L'introduzione di una maggiore concorrenza all'interno di un sistema può scardinare le varie lobby e trust, il tutto per far sì che i produttori unici di un dato servizio stiano sul mercato per confrontarsi con i diritti dei consumatori: questo probabilmente sarebbe l'obiettivo. Un regime concorrenziale è favorevole per tutti, per i consumatori e i produttori, che avrebbero tutto da guadagnare da un adeguamento della loro offerta e della competitività. Ebbene, signora Presidente, penso che abbiamo sbagliato comunicazione; o meglio, tutti quelli che hanno manifestato a vario titolo nell'ultimo mese nella Capitale e hanno scioperato in questi giorni l'hanno fatto senza sapere che perdere il proprio lavoro o quello che hanno costruito negli anni sarebbe stato solo l'inizio del loro nuovo star bene e di un nuovo benessere. Abbiamo sbagliato comunicazione. Chiediamo scusa se non siamo stati capaci di trasmettere queste sensazioni. Molti cattivi samaritani consigliano oggi il libero scambio e le politiche di libero mercato come la panacea di tutti i mali. Proprio a proposito di ciò che dovrebbe risolvere questa panacea, la Banca mondiale, in occasione del suo studio sulla facilità di fare business, ha fatto qualche conteggio sul nostro Paese. Su 183 Paesi, signora Presidente, siamo ottantasettesimi quanto a capacità di fare business; siamo novantaseiesimi nella velocità di rilascio dei permessi edilizi; siamo centonovesimi nell'allacciamento delle reti elettriche; siamo al novantottesimo posto quanto all'accesso al credito e non brilliamo sicuramente per i tempi di apertura delle attività o delle imprese - ci mancherebbe altro - e siamo al centotrentaquattresimo posto quanto alla facilità nel pagare le tasse; spendiamo duecentottantacinque ore all'anno in adempimenti fiscali. Liberalizziamo sì, ma liberalizziamo la burocrazia e, prima ancora di portare le Assemblee parlamentari a parlare di liberalizzazioni, forse si sarebbe dovuta prestare maggiore attenzione alla sburocratizzazione del Paese. Ci siamo stracciati un po' le vesti negli ultimi mesi e in Commissione c'è stato un confronto, per la verità mai duro ma franco, sia con il Governo che con i relatori. Si è parlato di liberalizzazioni e sono stati toccati i notai, gli avvocati, le farmacie, i fondi pensione, le poste, gli hotel, le assicurazioni per le automobili, i distributori del carburante, la fine del mercato tutelato per l'energia, la telefonia, il registro delle opposizioni, la carta unica per il rimborso dei servizi di trasporto, gli ingegneri, i risciò, eccetera. Abbiamo avuto anche la pazienza - e mi rivolgo al rappresentante del Governo - di leggere tutto quanto e di mettere il nostro Gruppo nella condizione di adoperarsi per il bene di un provvedimento, che aveva forse delle potenzialità, che non siamo però riusciti a esprimere negli ultimi due anni: i nostri emendamenti e i nostri ordini del giorno andavano tutti nella direzione di migliorare un testo che, forse, era nato con le idee buone, ma che è arrivato azzoppato da una serie di considerazioni, che probabilmente vanno oltre l'idea politica di mettere il cittadino nella condizione di usufruire di servizi e beni a proprio vantaggio. Nel mio intervento in discussione generale avevo invitato il Governo e la maggioranza a stare dall'altra parte del tavolo quando si redige una normativa: forse in questo modo si potrebbe mettere il legislatore nella condizione di essere assolutamente sereno nel giudicare quello che viene fatto. Forse il mancato abbinamento di responsabilità e potere non sempre ci fa fare le cose al meglio. Se dovessimo rispondere degli oltre 70 articoli contenuti nel provvedimento sulle liberalizzazioni, andando a vedere quale sarà il risultato finale tra un anno e dovendo pagare di tasca nostra i danni che il provvedimento probabilmente cagionerà, credo che, prima dell'approvazione e di utilizzare ancora la questione di fiducia per approvarlo, saremmo sicuramente molto attenti. Credo dunque che il mio Gruppo abbia veramente effettuato un lavoro certosino nel valutare molto attentamente diversi lati del disegno di legge in esame, che non sempre è stato lungimirante e che a volte, anzi, ci è sembrato addirittura antiliberale. Abbiamo fatto riferimento allo scempio della direttiva Bolkestein rispetto a tante attività che hanno caratterizzato e costituito una spina dorsale davvero importante all'interno del Paese. Ci siamo occupati dei tassisti, della questione legata al loro lavoro, dei balneari e di attività che sembrano assolutamente marginali rispetto a un complesso industriale del nostro Paese. Non abbiamo avuto altre capacità, se non quelle di voler chiedere come mai in questi anni non siamo stati capaci di gestire rifiuti o di fare una riforma della scuola seria oppure di mettere i nostri cittadini in condizione di essere concorrenziali in Europa. Continuiamo a imbarcare tutti - non mi riferisco all'immigrazione, ma all'aspetto economico - ma non abbiamo avuto la capacità di essere incisivi all'interno di un panorama europeo che continua a strangolare la nostra economia. Con il ministro Calenda si è parlato addirittura di economia 4.0. Sono rimasto ancora alla 2.0. Ho saltato a piè pari la 3.0 e mi ritrovo alla 4.0 senza aver capito quali siano i benefici. La prossima volta, se il ministro Calenda sarà presente in Assemblea, proverò a chiedere come mai si arriverà all'economia 5.0 senza aver alcun tipo di beneficio. Resta ferma la questione di cui parlavo prima, la panacea di tutti i mali, che è benvenuta. Sono sempre stato contrario alla fiducia, ma questa volta l'avete posta e va benissimo, perché almeno non avremo la responsabilità di non essere riusciti a incidere su un disegno di legge che, sinceramente, ci vede assolutamente contrari.
2017-05-03	M5S	BotticiLaura	Signora Presidente, è notizia di questi ultimi giorni che due studenti di classe quarta dell'istituto «Giotto Ulivi» di Borgo San Lorenzo dal 20 al 25 marzo hanno partecipato a un progetto di alternanza scuola-lavoro presso la cooperativa Il Forteto. Il dirigente scolastico afferma che non ne era al corrente e comunica di aver cancellato gli altri stage presso Il Forteto e di aver eliminato la cooperativa dall'elenco delle aziende con cui l'istituto può attivare progetti di alternanza scuola-lavoro. Cose da pazzi! Si arriva sempre tardi. Intanto Rodolfo Fiesoli aiuta un sacerdote della zona nella funzione della messa e nella raccolta delle offerte, a contatto con ragazzini che ricevono la prima comunione. È un vero paradosso. La chiesa è un luogo dove i bambini dovrebbero stare al sicuro e, invece, si trovano a contatto con un condannato per abusi sessuali e altro, che - a quanto pare - non si è mai pentito pubblicamente di ciò che ha fatto. E voi che fate? Nulla. Continuate a proteggere un sistema malato, mentre altri ragazzini potrebbero trovarsi nelle stesse condizioni delle vittime del Forteto. Presidente D'Ascola e senatrice Capacchione, siete responsabili dello stallo del provvedimento volto a istituire una Commissione d'inchiesta sui fatti avvenuti presso Il Forteto e, assieme alla maggioranza che governa questo Paese, dovete solo vergognarvi.
2017-05-09	M5S	MoroneseVilma	Signora Presidente, intervengo per dire al Governo: bravi, ci state riuscendo! Potete ritenervi soddisfatti. È iniziato il declino degli istituti scolastici in provincia di Caserta. Oggi sono stata contattata da diversi alunni dell'Istituto tecnico «Buonarroti» di Caserta che, in seguito a un articolo di oggi su «Il Mattino» di Caserta, erano preoccupati che la loro scuola stesse per chiudere e per la conseguente perdita dell'anno scolastico. Allarmata da questa situazione e per le opportune verifiche, ho contattato la scuola, giusto due ore fa, e ho parlato con la dirigente e, mentre ero al telefono con lei, mi ha comunicato che in quel momento i carabinieri stavano disponendo il sequestro della scuola perché priva delle certificazioni sulla sicurezza, quindi relativamente al rischio sismico e alla normativa antincendio. Sono mesi, ormai, che intervengo in quest'Assemblea per denunciare la grave situazione degli istituti scolastici in provincia di Caserta. Gli istituti sono tutti a rischio chiusura perché sono di pertinenza della Provincia di Caserta, che però ha dichiarato il dissesto finanziario a dicembre 2015. Il dissesto ha provocato l'impossibilità a provvedere a tutte quelle funzioni che ancora le spettano, come la manutenzione delle strade, dei musei, la manutenzione ordinaria e straordinaria degli istituti scolastici. Da aprile è anche nell'impossibilità di pagare gli stipendi ai propri dipendenti. Situazione causata dalla finta e scellerata legge sulle Province di Delrio. Situazione causata dal fatto che il contributo annuale che la Provincia di Caserta dà allo Stato è uno dei più alti d'Italia, nonostante sia una delle Province con la più alta percentuale di disoccupazione: sì, perché anche la desertificazione industriale di Caserta è colpa vostra. Ricordate gli operai ex Indesit-Whirpool e tutti gli altri, vero? Ho fatto, qui in Aula, innumerevoli interventi per chiedere l'attenzione del Governo; ho depositato più di una interrogazione; ho presentato emendamenti (sempre bocciati); abbiamo cercato di coinvolgere la Regione Campania; come Movimento 5 Stelle ci siamo uniti alle proteste degli studenti, dei lavoratori e dei dirigenti scolastici. Nulla, non avete fatto nulla! Anzi, una cosa l'avete fatta: li avete illusi, tramite i vostri rappresentanti politici locali, che avreste salvato la Provincia di Caserta grazie alla cosiddetta manovrina, ed invece avete destinato solo 110 milioni, ma per tutte le Province italiane: sono risorse ridicole, che non risolveranno nulla. L'Istituto Buonarroti oggi chiude ed è una vergogna per tutta l'Italia. Ma questo è solo il primo degli istituti casertani costretti a chiudere, perché a ruota seguiranno gli altri. Fanno capo alla Provincia di Caserta 93 istituiti, pari a 83.000 studenti e ora, ad uno ad uno, chiuderanno tutti. Con l'anno scolastico in corso, come si farà? Cosa ne sarà di questi alunni? Cosa accadrà all'apertura dell'anno scolastico, considerato che la maggior parte delle scuole si trovano di fatto ad essere illegittime e non a norma? Statene certi, noi non lo permetteremo: se il Governo non interverrà per scongiurare questa vergogna e questo dramma, perseguiremo qualsiasi strada per denunciarvi e per far sì che i responsabili paghino per i danni causati ai cittadini casertani, ai genitori e soprattutto ai nostri studenti. Vergognatevi!
2017-05-10	LN	DivinaSergio	Secondo noi è stata una bella cosa inserire l'articolo 10 - articolo 8 del testo proposto dalla Commissione al nostro esame - che va a modificare l'articolo 102 dello Statuto, in base al quale si autorizza, oltre che la Regione, la Provincia di Trento ad attribuire al Comun General de Fascia sue funzioni, siano amministrative o, comunque, attività proprie rilevanti ai fini della valorizzazione della minoranza ladina. Dico questo perché, per chi parla, per il Gruppo della Lega, quello è forse uno dei pochi esempi funzionanti di federalismo amministrativo, nel senso che i sette Comuni della Val di Fassa sono sette Comuni ladini e, pertanto, quella è una realtà, una unica valle, che raggruppa tutta (o quasi tutta) la popolazione ladina dell'area del Trentino. Lasciando a questi gestire i propri servizi, la propria scuola e la propria toponomastica, si è raggiunto un livello di federalismo intelligente, risparmiando anche sui costi amministrativi non più in capo alle due Province. È uno dei pochi esempi di federalismo ben gestito, non calato dall'alto, che funziona. Al punto che l'unica osservazione su tutto il testo viene fatta proprio dalla Commissione bicamerale per le questioni regionali, relativamente al rischio che la Provincia si spogli di attività legislative per delegarle al Comun General de Fascia.
2017-05-16	LN	ConsiglioNunziante	Signor Presidente, sono circa 48.000 le persone con sindrome di Down che, così come tutte le persone con disabilità intellettive, stanno dicendo basta al pregiudizio che le vede come dei pesi e soggetti solo da assistere e accudire. Queste persone stanno dicendo basta alle discriminazioni, assumendo sempre più protagonismo e consapevolezza dei propri diritti fondamentali. È in atto un cambiamento culturale che deve necessariamente portare a un mutamento profondo anche del contesto sociale. E al centro del cambiamento ci devono essere i ragazzi con disabilità, in quanto ancora troppe poche persone con sindrome di Down vengono assistite in modo serio. Signor Presidente, nel mio intervento in dichiarazione di voto non voglio fare alcuna cronistoria di quello che si può e non si può fare. Durante la ricerca che ho compiuto su questa sindrome ho trovato una storiellina simpatica da raccontare, che purtroppo non è farina del mio sacco. La storiella racconta di un genitore che ha due bambini, il primo dei quali affetto da sindrome di Down, a differenza del secondo, che è una bambina. I due bambini sono molto legati, ma con il tempo la sorellina, ormai di cinque anni, comincia a porre delle domande sulle condizioni del fratello maggiore. La bambina ha il desiderio di sapere perché - ad esempio - il fratello va in terapia e a volte deve lasciare la sua aula e i compagni per andare da un'altra parte. La sorellina vuole inoltre sapere perché un accompagnatore porta il fratello a scuola e per quale motivo usa un iPad per comunicare. Sino a un certo momento i genitori sono riusciti a rispondere alle domande della piccola mettendo in risalto le diverse sfide che ognuno deve affrontare, senza però mai menzionare la parola Down. Tuttavia, un giorno - quel giorno arriva sempre prima o poi - la piccola chiede espressamente cosa sia la sindrome di Down. Colto alla sprovvista, il papà prende qualche attimo per raccogliere le idee perché, anche se pronto e preparato da una vita - o forse non lo era fino in fondo - fornire una risposta alla bimba non è la cosa più semplice. Probabilmente non si è mai pronti abbastanza a dare certe risposte. Il padre si rivolge quindi alla sua piccola spiegando che la sindrome di Down è qualcosa che si verifica nelle persone prima che nascano e che le persone con questa sindrome hanno difficoltà a fare alcune cose come parlare, scrivere o andare in bicicletta ma, con l'aiuto di amici, parenti, insegnanti e medici, possono realizzare tantissime cose. Il padre dice che bisogna solo essere pazienti e lavorare insieme. A quel punto la bambina chiede al papà se conosce qualcuno con questa sindrome e il padre, dopo aver indicato varie situazioni, menziona il nome del fratellino. Non sarà l'unica, né l'ultima volta che il papà si troverà a rispondere alla curiosità della figlia riguardo alla condizione del fratello. Ha dato alla bambina la migliore risposta possibile e noi dobbiamo trovare le parole giuste nel riconoscere le sfide e i traguardi del fratello. Informazioni, onestà e molto tempo trascorso insieme: questi sono i motivi e gli obiettivi che dobbiamo perseguire nel crescere i nostri figli. La bambina, dopo questa risposta, corre fuori a giocare, facendo capire, se mai ce ne fosse ancora bisogno, che il fratello farà le cose in modo diverso, le farà alla sua maniera, ma per lei è tutto ciò che ha e per lei è semplicemente un fatto della sua vita familiare: è un membro della sua famiglia, una persona interessante con cui stare, il miglior fratello maggiore possibile. Signor Presidente, dichiaro naturalmente il voto favorevole all'ordine del giorno presentato dal mio Gruppo, così anche a tutte le altre mozioni presentate, fermo restando che sono un po' dispiaciuto perché su molti punti le mozioni sono annacquate da questioni sempre legate a considerazioni economiche.
2017-05-16	PD	PaduaVenera	È bene richiamare anche, in questo contesto, la delibera n. 520 del 2013 del Garante per la privacy, che ha dettato una disciplina specifica per le operazioni di consegna domiciliare dei presidi sanitari. In base alle indicazioni fornite alle aziende sanitarie, gli ausili devono essere consegnati nel luogo individuato dall'interessato rispettando gli orari prescelti e preferibilmente nelle sue mani; a terzi, invece, solo qualora sia stato dato il consenso. Inoltre, il presidio non può essere lasciato incustodito nelle vicinanze del luogo indicato e deve essere imballato in un contenitore non trasparente, che non deve contenere nella parte esterna l'indicazione del contenuto; questo, a tutela della riservatezza. Tra gli altri obiettivi da perseguire, poi, è fondamentale rimarcare l'esigenza di assicurare adeguati ed efficaci interventi di assistenza sociosanitaria anche a lavoro o a scuola, in ragione delle peculiarità cui i soggetti stomizzati o incontinenti sono esposti. L'aumento dell'imbarazzo nel vivere la propria patologia all'interno di contesti sociali in cui gli aspetti relazionali possono risultarne particolarmente frustrati rileva ancor più la necessità d'intervenire in tal senso. Infine, risulta quanto mai opportuno adoperarsi al fine di migliorare l'assistenza medico-infermieristica specializzata, in possesso di competenze adeguate e strettamente correlate al trattamento delle patologie suddette, in quanto è importantissimo intervenire in modo mirato sotto l'aspetto sia prettamente medico sia psicologico-emotivo.
2017-05-16	M5S	MorraNicola	Signora Presidente, colleghi, mi dispiace dover tornare su una vicenda triste, relativa a 16 ragazzini di un piccolo Comune della Provincia di Cosenza. Eventualmente di essi si potrà solo dire che sono colpevoli di essere figli di genitori che hanno scelto per loro una scuola dell'obbligo diversa rispetto a quella presente nel loro Paese, che offriva solo due pluriclassi da frequentare. Questi 16 ragazzini sono costretti a far sostenere alle loro famiglie anche per l'anno a venire l'onere del trasporto presso il Comune di Amantea, scolasticamente più vicino. Il costo risulta essere, sulla base di quanto l'amministrazione comunale ha fatto sapere al comitato dei genitori, di 35.000 euro annui a cui si aggiungono ulteriori 3.000 euro per spese di manutenzione, senza - si badi bene - alcun concorso alla spesa da parte dell'ente comunale e da garantire in anticipo rispetto alla scadenza mensile, perché la ditta di autonoleggio, che dovrebbe garantire il servizio, quasi diffida di queste famiglie. Visto che si tratta di ragazzi che sono ancora nell'età dell'obbligo, senza richiamare la legge regionale n. 27 dell'8 maggio del 1985, oppure il decreto del Presidente della Repubblica n. 616 del 24 luglio 1977 (articoli da 42 a 45), mi chiedo se si debba andare avanti con una querelle che agli occhi di tanti sembra essere molto infantile, puerile. I ragazzini, trattati come presunti colpevoli, sono solo delle vittime, perché tensioni ulteriori si traducono in un danno economico per famiglie che hanno ISEE molto bassi. Tutto questo mi sembra meritevole di attenzione da parte delle istituzioni. Io stesso ho coinvolto la prefettura di Cosenza, che ha avviato un tavolo, ma si sa che i tavoli servono forse per mettersi d'accordo per come gestire SPRAR, CARA o CAS. Non servono, però, per addivenire a soluzioni di problemi reali per i cittadini di Serra d'Aiello che - ricordo tra le righe - ultimamente hanno anche problemi con l'acqua potabile, perché spesso neanche quella si riesce ad offrire in terra di Calabria.
2017-05-18	FI	MauroMario	Voglio essere molto concreto: il relatore Russo ha detto che stiamo superando un problema e un ritardo; nel farlo ha letto il suo intervento utilizzando un tablet e io utilizzo addirittura uno smartphone. Facciamo cioè qualcosa che valorizza strumenti tecnologici e che ci porta più avanti nel tempo, perché con l'aiuto della tecnologia troviamo risposte adeguate a problemi che vengono da un tempo lontano e che tanto hanno segnato nel dolore i doveri e i diritti di una generazione. Questa rivoluzione tecnologica ha segnato anche il mondo della sordità e della disabilità uditiva e va tenuta in conto da parte dello Stato, proprio perché lo Stato è garante e non padrone della vita della gente. E proprio per essere uno Stato garante, si sforza di comprendere l'approccio di quei molti che oggi nel dibattito devono poter vedere riconosciuta la propria voce. Un gruppo di ragazzi minorenni, che vanno ancora a scuola e che hanno il problema della sordità, cui hanno inteso rispondere, per una scelta evidentemente condivisa con i propri genitori, attraverso gli strumenti dell'oralismo e dell'impianto cocleare, scrive quanto segue: «Signor Presidente, signor Ministro dell'istruzione, signor Ministro della salute, signor Ministro della cultura, ciò che segue è una richiesta da parte dei sordi italiani che vogliono parlare la loro, la vostra, la nostra lingua, ovvero l'italiano e non condividono alcuni passi chiave della legge attualmente in discussione in Parlamento circa il riconoscimento della lingua dei segni italiana». Non ho letto questo incipit per creare un elemento di divisione ma perché, se il disegno di legge in discussione vuole avere l'ambizione descritta dal collega Russo, deve essere capace di essere piattaforma utile dal punto di vista giuridico nell'interesse dei diritti di tutti. Chiedo allora, con molta semplicità, al collega Russo: perché non diamo a questo strumento normativo la denominazione di «legge quadro per il riconoscimento e la promozione dei diritti di cittadinanza di coloro che hanno disabilità uditiva»? Se non faremo questo, non è che semplicemente non faremo un adeguamento semantico per venire incontro anche agli altri sordi, ma ci vieteremo di comprendere che il male è privazione d'essere. Chi di noi penserebbe di trovare risposta al problema di coloro a cui mancano una o due gambe incitando a non fare le protesi? E allora, proprio perché dobbiamo riconoscere che sul tema della sordità c'è un problema di culture che si compongono e possono comporsi in modo diverso, non possiamo, come legislatori e come Stato, non far sentire la nostra preoccupazione concreta e la nostra capacità reale di rispondere a un bisogno senza stravolgere il senso fondamentale di ciò che la collega Dirindin ha detto: vale a dire che le persone si aiutano in quanto persone, che le persone hanno e maturano diritti in quanto tali e che il riconoscimento dei diritti della persona precede e non preclude mai la possibilità di andare incontro alle specifiche richieste e agli specifici possibili bisogni. Solo questo chiedo e lo chiedo, lo ripeto ancora, con pudore e con imbarazzo, perché non voglio che nessuno dei momenti vissuti nella solitudine, nella fatica e nella fragilità in questi venticinque anni possa rappresentare il modo con cui cerco di definire e chiudere le istanze e i problemi e il modo appassionato con cui chi l'ha vista diversamente da me ha cercato di stare vicino al diritto dei propri figlioli. Questo chiedo al relatore e alle forze politiche, soprattutto perché quella prospettiva di novità, il modo cioè in cui vogliamo dire che l'Italia, che era indietro su questo punto, ora potrà stare più avanti, deve saper leggere esattamente quello che in tutti questi anni è avvenuto. Per me è stata un'esperienza molto concreta. Fino a qualche anno fa, come ricorderanno molti colleghi, l'esperienza dell'impianto cocleare era preclusa dal più semplice dei problemi: nel prontuario sanitario nazionale quel passaggio era indicato come intervento di chirurgia estetica. C'è voluto un Ministro di quella parte dello schieramento, Umberto Veronesi, che in pochi minuti, ponendosi il problema con molto pragmatismo, ragionevolezza e semplicità lo ha risolto aprendo nuove prospettive nel campo dei diritti a molti sordi italiani. Proprio perché il trend, in prospettiva, andrà sempre più nella direzione di coloro che affrontano e risolvono questi problemi attraverso scelte precise, spero che questo possa essere tenuto in considerazione e soprattutto condiviso dal Parlamento.
2017-05-18	LN	ConsiglioNunziante	La lingua dei segni italiana è una vera e propria lingua, con una sua grammatica e una sua cultura e, come tante, permette non solo di comunicare, ma anche di sviluppare il pensiero e le abilità cognitive. Occorre parlare dell'educazione bilingue del bambino sordo nella società italiana, considerando che la parola "sordità" viene generalmente utilizzata per indicare un deficit sensoriale uditivo: non un handicap fisico da mascherare e da curare, bensì una risorsa umana generatrice di cultura. Il problema della sordità ha le sue radici nel rapporto dell'individuo con la società: la sordità è invisibile e conoscibile solo al momento di comunicare. Così le persone sorde non sempre ricevono da parte degli udenti tutte le necessarie attenzioni e la disponibilità necessaria per comunicare e integrarsi. Questa esclusione causa un forte stress, soprattutto nei bambini, che aggrava notevolmente l' handicap. Tra le ragioni del comportamento aggressivo del bambino sordo c'è forse anche il senso di impotenza di fronte alla difficoltà di comunicare con i genitori, i compagni di scuola e gli insegnanti. Io stesso, signor Presidente, nel mio piccolo e a nome di tutto il Gruppo, ho presentato un disegno di legge che, con una certa felicità, è tra i cinque disegni di legge oggi all'attenzione dell'Assemblea. Abbiamo cercato di focalizzare l'attenzione soprattutto sulla disciplina dell'accessibilità alla comunicazione e dell'informazione nei luoghi pubblici e privati e sui rapporti con la pubblica amministrazione. Si è parlato anche di scuola, dove gli amministratori pubblici competenti garantivano la prestazione di tutti servizi per il sostegno all'integrazione degli studenti sordi, sordociechi e con disabilità auditiva. Non meno importanti sono poi l'inclusione lavorativa e la formazione permanente, le pari opportunità e la piena accessibilità agli ambienti e alle postazioni di lavoro, alle risorse e ai corsi di formazione. Un'attenzione particolare si è avuta anche rispetto alla questione legata alle stazioni di trasporto marittimo, terrestre e aereo quali punti in cui è previsto un servizio di interpretariato in LIS. Non poteva certo mancare, inoltre, la partecipazione politica: servono anche le misure per rendere accessibili e pienamente fruibili le campagne informative e le tribune elettorali. La lingua dei segni non è un codice comunicativo universale, bensì esistono tante lingue dei segni quante sono le comunità sorde su tutto il pianeta, che - esattamente come le lingue vocali - sono nate spontaneamente. Le lingue dei segni sono molto diverse dalla gestualità che spontaneamente si utilizza durante una normale conversazione: a differenza dei gesti, infatti, esse sono un sistema di simboli relativamente arbitrari e di regole grammaticali che mutano nel tempo e che i membri di una comunità condividono e usano per gli scopi più svariati. Al contrario di quanto si possa pensare, il lessico delle lingue dei segni permette di esprimere qualsiasi concetto, sia reale che astratto. C'è poi una domanda che sorge spesso spontanea ed è forse quella più ricorrente, ovvero qual è il metodo più efficace nell'educazione al linguaggio del bambino sordo. Sono molte le variabili: il successo di un percorso di riabilitazione potrebbe dipendere dal metodo seguito, ma ogni bambino è unico ed è diverso. La storia dell'educazione dei sordomuti è sempre stata immersa in una forte polemica su molte questioni, in particolare sull'uso dei metodi. Sono stati inventati e anche attualmente vengono proposti i più disparati metodi, ognuno dei quali veniva e viene considerato spesso risolutivo. Fra questi metodi la contrapposizione più forte, per le diverse implicazioni educative, linguistiche, culturali e sociali, è stata quella tra il metodo orale e quello che, per semplicità, chiamiamo gestuale. Com'è noto, la lingua è forse il fenomeno più complesso che esiste e, quindi, la misurazione dello stesso è assolutamente difficile, se non obiettivamente impossibile. Figuriamoci se poi questa misurazione viene a essere applicata e richiesta su soggetti che hanno problemi di udito. L'importante, signor Presidente, è che questo provvedimento abbia un percorso tranquillo e non accidentato, perché la questione sollevata dalla Commissione bilancio preoccupa particolarmente il nostro Gruppo. Probabilmente sarebbe interessante anche per noi una legge che disciplina il linguaggio dei segni, che forse sarebbe più utile per le due Camere e il Governo, che veramente a volte sono i primi a essere sordi a queste problematiche.
2017-05-18	M5S	DonnoDaniela	Signor Presidente, onorevoli colleghi, l'Italia è in clamoroso ritardo rispetto agli altri Paesi europei - cosa che purtroppo non ci stupisce - nel disciplinare normativamente la lingua dei segni. Solo il Lussemburgo ci fa compagnia in questo ennesimo record negativo, mentre Austria, Finlandia e Portogallo hanno addirittura inserito la lingua dei segni in Costituzione. Pensate quanto sono avanti! L'approvazione del disegno di legge in esame è più che mai urgente, poiché i soggetti affetti da problematiche e disagi strettamente legati alla vista e all'udito sono nel nostro Paese circa 189.000, dato che peraltro, secondo l'ISTAT, è in costante crescita. Di costoro, il 64,8 per cento è donna e addirittura l'87,9 per cento ha più di sessantacinque anni. Se spostiamo il focus sui minori, la situazione richiede un maggior approfondimento, visto che su una popolazione disabile di 234.788 ragazzi, anch'essa in costante crescita, risultano addirittura essere 9.885 i bambini e i ragazzi con disabilità sensoriali legate alla vista o all'udito, condizione che nel 38,1 per cento dei casi si associa a disabilità intellettiva, nel 37 per cento a disabilità di tipo motorio e nel 20 per cento a disturbi dello sviluppo e del linguaggio, mentre il 40 per cento dei bambini, soprattutto quelli con disabilità visiva, ha gravi problemi nell'apprendimento. Il testo che stiamo discutendo intende introdurre l'insegnamento della LIS nelle scuole primarie e secondarie di primo grado e nelle università; prevedere l'utilizzo di nuove tecnologie per la sottotitolazione nelle trasmissioni televisive; inserire gli interventi diagnostici per l'individuazione precoce delle disabilità uditive e visive tra i minori nell'ambito dei livelli essenziali delle prestazioni, al fine di poter ottimamente calibrare i necessari interventi protesici e logopedici; promuovere la ricerca scientifica e tecnologica per favorire un maggior impiego delle tecnologie visive e acustiche nella comunicazione e per l'accesso a qualsiasi tipo d'informazione, soprattutto in ambito scolastico e universitario, garantendo così di fatto anche ai bambini e ai ragazzi sordi il diritto a un pieno sviluppo cognitivo, sia come singolo individuo che come soggetto appartenente a una comunità più ampia. Questo è quanto prevede il disegno di legge al nostro esame. Un traguardo, l'approvazione di questo atto, al quale però fa da contraltare la grave crisi economica di alcuni degli istituti statali per sordi presenti sul territorio nazionale. Cito, su tutti, quella in cui versa l'Istituto statale per sordi di Roma, che rischia l'imminente chiusura se non si procederà al recupero dei finanziamenti mai erogati all'istituto negli anni precedenti, quantificati in circa 19 milioni di euro, nonché all'assegnazione di un contributo economico annuo in attesa che venga rapidamente ultimata la sua trasformazione in ente nazionale. Con questa chiusura sarebbero a rischio molte delle attività di assistenza e supporto, ma anche di formazione, garantite dall'istituto in questi anni, peraltro richiamate nel disegno di legge in esame: dall'aggiornamento professionale degli operatori LIS all'attività di ricerca nell'ambito delle problematiche delle persone sorde, passando per il sostegno alle scuole e alla formazione degli insegnanti. Anche in questo caso occorre l'impegno di tutti, per far sì che le norme di civiltà contenute in questo provvedimento non rimangano lettera morta. La scuola su queste tematiche ha un ruolo fondamentale. Voglio soffermarmi sull'articolo 5 del disegno di legge, riguardante l'inclusione scolastica, che conferisce al Ministero dell'istruzione, dell'università e della ricerca (MIUR) il compito di garantire agli studenti sordi, sordociechi o con disabilità uditiva in genere, l'apprendimento della LIS e della LIS tattile o di ogni altra forma comunicativa efficace per la loro inclusione. Inoltre, sempre nello stesso articolo, viene riconosciuta al MIUR la prerogativa di definire i requisiti formativi che devono possedere i docenti che si occuperanno dell'insegnamento della LIS e della LIS tattile o del sostegno ai bambini sordociechi o con disabilità solo uditiva, sia nello svolgimento delle attività scolastiche che in quelle extra-scolastiche.
2017-05-18	PD	FasioloLaura	La Repubblica dunque promuove nei rapporti tra cittadino e pubblica amministrazione l'uso di ogni metodologia comunicativa accessibile e inclusiva, quali la LIS e la LIS tattile, e di ogni strumento tecnico e informatico accessibile e inclusivo idoneo a favorire la comunicazione delle, con le e tra le persone sorde e sordocieche, ivi inclusi smartphone, tablet e analoghi dispositivi. Promuove altresì la prestazione di servizi d'interpretariato in LIS e LIS tattile e la disponibilità di tutti i canali comunicativi e degli strumenti atti a favorire per tutte le persone sorde la piena fruizione dei servizi e delle risorse offerti alla generalità dei cittadini. Altri sono però gli articoli finalizzati a facilitare l'inclusione e a favorire l'accesso agli ambiti sanitari, al mondo della cultura, dell'arte e alla mobilità, attraverso mezzi di trasporto, e alla partecipazione politica. Al comma 2 dell'articolo 11 troviamo il disposto in base al quale la Camera dei deputati, il Senato della Repubblica, le Regioni e gli enti locali promuovono servizi d'interpretariato in LIS e LIS tattile e di sottotitolazione in occasione di riunioni plenarie di carattere pubblico e di qualsiasi altro evento d'interesse generale. La modernità e la civiltà di uno Stato si misurano anche attraverso l'impiego diffuso delle tecnologie e un sistema di Stato sociale che garantisca pari diritti e il raggiungimento di un'uguaglianza e di una pari opportunità soprattutto per le persone che, loro malgrado, sono meno fortunate. Cito la convenzione ONU sul riconoscimento della LIS, che trova finalmente attuazione nel nostro ordinamento - sottolineo e ribadisco che siamo gli ultimi in Europa - e che mi auguro sia anche il preludio di un'estensione delle tutele garantite dalla legge n. 104 per l'assistenza, l'integrazione sociale e i diritti delle persone handicappate, ovvero la possibilità di accedere a tutti i servizi all'interno degli ospedali, delle scuole e delle università. Al mondo della scuola e della formazione è noto come gestire le diversità sia un'operazione complessa, difficile e meritevole di andare avanti e fare ulteriori passi, come avverrà attraverso questa legge. Per i più, quando si parla di sordi, la sola percezione è che esiste un mondo a parte, molto complesso ed eterogeneo. Non dev'essere invece un mondo a parte. Non voglio entrare nelle differenze già sottolineate dal relatore tra oralisti e segnanti, aspetto che è già stato approfondito. Mi pare però un dovere ricordare, prima di concludere, l'attività meritoria realizzata per raggiungere gli obiettivi che oggi sono qui davanti a noi e che mirano alla piena inclusione dalle più antiche scuole per i sordi: l'Istituto Statale dei Sordomuti in Roma, del 1784; l'Istituto Figlie della Carità per le Sordomute in Verona, del 1833; lo Stabilimento dei Sordomuti di Parma, del 1826; l'Istituto Provinciale dei Sordomuti in Gorizia, del 1835. Qui due maestri, Pagon e Thoman, raccolsero alcuni sordomuti di ambo i sessi per istruirli ed educarli con il metodo convenzionale. L'ispettore scolastico, un certo Valentino Stanig, apprezzati i risultati degli insegnanti, fondò lo Stabilimento per sordomuti che entrò a far parte dell'amministrazione pubblica nel 1840. Guardate cosa c'era e guardate cosa oggi non c'è. C'è sempre tempo, a volte, d'imparare dal passato. Non proseguo oltre, ma mi pare doveroso sottolineare l'opera dell'ENS (Ente Nazionale Sordi), che in Friuli-Venezia Giulia ha sede in Valmaura, meritevole soprattutto per quanto riguarda le disabilità plurime, cioè i sordociechi, e quanto sta facendo anche l'Istituto Regionale Rittmeyer di Trieste, scuola d'eccellenza nazionale e internazionale, le cui esperienze si sono rivelate preziose per favorire la piena partecipazione e inclusione sociale delle persone sorde e sordocieche alla vita collettiva e per il riconoscimento della lingua dei segni italiana. Questo è fondamentale. In tutte le fasi, dalla culla alla fine della vita, viene garantito un diritto per chi non vede e non sente, che deve essere fatto valere seriamente ed efficacemente, eliminando le barriere della comunicazione e includendo sempre, con una comunicazione gestuale o tattile, tecnologica e soprattutto umana, chi vive nel silenzio e, a volte, nel silenzio e anche nel buio. A tal fine credo che la formazione continua di professionisti qualificati sia fondamentale e indispensabile. Oggi, con un vero plauso, possiamo dunque segnare un altro passo in avanti e un segno di civiltà per il nostro Paese.
2017-05-18	PD	FaveroNicoletta	(ore 11,38) ( Segue FAVERO). L'esperienza maturata da questo progetto dimostra come l'intervento linguistico su bambini sordi, che poi prosegue nelle scuole superiori, è efficace proprio se iniziato quando sono piccoli, perché il bilinguismo favorisce l'inclusione degli alunni sordi che, comunicando in due lingue diverse, hanno la possibilità di un completo scambio di conoscenze. Abbiamo anche delle verifiche su questo, i monitoraggi fatti dal CNR, la collaborazione con l'università di Milano-Bicocca e con la «Ca' Foscari»; progetti con numerosi convegni nazionali e internazionali cui la scuola ha partecipato, con università straniere che vengono a studiare questo modello. Vi do anche dei numeri: diversi dati ci dicono che quattro ragazzi si sono già laureati, uno deve discutere la tesi a breve, tre sono iscritti all'università, sette hanno concluso gli studi delle scuole superiori, sei stanno frequentando la scuola superiore con grande successo. Sono risultati davvero rilevanti. Il MIUR è chiamato, poi, a definire, sentito un tavolo di esperti, gli standard nazionali dei percorsi formativi per l'accesso a queste professionalità che servono all'interno dei suddetti percorsi. Vorrei evidenziare un ordine del giorno, che ho presentato per l'esame in Assemblea, per chiedere la revisione dei criteri previsti dalla legge n. 107 del 2010 per il riconoscimento della sordocecità, garantendo alle persone sordocieche pieni diritti, oltre all'accesso alle specifiche previsioni normative disposte. L'attuale definizione di sordocecità, infatti, ha comportato l'esclusione formale di un numero considerevole di persone (ricordavo 189.000) che, pur presentando contemporaneamente una disabilità visiva e uditiva, hanno perso l'udito dopo il compimento del dodicesimo anno di età. Non è, dunque, agli effetti di legge, considerato come sordo cieco; tale condizione ha, di fatto, limitato l'ambito di operatività e allora si chiede l'impegno di convocare un tavolo tecnico con il contributo di tutti i soggetti istituzionali coinvolti e delle associazioni più rappresentative. Concludo affermando ancora una volta che la vita delle persone sorde, sordo cieche e con disabilità uditiva più o meno grave fa i conti ogni giorno con le invisibili barriere della comunicazione e della relazione. Nel testo unificato si prendono in considerazione tutte le diverse esperienze di vita, le scelte familiari e la complessità della sordità, affermando innanzitutto il principio della libertà di scelta, il principio di trovarsi all'interno di una comunità educante, che si interessa, che cura le persone, ma soprattutto ha cura del percorso di crescita dei nostri bambini e dei nostri alunni. Le persone sorde e le loro famiglie hanno il diritto di scegliere la modalità di comunicazione e di accesso alle informazioni che prediligono, nel pieno rispetto della loro autonomia e della loro integrità personale.
2017-05-18	PD	FaveroNicoletta	Signor Presidente, onorevoli colleghe e colleghi, il testo del disegno di legge sul riconoscimento della lingua italiana dei segni oggi all'esame dell'Assemblea è il frutto di un lungo lavoro svolto dal relatore Francesco Russo e dai colleghi della Commissione affari costituzionali, che ringrazio per la loro attività, per l'attenzione e la sensibilità su questo tema. È un lavoro che il nostro Parlamento ha iniziato anni fa, esattamente nel 2009, con la ratifica, attraverso la legge n. 18 del 3 marzo del 2009, della Convenzione delle Nazioni Unite sui diritti delle persone con disabilità, approvata a New York nel 2006. Essa prevede di agevolare l'apprendimento della lingua dei segni e la promozione dell'identità linguistica della comunità dei sordi; garantire che le persone cieche, sorde o sordocieche, ed in particolare i minori, ricevano un'istruzione impartita nei linguaggi, nelle modalità e con i mezzi di comunicazione più adeguati per ciascuno ed in ambienti che ottimizzino il progresso scolastico e la socializzazione. Dopo diversi anni di attesa, i contenuti di tali previsioni prendono finalmente forma nel testo che oggi esaminiamo, in un processo lungo e faticoso. Come ricordato anche dal senatore De Poli e dal relatore, l' iter è partito dall'esame di ben cinque disegni di legge, poi confluiti in un unico testo, che avevano come principale obiettivo quello di giungere al riconoscimento della lingua dei segni italiana (LIS) e di favorirne l'utilizzo pressoché in tutti gli ambiti, dalla scuola all'università, dai mass media al mondo del lavoro, dagli organi giurisdizionali alle strutture sanitarie. Tra di essi, c'è anche quello a mia prima firma, sottoscritto da molti colleghi, l'atto Senato n. 1019, presentato nell'agosto del 2013, che prevedeva tra l'altro il riconoscimento della LIS allo scopo di consentire e agevolare il suo utilizzo nei procedimenti giudiziari, civili e penali, e nei rapporti dei cittadini con le pubbliche amministrazioni e con gli enti locali. L'esame in Commissione è durato oltre due anni ed è stato caratterizzato dall'audizione di esperti, associazioni, interpreti ed altri soggetti competenti in materia, che hanno fornito le proprie considerazioni ed osservazioni al fine di migliorare ed arricchire il testo presentato dal relatore. L'obiettivo di questo provvedimento è di riconoscere e garantire i diritti delle persone sorde, con disabilità uditiva in genere e sordocieche, promuovendo la rimozione delle barriere alla comprensione e alla comunicazione che limitano il pieno sviluppo della persona e l'effettiva partecipazione alla vita collettiva. Sappiamo, perché è stato richiamato dal recente studio dell'ISTAT promosso dalla Lega del filo d'oro e presentato da poco, che in Italia le persone sordocieche sono 189.000. Sono in una situazione di grave solitudine e spesso di completa dipendenza dagli altri e di queste 108.000 sono praticamente confinate in casa, non essendo in grado di provvedere autonomamente a sé stesse, anche perché hanno altre disabilità. Sappiamo anche che circa 20.000 persone assommano tutte e tre i livelli di difficoltà: il confinamento, la difficoltà di movimento e nelle più semplici funzioni quotidiane e questo diventa poi uno stato di dipendenza assoluta dall'esterno ed un grande peso anche per le famiglie. Noi non vorremmo che ci fossero persone affette da sordità e da sordocecità, ma sappiano che ci sono e non vorremmo che questi numeri aumentassero. Per limitare questi numeri e per dare dignità a queste persone, per fare in modo che non ce ne siano 108.000 confinate, ma che attraverso la prevenzione ed attraverso l'utilizzo della lingua LIS queste diventino poche perché saranno autonome. Questo è l'obiettivo del provvedimento: l'autonomia e i diritti di tutti. Proprio per riconoscere i loro diritti costituzionali, ai sensi dell'articolo 1 del provvedimento, la Repubblica tutela, sostiene e promuove tutti gli strumenti finalizzati alla prevenzione ed alla cura della sordità e della sordocecità, nonché gli strumenti tecnologici per il superamento o la riduzione delle condizioni di svantaggio. Fermo restando l'insegnamento della lingua italiana parlata e scritta, riconosce, promuove e tutela la lingua dei segni italiana, in un'ottica di bilinguismo tra la lingua italiana parlata e scritta e la LIS. Sono due i pilastri su cui poggia il presente provvedimento. Anzitutto, la prevenzione, come è stato ripetuto, l'identificazione precoce della sordità e della sordocecità, le indagini preventive in gravidanza, lo screening neonatale, la diagnosi audiologica pediatrica e, più in generale, ogni intervento diagnostico precoce abilitativo e riabilitativo, perché solo attraverso la diagnosi precoce abbiamo la possibilità di intervenire tempestivamente attraverso le protesi. È bene ricordare che le misure previste in questo articolo si applicano su tutto il territorio nazionale - bene ha detto il nostro relatore - in quanto considerate come livelli essenziali delle prestazionali, ai sensi della Costituzione. Con il secondo pilastro si specifica che il riconoscimento della lingua dei segni si realizza nell'ottica del bilinguismo, conferendo alle famiglie la possibilità di utilizzare anche - e sottolineo «anche» - questo strumento per il proprio figlio affetto da ipoacusia o sordità. È una possibilità, una facoltà, ma non certo un obbligo: chi predilige l'approccio oralista non sarà mai - proprio mai - obbligato a imparare la lingua dei segni e men che meno sarà costretto a farne uso a scuola o in altri contesti sociali. La libertà di scelta è un caposaldo e un diritto a non essere discriminati, ed è fondamentale in questo disegno di legge (articolo 2). Tuttavia, quando una famiglia decida di ricorrere alla lingua dei segni, grazie a questa norma dell'ordinamento italiano, è garantito l'insegnamento di questa lingua nei percorsi formativi ed educativi, attraverso la presenza a scuola dell'assistente alla comunicazione, dell'interprete oltre all'insegnante di sostegno. Si garantisce, quindi, l'accesso a modelli educativi su libera scelta. In quest'ottica, il riconoscimento della LIS diviene strumento che l'ordinamento predispone per la tutela dei diritti delle persone sorde. Per quanto riguarda l'inclusione scolastica, si promuove l'attivazione di classi miste di studenti udenti e sordi con un curriculum bilingue. Noi abbiamo un esempio virtuoso, quello della scuola di Cossato, dove, dal 1994, c'è un progetto nato come sperimentale che, però, dura da ventitre anni: lì, dalla scuola dell'infanzia fino alla secondaria di primo grado, attraverso la primaria, si forma un gruppo di alunni sordi che acquisisce la LIS come lingua naturale, insieme ad alunni udenti che impiegano la LIS come seconda lingua il più precocemente possibile.
2017-05-18	PD	PuppatoLaura	Al comma 3 dell'articolo 1 abbiamo previsto che le misure previste dalla presente legge si applichino in favore di persone con sola disabilità comunicativa non dovuta a sordità. Mi fa piacere leggervi una parte di una lettera che ho ricevuto nel 2015 da una mamma coraggiosa, con la quale da allora ci siamo scambiate molte e-mail. Questa mamma ha adottato una bimba all'età di tre anni, che è venuta in Italia ed era affetta da disprassia oro-facciale; in sostanza è muta, ma ci vede e ci sente. Questa bambina è stata accolta in una famiglia davvero in gamba e coraggiosa, che ha compreso come la lingua LIS potesse essere capace di promuovere la sua esistenza all'interno di una nuova società che l'accoglieva e grazie ad essa si è inserita nella scuola primaria in modo assolutamente positivo. Il primo anno di scuola primaria per Lisa Fantin è stato un anno estremamente positivo. Cito un paio di frasi che questa mamma mi scrive e ne faccio dono a quest'Assemblea, per rendere comprensibile come la scuola italiana riesca contemporaneamente ad assumere quella evidenza di qualità eccellente, proprio per i rapporti umani che si creano e per la qualità didattica, ma, nel contempo riesca - ahinoi - a sprofondare nella difficoltà, se non nell'indifferenza, qualora cambino le persone e le istituzioni preposte. La mamma di Lisa Fantin dice: «L' handicap di mia figlia, la disprassia oro-facciale, la porta a non poter parlare. Non riesce a programmare il movimento della bocca e, quindi, ha difficoltà a fare uscire le parole a livello fonetico. Frequenta il primo anno della scuola «Pravato» di Paese. Ora siamo alla fine di quest'anno ed è stato - le devo dire - ricco di emozioni e di crescita per la bambina. Un ottimo lavoro da parte dell' équipe scolastica, sia per l'insegnante di sostegno che per quelle di ruolo nella classe. Il merito va a loro, per avere riconosciuto l' handicap di Lisa ma, contestualmente, aver permesso che ella fosse perfettamente inclusa». Non integrata, ma inclusa. Bene ha fatto, dunque, la Commissione sanità del Senato a insistere su questo tema rispetto alla normale e ordinaria integrazione. L'inclusione vera significa dialogo, significa quello che diceva adesso il senatore Russo, significa la possibilità di comprendersi, appunto, e di vivere contestualmente all'interno della società senza particolari problemi. Ebbene queste maestre hanno imparato da sole la lingua LIS per quello che era indispensabile, ma questa bimba ha avuto la fortuna di avere una insegnante di sostegno che conosceva questa lingua e per lei è stato un anno felice. Tutto questo, però, è finito. Quella stessa insegnante di sostegno l'anno dopo non c'era più. Le ASL, la Provincia, la direzione scolastica non hanno voluto, o saputo, comprendere la difficoltà di questa famiglia nei confronti di questa bimba, che tornava a casa da scuola ogni giorno più triste e più in difficoltà, con un rischio di danni neurologici e con un rischio davvero serio di demenza (siamo nei primi anni di vita, nell'ambito della costituzione di quella necessità di appartenenza al mondo che è così importante per esistere, come persone e come persone sociali). Ebbene, quel fatto stava avvenendo e i genitori, a questo punto, hanno deciso di spendere tantissimo per riuscire ad affiancare a questa bimba un insegnante, che loro stessi pagavano, e, nel contempo, ricorrere al TAR e costituire autonomamente dei corsi di formazione per gli insegnanti grazie all'aiuto dell'università di Venezia. Cosa stiamo facendo con questa legge? Lasciatemelo dire. Lo diceva bene prima il collega Russo: noi dobbiamo essere davvero orgogliosi in questa legislatura per i diritti umani e civili che siamo riusciti portare all'evidenza di queste Aule, approvando progetti di legge importanti. E lo dico con assoluta determinazione e senza tema di smentita. Ieri lo abbiamo fatto nei confronti dei minori, con il disegno di legge sul cyberbullismo, una bellissima legge che è stata approvata. Io spero che anche questa legge esca velocemente da tutte e due le Aule, di Camera e Senato, e che l'Italia possa dotarsi finalmente, in maniera non diseguale ma omogenea per tutta l'Italia, di una legge che garantisca ai minori italiani un loro assoluto diritto: l'inclusione nell'ambito scolastico e la possibilità di esprimersi in una lingua conosciuta anche dagli altri. L'articolo 5, in questo senso, è un eccellente modello che ci mette finalmente al pari dei migliori Paesi europei. Concludo ricordando che, proprio all'interno di questo articolo 5, le amministrazioni pubbliche tutte competenti garantiscono la prestazione dei servizi volti al sostegno e all'inclusione di questi allievi, fornendo gli ausili tecnici e tecnologici, fornendo gli insegnanti di sostegno adeguati, gli assistenti alla comunicazione. Il MIUR si impegna a predisporre professionisti debitamente qualificati all'insegnamento della LIS e della LIS tattile per i differenti ruoli di assistente alla comunicazione e di assistente all'autonomia, in modo da determinare standard nazionali nei percorsi formativi per l'accesso a tali professionalità. Oggi è davvero un giorno speciale, perché inizia questo iter che permette, come diceva giustamente il relatore Francesco Russo, il diritto al rispetto e alla piena inclusione dei nostri bambini in questo Paese in tutti gli ambiti scolastici, finalmente con chiarezza e finalmente senza dover pietire quello che è un diritto e che rappresenta una necessità impellente. Grazie davvero per questo avvio di programma importante.
2017-05-18	PD	RussoFrancesco	Inizio questa relazione dicendo che, con questo provvedimento il Senato, e spero presto anche la Camera dei deputati, chiedono scusa alle persone con disabilità uditiva del Paese e provano ad abbattere una barriera che nega ancora a tanti, nel 2017, il pieno diritto di cittadinanza. Lasciatemi ripetere quest'ultima frase rivolgendomi a coloro che non hanno capito le mie parole, ma che spero possano cogliere i gesti che farò in questo momento. (Il senatore Russo si esprime nuovamente utilizzando la lingua dei segni italiana). Entrando nel merito del disegno di legge in esame, lasciatemi dire che è difficile negare il ritardo, che ho ricordato, con cui si arriva a discuterne in Aula legato anche alle polemiche e al dibattito che hanno attraversato il mondo della sordità in Italia negli ultimi anni. Si tratta di un dibattito che credo approfondiremo anche nella discussione che faremo e che vorrei potessimo sviscerare e risolvere, per poterlo superare finalmente, dopo tanti e tanti anni; un dibattito che, se vogliamo, affonda le radici addirittura in un congresso che parlava di questi temi a Milano nel 1880. Sono davvero troppi anni e sarebbe bello che questo provvedimento riuscisse, tra le altre cose, a contribuire a superare una volta per tutte le divisioni del passato. Voglio dirlo con forza: il testo di cui stiamo discutendo non vuole dare ragione agli uni o agli altri, favorire qualche presunta lobby o un'associazione a discapito di un'altra. È finalizzato soltanto alla tutela delle persone sorde e non di uno o dell'altro operatore del settore. Insieme, in un lavoro molto bello di Commissione, abbiamo avuto l'ambizione di far fare un passo in avanti al nostro Paese nel più generale campo dell'inclusione di tutte le persone con disabilità auditiva, garantendo più diritti e cercando di ottenere più attenzione per chi convive con questo limite e posso dire che, grazie al contributo di tutti, credo si sia fatto davvero più di qualche passo avanti. Abbiamo ascoltato in questi mesi, anche attraverso decine di audizioni che ci hanno aiutato a capire bene e ad ascoltare davvero tutte le diverse posizioni - qualche volta anche a farle incontrare - le ragioni di ognuno: dagli esponenti della cosiddetta comunità segnante a quelli che difendono le buone ragioni dell'uso della lingua parlata e scritta per le persone sorde. Negli articoli di questo provvedimento non ci si è posto il problema di chi avesse più ragione fra oralisti e segnanti, anche se più e più volte questo ci veniva chiesto, ma credo che il compito del legislatore sia diverso: quello che abbiamo provato ad assolvere è di alzare il livello di tutela e di garanzia per tutti, sperando di aver contribuito così al superamento di antichi pregiudizi e di divisioni non più attuali e certamente poco utili alla causa delle persone sorde. Nell'ambito del principio, che abbiamo più e più volte ribadito, dell'assoluta ed inderogabile libertà di scelta da parte delle famiglie, senza dubbio questa norma introduce una novità che vuol essere un allargamento di opportunità. Come dicevo prima, dopo vent'anni una legge arriva al pieno riconoscimento della lingua italiana dei segni, o della lingua dei segni italiana, come è più giusto chiamarla, ed accanto a questa della LIS tattile, per le persone che hanno un'ulteriore difficoltà, le persone sordocieche. La LIS come strumento di piena cittadinanza, con la dignità di essere diventata negli anni vera e propria lingua, non semplice linguaggio, dotata di un suo specifico lessico, di una sintassi, di una grammatica, che permettono a chi la usa il medesimo livello di raffinatezza espressiva di una lingua parlata. Negli ultimi anni - è esperienza di molti - ci siamo fortunatamente abituati sempre più all'uso pubblico della LIS: alcuni, anche se troppo pochi telegiornali, il discorso di fine anno del Presidente della Repubblica, grandi eventi in cui sul palco compare il traduttore in lingua dei segni, la possibilità per gli studenti di usare questo strumento nelle università. E a testimonianza della ricchezza espressiva della LIS, sappiamo che sono sempre maggiori anche le occasioni in cui le persone sorde segnanti sono diventate protagoniste di eventi artistici legati alla poesia, al teatro, al cinema e ad altre arti espressive. Il provvedimento fa dunque un primo grande passo, sottolineando la necessità di offrire servizi di qualità e di investire, ad esempio, sulla decisiva qualità degli interpreti, mettendo il nostro Paese al passo con la Convenzione delle Nazioni Unite che, parlando dei diritti delle persone con disabilità, approvava nell'Assemblea generale dell'ONU una dichiarazione del 2006 che riconosceva il ruolo della lingua dei segni «come forma di comunicazione, come mezzo di inclusione, come garanzia di libertà di accesso alle informazioni, come strumento di educazione, infine come espressione di identità culturale». Ma - è bene sottolinearlo proprio per cominciare a smussare e a smontare alcuni pregiudizi che ancora ci sono - fin dalla lettura del titolo appare chiaro che questo provvedimento non si limita al pur doveroso riconoscimento della lingua dei segni. Questa, anche perché elaborata nell'ambito della 1ᵃ Commissione, affari costituzionali, è una legge cornice, che punta ad allargare il campo dei diritti per il più pieno esercizio del diritto di cittadinanza da parte di tutti i sordi italiani, oralisti e segnanti. Una norma che ribadisce l'impegno della Repubblica ad utilizzare tutti i canali comunicativi e linguistici: la sottotitolazione, le nuove tecnologie, i servizi di interpretariato in LIS e LIS tattile, per eliminare tutte le barriere alla comprensione della comunicazione, per promuovere la piena inclusione scolastica ed universitaria, l'accessibilità ai luoghi di lavoro, alle strutture preposte alla salute, al patrimonio storico, artistico e culturale, ai trasporti, alle strutture ed ai servizi della pubblica amministrazione. Diciamolo con assoluta chiarezza: il richiamo alla LIS non è in alcun modo in contraddizione con la consapevolezza che il presente, e ancor più il futuro di chi nasce con ipoacusia, anche nelle forme di sordità profonde, è e dovrà essere sempre più quello di tendere alla padronanza della lingua scritta e parlata. Non mettiamo in contraddizione le due cose perché non lo sono. Se lo sono state in passato non è questo il tema che dobbiamo sottolineare. Ho avuto la fortuna di visitare in questi mesi strutture di eccellenza nel nostro Paese, in cui i bambini nati sordi profondi, per i quali vi era stata una diagnosi tempestiva, l'immediato utilizzo delle protesi, l'impianto di moderni dispositivi cocleari nei primissimi mesi di vita, si sono visti restituire dalla tecnologia e dalle cure di personale specializzato, in modo praticamente integrale, ciò che la natura aveva loro tolto. Questo è l'obiettivo a cui dobbiamo mirare, lo sappiamo. Contemporaneamente, questo disegno di legge dà una risposta che ovviamente non è ancora quella ottimale, per la quale dobbiamo lavorare in futuro. A questo obiettivo, ovvero al recupero di una piena padronanza linguistica scritta e orale - si dice nel disegno di legge - deve tendere l'intervento di tutte le strutture pubbliche: da quelle sanitarie, chiamate ad attivare, attraverso lo screening neonatale, come richiamato nell'articolo 3, tempestivi interventi che evitino di consegnare nei primi decisivi mesi di vita i bambini a un isolamento che inciderebbe pesantemente sui futuri percorsi cognitivi; fino alle istituzioni scolastiche e universitarie, in cui si gioca, come sappiamo, la chance di piena cittadinanza di ciascuno di noi. Lasciatemi dire una parola in più proprio sull'investimento in formazione, cui sono dedicati gli articoli 5 e 6 in particolare. Il nostro Paese fa già molto e in questo provvedimento si richiamano le tantissime azioni positive che già si esercitano in questo campo. L'Italia è stata pioniera nel superamento delle scuole speciali - lo so anche per esperienza professionale; da pedagogista me ne sono occupato in maniera particolare - nell'integrazione dei bambini e ragazzi con disabilità nel gruppo classe, insieme a tutti gli altri coetanei normodotati. Ma l'esperienza di questi anni e le eccellenze che abbiamo incontrato, anche con il lavoro della Commissione - penso alla scuola di Cossato o all'istituto «Magarotto» di via Nomentana a Roma - ci dicono che forse è possibile fare ancora di più, e che i percorsi sperimentali di bilinguismo LIS-italiano, con l'ambizione di farli gemmare in almeno ogni Provincia italiana, possono garantire maggiormente la valorizzazione della diversità come reciproco arricchimento e concentrare su un numero limitato di classi risorse, innovazione didattica e collaborazione con la ricerca universitaria. Lasciatemi ricordare a questo proposito - è un piccolo inciso, ma ci tengo perché so che qualche collega ha anche presentato alcuni ordini del giorno ed è comunque un impegno che abbiamo presentato anche al Ministro competente - la grave situazione dell'istituto per sordi di via Nomentana. Non era possibile intervenire in questo provvedimento per affrontarla, ma davvero auspichiamo che si possa quanto prima risolvere i problemi di una struttura che si è distinta per esperienza e competenza di assoluto livello, anche per i suoi dipendenti che in questo momento vivono una situazione difficile. Concludo riservandomi di ascoltare e di rispondere puntualmente agli interventi che in discussione generale sicuramente ci saranno e che spero ci aiutino a sviscerare fino in fondo i dubbi legati a questo provvedimento, se ancora ce ne fossero. Faccio due ultime sottolineature che spero servano proprio a facilitare lo scioglimento di questi dubbi, anche perché mi auguro davvero che alla fine di questa discussione la votazione su un tema così sensibile sia ampia, trasversale, di tutto il Parlamento italiano, proprio perché l'attesa fuori da qui è molto grande. È un tema su cui credo la politica possa provare a non dividersi. Il principio fondante di questo disegno di legge - l'ho ricordato ma voglio ripeterlo - è la libertà di scelta: delle persone sorde e delle loro famiglie. L'obiettivo che abbiamo perseguito è quello di allargare le opportunità, non certo di ridurle. Ed è evidente dalla lettura di ciascuno degli articoli del provvedimento. Ma lo voglio dire con ancora più precisione: chiunque pensi che riconoscere la LIS significhi imporla anche a chi ha scelto altri percorsi può davvero essere certo che non è così, non solo perché sarebbe contrario a questa norma e alla Costituzione, ma perché l'obiettivo del nostro lavoro va esattamente nella direzione opposta. Vogliamo che in futuro le nuove tecnologie permettano a tutti i bambini nati sordi in Italia di superare pienamente il loro deficit, e la legge va in questa direzione, ma crediamo sia giusto riconoscere che per decine di migliaia di persone adulte oggi la LIS sia uno strumento fondamentale di cittadinanza attiva e che studi scientifici italiani e internazionali confermano che il bilinguismo LIS-italiano può essere un valore aggiunto anche per i più giovani. Un ultimo riferimento all'articolo 15 ed al finanziamento di questo provvedimento. La stesura delle relazioni tecniche dei Ministeri ha permesso di ridurre di molto la previsione di spesa iniziale, ma penso sia importante sottolineare che i 2 milioni di euro, che probabilmente verranno individuati e allocati, saranno destinati alla copertura della previsione dell'articolo 3 relativa alla previsione ed alla diffusione dello screening neonatale nei Livelli essenziali di assistenza (LEA) su tutto il territorio nazionale. Proprio lo screening neonatale, quello che abbiamo individuato come lo snodo decisivo per un precoce ed efficace percorso di acquisizione della lingua parlata e scritta oggi, purtroppo - ed è un'ulteriore vergogna - è un diritto accessibile solo a chi vive in quattro o cinque Regioni del nostro Paese; questa è forse la principale ingiustizia da superare e noi vorremmo farlo per dare piena attuazione alle previsioni di questa legge. Concludo con una citazione. Un autore che mi è caro, Elias Canetti, nel romanzo «La Lingua Salvata» racconta in modo mirabile quale sia il peso ed il condizionamento, positivo e negativo, delle lingue nella vita di ciascuno di noi: «Io credo infatti che faccia parte del sapere il volersi rendere manifesto e non contentarsi di un'esistenza nascosta». È questa davvero l'ispirazione di questa legge e l'auspicio che ci regaliamo sperando di portare a compimento un provvedimento molto atteso al di fuori di questa Aula.
2017-05-18	PD	RussoFrancesco	Lo dico in particolare a coloro che sentono più da vicino questa situazione - e sarebbe ora che anche in quest' Aula fosse possibile farlo in modo comprensibile per tutti coloro che hanno una disabilità uditiva, grazie ad un interprete LIS o ad una sottotitolazione - e che sanno bene cosa significhi non poter partecipare pienamente alla vita della propria comunità a causa dell'impossibilità di comunicare, per i quali le pari opportunità educative a scuola e all'università, ascoltare un telegiornale, spiegare ad un medico il malessere proprio o dei propri figli, ricevere informazioni in una stazione, ottenere un certificato da una pubblica amministrazione, far comprendere senza timore di essere fraintesi le proprie ragioni, davanti ad un giudice o ad un poliziotto, rischiano di essere ancora diritti negati.
2017-05-31	LN	StefaniErika	C'è un passaggio che mi permetto di sottolineare - ritengo sia di particolare significato - di chi ha scritto in questa materia che il territorio dello stesso dominio, in questo caso collettivo, è una scuola di democrazia per le forme di gestione e di fruizione. È una cultura in materia di protezione della natura, una scuola di economia in materia di patrimonio civico esistente.
2017-06-14	LN	ArrigoniPaolo	Fa specie che il relatore e alcuni colleghi della maggioranza abbiano parlato del provvedimento in toni trionfalistici, di manovra complessa e importante a cui è affidato il compito di sviluppare la crescita del Paese. Non ci saremmo dovuti trovare in questa situazione, anche perché, quando c'è una manovra correttiva, ci sono soprattutto tagli e un inasprimento della pressione fiscale, perché è evidente che i soldi da qualche parte si devono trovare. E i cittadini devono sapere che variamo questa manovrina certamente obbligati dall'Unione europea, ma anche per il fatto che la legge di bilancio per il 2017, dal chiaro profilo elettorale-referendario voluto da Renzi, si scostava nettamente dagli obiettivi di indebitamento di medio termine. Renzi, insomma, ha cercato di finanziare le misure pro domo sua e del Partito Democratico, scaricando tutto sul debito pubblico, peraltro fallendo clamorosamente, come è successo per quasi tutte le riforme che ha varato: la legge Delrio, la buona scuola, il decreto salva banche, l'Italicum e in ultimo, per l'appunto, la riforma costituzionale. L'entità della manovra è pari allo 0,2 per cento del PIL, cioè 3,1 miliardi di euro che - come abbiamo letto - sono rappresentati da ben 2,8 miliardi di euro di maggiori entrate e da 0,3 miliardi di euro di tagli alle spese. Si vanno a recuperare i soldi nelle tasche dei cittadini e delle imprese, colpendo dunque l'economia reale e la gravissima situazione economico-sociale, che oramai nel Paese vige da troppo tempo. Lo fate tagliando i servizi ed estendendo lo split payment, creando ulteriori problemi di liquidità alle imprese che lavorano per la pubblica amministrazione e che stanno ancora aspettando i pagamenti promessi da Renzi. Lo fate tagliando gli investimenti; lo fate con ulteriori tagli agli enti locali; lo fate aumentando le accise sui tabacchi e sul prelievo erariale unico sui giochi, di cui peraltro diminuite il pay out, ovvero la percentuale di vincita. Lo fate in tanti altri modi, sino ad arrivare alla cifra di 3 miliardi e 100 milioni di euro richiesta dall'Europa. In questo contesto è grave che il Governo abbia comunque trovato 15 milioni di euro per superare criticità igienico-sanitarie e sanare insediamenti illegali di stranieri residenti sul nostro territorio, molto probabilmente campi rom. Questa è una grave discriminazione nei confronti delle centinaia di migliaia di famiglie italiane che, non per loro colpa, abitano in quartieri dove mancano totalmente fogne o qualsiasi opera infrastrutturale e di urbanizzazione per rendere degna la propria abitazione. Anche in questo caso emblematico avete confermato la vostra politica, che è tutt'altro che basata su rigore e legalità. In questo Paese, conosciuto negativamente al mondo per la sua tolleranza e per il buonismo imperante, possono starci comodamente i delinquenti, gli irregolari, gli immigrati clandestini e le cose irregolari, tanto arrivate voi a sanare tutto. Altro che rimpatri! Una protezione umanitaria non la negate quasi mai, così come non negate un provvedimento svuota carceri, una sanatoria o un condono di insediamenti abusivi.
2017-06-14	LN	ConsiglioNunziante	Signora Presidente, con questo intervento faccio seguito a una lettera che il sindaco di Valbondione ha già mandato al Ministro dell'interno lo scorso 27 maggio. Con tale lettera non faceva altro che porre l'attenzione su un forte dissenso espresso al prefetto di Bergamo per la scelta di collocare nuovi immigrati proprio in questo Comune di poche anime. Questo Comune ha poco più di 1.000 abitanti, è situato in un'area montana della Provincia di Bergamo ed è già in condizioni di forte svantaggio sotto l'aspetto di un'economia estremamente fragile, che ne ha caratterizzato gli ultimi decenni. Il prefetto ha comunicato al sindaco che verranno messe a disposizione da privati tre case vacanza, per un totale di circa 150 posti liberi. Questo mio intervento è proprio volto a significare come il business dei privati legato alla questione dei migranti sia arrivato anche in un paese dell'alta Val Seriana, con una totale mancanza di rispetto nei confronti dei residenti, che si trovano costretti a convivere quotidianamente con le problematiche generate dalla convivenza quotidiana. Dov'è l'impiccio, signora Presidente? Già dal giugno 2014 si sta vivendo una situazione di emergenza, tanto che attualmente nel Comune di Valbondione sono presenti 60 migranti nella piccola frazione di Lizzola, costituita da un nucleo di circa 200 abitanti, e altri 22 migranti nella frazione di Gavazzo, ove risiedono solo 31 persone. Quindi c'è uno sbilanciamento enorme nell'ambito di un sistema che ci vede assolutamente contrari, proprio come principio primo di attuazione di un sistema di accoglienza diffusa che è tale solamente sulla carta. Poi mi chiedo, signora Presidente, dove sia l'integrazione e se questi giovanotti, che bighellonano tutto il giorno, facciano parte di un programma serio di inserimento. Se il lavoro e la scuola sono qualcosa di importante per l'integrazione, credo che siamo completamente fuori strada. Ha fatto bene il sindaco; questo sindaco probabilmente sta a testimoniare anche l'opportunità che una serie di soggetti che fanno amministrazione con passione scrivano al Ministro dell'interno per denunciare queste situazioni. Se ne arrivano 2.000 al giorno, io non so come faremo a sistemarli. Non vorrei che l'idea di aumentare la percentuale di atrazina nell'acqua per sistemare la questione della potabilità fosse applicata anche al caso dei migranti: appena si saranno superate le quote per ogni 1.000 abitanti, si modificherà la percentuale, in modo tale da poterne mettere ancora nei Comuni. Quindi non credo ci sia una soluzione di sorta a questa problematica. Bene ha fatto il sindaco a scrivere ed è un problema che deve essere assolutamente collegato alla questione dello ius soli, che arriverà in questi giorni in Aula e su cui noi saremo sicuramente molto contrari.
2017-06-14	M5S	MontevecchiMichela	Anche laddove sembra che piovano soldi in realtà scopriamo che si tratta, né più né meno, della famosa gag : se mi presti dieci euro, ti rendo i dieci euro che mi hai prestato ieri. Vi spiego il perché: ad esempio, all'articolo 22, comma 7- ter, è previsto lo stanziamento di cinque milioni per la tutela e la valorizzazione del patrimonio culturale: bellissimo, applausi. La copertura prevede però una riduzione dell'autorizzazione di spesa per l'assunzione a tempo indeterminato dei famosi 500 funzionari per il Ministero dei beni e delle attività culturali. Anche qui dobbiamo fare a capirci: quindi i funzionari non li assumiamo più a tempo indeterminato o forse sovrastimavamo quei soldi? Bah. Sempre articolo 22, commi 7 -quater e 7- quinquies : al comma 7- quater viene istituito uno specifico fondo per il funzionamento dei sistemi bibliotecari locali. Che bello! Valorizziamo la lettura: bene. Ma al comma 7- quinquies istituiamo un'unità dirigenziale di livello generale, che da sola, non si capisce come, dovrebbe accelerare il coordinamento di tutte le attività per la ricostruzione dei beni artistici lesionati durante i tragici sismi avvenuti lo scorso anno e anche all'inizio di quest'anno, ma la copertura per istituire questo organo dirigenziale viene individuata riducendo l'autorizzazione di spesa per il funzionamento degli istituti afferenti al settore archivi e biblioteche. Anche qui dobbiamo deciderci: la lettura la vogliamo promuovere e valorizzare o no? Sono due esempi e ne potrei portare altri, ma il tempo è tiranno. Mi addentro ora nelle pieghe della manovrina per quanto riguarda il Ministero dell'istruzione e della ricerca e il Ministero dei beni e delle attività culturali. Per quanto riguarda l'AFAM, l'Alta formazione artistica e musicale, vi risparmio tutta la vicenda che ha dell'incredibile, per non dire del tragico, perché oggi ci ritroviamo ad avere una norma che avrebbe l'ambizione di portare finalmente alla statizzazione degli ex licei musicali e quindi sanare le problematiche legate a questi istituti; peccato però che questa norma, a differenza di un disegno di legge che ancora marcisce in Commissione al Senato, forse dal 2014, è una norma generica, non prevedendo infatti i termini per l'emanazione dei decreti ministeriali, cioè quelli che dovranno poi descrivere come si dovrà fare questa statizzazione, secondo quali criteri e con quale procedimento. Tale norma non individua nemmeno le modalità di questa gradualità e quali saranno quindi i criteri per cui si statizzeranno prima certi istituti piuttosto che altri (magari in base alla simpatia del sindaco, non si sa). La norma prevede addirittura la razionalizzazione, e noi ormai, in quattro anni di legislatura, abbiamo capito che quando si parla di razionalizzazione si parla di tagli. Questo non era previsto nel disegno di legge dedicato a questo procedimento. In più da dove sono prelevati i fondi? Dai soldi destinati alla ricerca di base, dalle accademie non statali e anche dai fondi che erano stati destinati alla legge sulla buona scuola, con buona pace del segretario PD Renzi e della ex ministra Giannini. Questo chiaramente non vuol dire che siamo contro questo provvedimento parziale, ma che dietro a questa parzialità si nascondono molti rischi. Vi è poi l'ennesima proroga dei servizi di pulizia e dei servizi ausiliari in quelle Regioni in cui è stata risolta la convenzione con la Consip. Anche qui, allo scadere di ogni rinnovo e di ogni proroga, abbiamo detto come l'esternalizzazione non produca alcun risparmio e come, anzi, produca un aumento della precarizzazione sia nel personale amministrativo, tecnico e ausiliario, sia nei lavoratori socialmente utili, e come legate alla Consip ci siano inchieste che sono finite anche nel filone della scuola, come quella del 2012 che riguarda un presunto cartello per dividersi un appalto di 1,6 miliardi. Per i beni e le attività culturali dico solo due cose. Per il Teatro Eliseo abbiamo introdotto il metodo Marchionne della contrattazione privata: se conosci il ministro giusto puoi contrattare sui soldi. Evviva!
2017-06-15	LN	CalderoliRoberto	Signor Presidente, provo un certo disagio a parlare a fianco di un senatore espulso, ma cercherò di superarlo e tornare al merito della questione. Prima di soffermarmi sui presupposti di legittimità costituzionale, voglio dire due cose che probabilmente molti dei colleghi presenti, che dovranno poi votare, non sanno. Mi siano consentite dunque alcune brevi considerazioni nel merito. Con il provvedimento in esame il numero delle vaccinazioni obbligatorie viene portato da quattro a dodici. Si prevede l'impossibilità di accedere agli asili nido o alle scuole materne per coloro che non hanno eseguito le vaccinazioni; a livello della scuola dell'obbligo, è invece prevista una sanzione da 500 a 7.500 euro ed, eventualmente, la trasmissione degli atti all'autorità giudiziaria, in particolar modo, al tribunale dei minori. Presidente, sono adulto, addirittura un po' vecchio, sono vaccinato e sarei fuorilegge in questo momento: ho fatto vaccinare mio figlio e credo fortemente nei vaccini e nei loro effetti benefici. Vengo dalla Lombardia, la Regione record per le vaccinazioni non solo obbligatorie, ma anche facoltative, e ne sono orgoglioso. Non esprimo pertanto alcuna contrarietà sui vaccini, anzi. Il relatore nel corso della discussione in Commissione mi ha detto che quello che vale in Lombardia può non valere nel resto del Paese, citando le parti meridionali dove, a suo avviso, non esiste ancora una cultura vicina alla vaccinazione, facendo al contempo il parallelo con la cultura della donazione degli organi. La cosa mi ha stupito perché dopo aver visto con sorpresa un Governo intervenire con un decreto-legge su una questione come quella delle vaccinazioni, non vorrei, senatore Mancuso, trovarmi la prossima volta un decreto-legge che obblighi a donare gli organi e lo Stato che fa una specie di magazzino con tanti fegati e cuori, per poterli usare come merce di ricambio. Questa non è la mia cultura, ma non entro nel merito. La battaglia in Lombardia si è vinta grazie ad una triade che ha portato sempre grandissimi risultati: l'informazione, la consapevolezza e il diritto di poter liberamente decidere. Questi sono i presupposti che a mio avviso devono essere applicati. Rispetto al fatto che siano o no sussistenti i presupposti di necessità e urgenza, l'articolo 77 della Costituzione prevede che «in casi straordinari di necessità e di urgenza, il Governo adotta». Il Presidente del Consiglio ha affermato che non si ha, al momento, una situazione di emergenza nazionale; appare pertanto di tutta evidenza che non sussistono i presupposti fattuali per il ricorso alla decretazione d'urgenza. Non solo. L'unico allarmato per la situazione di emergenza è il Ministro della salute, ma non il Ministero. Ricordo infatti che anche i dati riferiti al morbillo, pubblicati dall'epicentro e dal Ministero della salute, da gennaio ad aprile, hanno registrato un calo. Quindi, per tabulas, i presupposti di necessità e urgenza non ci sono. Veniamo ora agli altri punti su cui claudica il provvedimento. L'articolo 3, uno dei principi fondamentali della nostra Carta costituzionale, al comma 2, stabilisce che «È compito della Repubblica rimuovere gli ostacoli di ordine economico e sociale, che, limitando di fatto la libertà e l'eguaglianza dei cittadini, impediscono il pieno sviluppo della persona umana». A me sembra curioso che un Governo della sinistra, o che si definisce tale (che dovrebbe quindi essere più attento e vicino alle classi più deboli) vada ad introdurre non il divieto di ingresso, ma il pagamento da 500 a 7.500 euro di multa. Allora cosa c'è? Il ricco va a scuola e ogni anno paga e il poveretto invece resta fuori? Questa è eguaglianza sociale? Questo è il rispetto dell'articolo 3 della Costituzione?
2017-06-15	M5S	EndrizziGiovanni	È evidente che questa misura ha come finalità non la tutela sanitaria, ma il fatto di coprire l'assurdo del Governo, che stava creando un contrasto addirittura tra obbligo scolastico e obbligo vaccinale, come se la scuola non fosse anche un diritto, lo stesso identico diritto per un bimbo e per un ragazzo. E adesso concludo veramente, Presidente. In più punti appaiono violazioni dei presupposti di necessità e urgenza, nonché dei principi di ragionevolezza e proporzionalità connessi. È evidente che si sta abusando dello strumento della decretazione e su questo abbiamo espresso in Commissione affari costituzionali il nostro voto contrario. Abbiamo portato in quest'Aula il dibattito perché sia chiaro davanti agli italiani come il Governo interviene su materie delicatissime come la salute, il diritto e la libertà di cura, la famiglia, la tutela dei minori, il diritto alla salute e all'istruzione. Il dibattito va sottratto agli appetiti propagandistici del Governo e affrontato con responsabilità, rigore giuridico e scientifico.
2017-06-20	PD	ZandaLuigi	Signor Presidente, oggi il Senato ricorda Oscar Mammì, un dirigente politico del Partito Repubblicano Italiano, a lungo parlamentare, più volte uomo di Governo. Si è spento nei giorni scorsi, dopo una malattia che ha reso difficili gli ultimi anni di una lunga vita, ricca di obiettivi raggiunti e molto ben spesa, sia nella dimensione privata che in quella pubblica, mai venendo meno ai legami della sua famiglia e mai abdicando alla sua grande passione per la politica. Ha vissuto circondato dall'amicizia e dalla simpatia di chi l'ha conosciuto, dalla stima dei colleghi parlamentari e dal grande rispetto di quanti hanno avuto l'onore di collaborare con lui. Le senatrici e i senatori del Partito Democratico sono particolarmente vicini alla famiglia di Oscar Mammì, ai figli e ai nipoti, ai quali esprimono il loro affetto, nel ricordo di un collega dal quale molti hanno imparato a fare politica. Rivolgo un mio pensiero particolare alla figlia Alessandra, che ci ascolta dalla tribuna, e alla quale mi lega un'amicizia antica e forte. Se debbo sintetizzare in una sola frase la personalità politica di Oscar Mammì, dico che è stato un grande democratico, un laico, saldo nel difendere l'appartenenza dell'Italia all'Occidente democratico, leale su una linea di centrosinistra sinceramente liberal nel sistema politico. Se debbo ricordare con altrettanta brevità il suo profilo più personale, lo ricordo come un amico allegro e ironico, un uomo colto e pieno di interessi, aperto al nuovo e nemico delle avventure. Sono, ovviamente, numerosissime le iniziative di Oscar Mammì da parlamentare e da Ministro, ma non credo che oggi, qui in Senato, elencarle tutte possa essere il modo giusto per onorarlo. Voglio solo soffermarmi - lo ha già fatto adesso il presidente Romani - sui difficili anni del suo lavoro di Ministro delle poste e delle telecomunicazioni, quando la realtà delle cose mise l'Italia davanti alla necessità e all'urgenza di promuovere un riassetto profondo del sistema televisivo nazionale. Ricordo quel tempo e quel dibattito perché è allora che Oscar Mammì si è trovato ad affrontare la questione più delicata, più controversa e più difficile di tutta la sua carriera politica. Aveva davanti un nodo che la politica che lo aveva preceduto aveva sempre scansato, secondo il metodo del rinvio che allora era così di moda e che negli anni è costato tanto all'Italia. Il groviglio era molto duro da sciogliere per le sue implicazioni di carattere economico (la televisione è una grande industria e occupa decine di migliaia di lavoratori), sociale (l'Italia politica e non politica era divisa tra RAI e Mediaset), politico (c'era una profonda divisione anche tra destra e sinistra) e persino democratico (erano in gioco il pluralismo e la qualità dell'informazione). In più c'era la condizione di illegittimità in cui operava il principale operatore privato, che allora trasmetteva su tutto il territorio nazionale senza tener conto dei divieti di legge ma contando su un'assenza di controlli che finì solo per opera della magistratura. In questo quadro, il costume del tempo avrebbe suggerito di rinviare nuovamente il problema a tempi migliori. Invece Oscar Mammì non si tirò indietro e cercò la soluzione che a lui sembrava migliore, considerando la televisione non un tassello del meccanismo del potere in Italia, quanto un servizio che lo Stato era tenuto a regolare nell'interesse dei cittadini. Trovò la soluzione in una legge che porta il suo nome e che, in sostanza, decretava la fine del monopolio della RAI, l'inizio del duopolio con Mediaset e la legalizzazione delle televisioni locali private. La legge Mammì determinò una grande apertura del mercato televisivo, ma provocò anche polemiche politiche, sfociate nelle dimissioni di diversi Ministri. Oggi sarebbe insensato tornare a discutere su chi allora aveva ragione e chi aveva torto, io stesso, oggi, non sono più certo delle mie opinioni di allora. Parliamo di quasi trent'anni fa e tutto è cambiato. In Italia, oltre alla RAI, abbiamo ben tre grandi compagnie televisive che coprono tutto il territorio nazionale e la concorrenza si è fatta durissima sia sull' audience, che sulla pubblicità. Voglio invece dire qualcosa sulla persona di Oscar Mammì e sulle condizioni nelle quali maturò la sua decisione di varare quella legge, anche sapendo, lui uomo di centrosinistra, che sarebbe stata proprio la sinistra che lo avrebbe attaccato e si sarebbe opposta con tutte le sue forze. Negli anni Cinquanta John Kennedy, allora senatore del Massachusetts, scrisse un libro sul coraggio politico, un libro con cui vinse il premio Pulitzer. Kennedy sosteneva questa tesi: un uomo politico mostra coraggio non quando si oppone agli avversari (perché è naturale che ci si opponga agli avversari politici), ma quando, per sostenere una tesi in cui crede e per fare quel che ritiene possa servire al suo Paese, affronta battaglie politiche anche dure contro il pensiero della sua stessa parte politica, rischiando l'isolamento, l'ostracismo e la condanna dei suoi stessi alleati. A me oggi, commemorando Oscar Mammì, non importa se la sua legge fosse allora la migliore possibile; importa invece sapere che Oscar Mammì pensava che quella legge servisse all'Italia e che, per averla, ha lottato persino con i colleghi della sua stessa parte politica. È per questa ragione che oggi possiamo dire che Oscar Mammì possedeva quella dote rara che è il coraggio politico. Dobbiamo meditare su questo punto, perché l'insegnamento di Mammì vale anche per noi. È facile - in Parlamento lo facciamo quotidianamente e lo abbiamo fatto anche stamattina - battersi e inveire l'uno contro l'altro, maggioranza contro opposizione, ma il coraggio politico, come abbiamo visto parlando di Oscar Mammì, è un'altra cosa. Signor Presidente, un'ultimissima notazione, perché è impossibile parlare di Mammì senza ricordare che egli apparteneva all'illustre famiglia del Partito Repubblicano Italiano, insieme a Ugo e Giorgio La Malfa, Bruno Visentini, Giovanni Spadolini, Dodo Battaglia, Chinchino Compagna e tanti altri. Sono sempre stato favorevole ai grandi partiti popolari di massa e penso che solo con il loro consenso si possa guidare una democrazia. Tuttavia, ugualmente so che senza la grande scuola dei piccoli e nobili partiti di Ugo La Malfa, Giuseppe Saragat e Giovanni Malagodi e il loro lavoro di ricucitura delle fratture del Paese, la democrazia e la Repubblica italiana non sarebbero mai uscite forti e vitali dal buio del Dopoguerra. Il Partito Repubblicano è stato una fucina e una fabbrica di dirigenti politici; nei tanti anni del Dopoguerra tutti i partiti lo sono stati, ma i repubblicani, pur numericamente così pochi, lo sono stati più degli altri. Oscar Mammì non è stato mai settario, né massimalista. Non è stato mai un demagogo, né un superficiale, né un moralista. Poteva permettersi coraggio politico perché veniva da quella scuola lì e perché da quella scuola aveva assimilato i principi dell'amor di Patria.
2017-06-21	PD	FerraraElena	Signor Presidente, onorevoli colleghe e colleghi, oggi è il 21 giugno, giorno del solstizio d'estate e della Festa europea della musica. Siamo alla trentaseiesima edizione di una festa nata nel 1982 in Francia, che pochi anni dopo si è estesa in tutti i Paesi europei e oggi ha contaminato, in senso positivo, molti Paesi nel mondo. Questa mattina in Assemblea abbiamo parlato di Europa e spesso in Europa eventi tragici e stragi terroristiche hanno colpito proprio i luoghi della musica, a cominciare dalla Francia, con il Bataclan, di cui voglio ricordare la vittima italiana, Valeria Solesin. È ancora più vicina a noi la strage di Manchester, visto che proprio oggi ricorre un mese da quel tragico evento. Desidero ricordare come ha reagito la comunità delle famiglie, dei ragazzi di Manchester e i tanti amanti della musica, che, insieme a tanti artisti, il 4 giugno si sono ritrovati nel concerto intitolato «One love Manchester». Ancora una volta la musica è stata rivendicata come un grande antidoto al terrorismo. La musica e le arti sono il migliore deterrente nei confronti della cultura della paura e della minaccia. Proprio il Senato, l'anno scorso, anche grazie all'interessamento del presidente Pietro Grasso, ha ospitato un concerto che ha visto protagonisti le detenute e i detenuti del coro «Papageno» del carcere Dozza di Bologna, e tante erano le personalità presenti. Lunedì è stato presentato in anteprima un documentario, che oggi la RAI ha trasmesso alle ore 10 e che sarà ancora trasmesso sabato alle 12,25 su RAI 5, che si intitola: «Shalom! La musica viene da dentro. Viaggio nel coro Papageno», insieme ad un'altra esperienza molto importante, «Progetto scuola inCanto» di Roma, ancora una volta a testimonianza di quanto questi linguaggi possano aiutare tutti. E lo diciamo da quando abbiamo lanciato un appello, in occasione della scomparsa del maestro Abbado, raccolto in un disegno di legge, che si è trasformato in provvedimenti come il decreto legislativo n. 60, entrato in vigore il 31 maggio di quest'anno, poche settimane fa, che rivendica l'importanza della cultura umanistica, la valorizzazione del patrimonio e il sostegno alla creatività come diritto per tutti i bambini e bambine, i ragazzi e le ragazze e tutti i cittadini europei.
2017-07-05	LN	CrosioJonny	Signor Presidente, prima di chiedere la votazione del processo verbale, desidero ringraziarla perché oggi mi ha fatto ringiovanire di quarant'anni -della qual cosa le sono sentitamente grato - perché quando mi ha convocato per il processo in direttissima che è stato fatto oggi, mi è sembrato di essere ritornato a quando andavo alla scuola medie, quando venivo regolarmente convocato dal preside per qualche marachella che avevo combinato per essere processato, anche in quel caso, in direttissima. Le voglio dire che, comunque, avrei gradito almeno un avviso di garanzia, anche per poter nominare - cosa che ho provveduto a fare - il collega Nitto Palma per difendermi in modo adeguato (perché io non sono sicuramente adeguato). Le chiedo dunque la votazione del processo verbale, previa verifica del numero legale. Verifica del numero legale
2017-07-11	LN	CandianiStefano	Signora Presidente, non credo di essere stato l'unico nei giorni scorsi a raccogliere decine e decine di sollecitazioni, attraverso e-mail, telefonate e anche l'incontro diretto per strada di cittadini che mi hanno sollecitato a una riflessione in merito al decreto-legge in esame. Ho avuto l'opportunità di seguire l' iter di esame del provvedimento in Commissione e anche in quella circostanza l'amarezza e la delusione sono state purtroppo molto forti. Ancora una volta ci troviamo di fronte a un provvedimento che viene promosso utilizzando la scusa - chiamiamola pure così - dell'emotività. Non è casuale che nei giorni scorsi gli organi di stampa abbiano enfatizzato alcuni casi drammatici di morbillo e di cattive condizioni di salute di ragazzi non vaccinati per indurre la cittadinanza a chiedere al legislatore di intervenire subito sulla disciplina dei vaccini con l'adozione di un decreto-legge. A me non piacciono queste cose. Non sono certamente una persona incline a credere a letture chiamiamole pure organizzate, complottistiche di situazioni simili; ma certamente la concomitanza di un'opinione pubblica che, per la parte che interessa, ovviamente, è stata orientata, con casi abbastanza scioccanti, come dicevo prima, a guardare a questo provvedimento con attenzione, non corrisponde alla realtà, perché nei giorni scorsi abbiamo visto anche una piazza riempirsi. Cosa chiedeva la gente che è scesa in piazza? Di poter essere libera nella scelta. La scelta di libertà che si applica in altri campi non può essere meno importante; anzi, deve esserlo ancora di più se si tratta di salute. L'articolo 32 della Costituzione indirizza specificamente il legislatore in merito a come ci si deve limitare nelle disposizioni di legge che vincolano ai trattamenti sanitari. Questo provvedimento, nonostante le pregiudiziali siano state prima respinte, è oggettivamente incostituzionale. Dispiace molto aver visto anche alcune acrobazie da parte di qualche Gruppo di opposizione o che tale si definisce - penso a Forza Italia - che dichiara di volere andare a valutare il complesso degli emendamenti votando contro le pregiudiziali di costituzionalità. Ricordiamo ai nostri concittadini, infatti, che se le questioni pregiudiziali presentate in Assemblea da noi e dalle altre opposizioni fossero state approvate, questo provvedimento non avrebbe più avuto luogo, si sarebbe fermato. Dichiarare, invece, come abbiamo sentito prima, che il voto sarebbe stato contrario alle pregiudiziali (quindi favorevole al Governo) sostenendo l' iter di questo decreto-legge è un machiavellismo nonché una forma di falsa opposizione che non comprendiamo proprio perché in questo caso si sta parlando della salute dei cittadini. Vede, Presidente, sono arrivate tante e-mail : da quella drammatica fino a quella importante dal punto di vista politico. C'è chi scrive come madre: «Sono una madre preoccupata: che futuro avrà mio figlio? Quale percorso seguirà? Valutare il mio caso, valutare le circostanze. Valutare le questioni che riguardano la salute». Ecco, non abbiamo visto considerati questi aspetti di libertà nei lavori di Commissione. Sono e-mail indirizzate a tutti i senatori, non solamente al sottoscritto: ce ne sono decine e decine; richieste per votare no: dire no a questo decreto-legge, al di là degli schieramenti politici (che qui sono fuori luogo; qui è in gioco il futuro): «Lo faccia almeno per i suoi figli e per i figli dei suoi figli». Che futuro avranno Michele Bovo e famiglia? Eleonora Pilotto? Tantissima gente, davvero tantissima: li abbiamo ricevuti tutti. A fronte di questo, ci sarebbe da chiedersi perché il Governo ha deciso, ancora una volta, di chiudere il provvedimento con una seduta notturna di Commissione. L'esperienza delle sedute notturne di Commissione non depone a favore della bontà del provvedimento. Ricordo ancora in maniera molto viva l'esperienza della Commissione e poi dell'Assemblea che fu portata a votare nottetempo alcuni provvedimenti importanti. Mi riferisco alla modifica della Costituzione, naufragata per volere degli elettori e alla legge elettorale, dichiarata poi incostituzionale dalla stessa Corte. Penso ad altri provvedimenti di legge su cui avete forzato la mano: al jobs act piuttosto che alla buona scuola, alla riforma della pubblica amministrazione; provvedimenti spezzati e demoliti colpo su colpo per incostituzionalità. Ancora una volta, invece, avete l'arroganza di imporre al Paese un provvedimento. È tipico della sinistra, di un certo tipo di sinistra: lo Stato deve intervenire per tutto quello che i cittadini non comprendono. Nel caso specifico, poi, ci sono anche questioni che lasciano abbastanza perplessi. Signora Presidente, è notizia di qualche ora fa che è stata presentata un'interrogazione, mi risulta da parte di qualche collega senatore del Gruppo Art. 1-MDP, con cui si chiede al Governo chiarezza in merito ai rapporti con alcune case farmaceutiche che si sono prodigate in finanziamenti. Questo è purtroppo un leitmotiv, quello dei rapporti con le lobby, che ha contraddistinto in negativo l'operato del Governo. Trovarci oggi ancora con questo tipo di provvedimento, con questo tipo di obiezioni o, se preferiamo, di fantasmi che stanno dietro, rende il tutto non so se dire grottesco o, peggio ancora, addirittura ipocrita. In questa interrogazione, di cui ho uno stralcio, si chiede se risponde al vero che il professor Walter Ricciardi, direttore dell'Istituto di sanità pubblica fino al 2015 ed ora Presidente dell'Istituto superiore di sanità (ricordiamo che è l'organo tecnico-scientifico del Servizio sanitario nazionale), che ha svolto un ruolo significativo nella predisposizione del piano di prevenzione vaccinale 2017-2019 ed in particolare all'interno del gruppo di lavoro interistituzionale per le strategie vaccinali, arrivando ad intervenire in maniera molto concreta sul corpo degli emendamenti e sulla stessa predisposizione del decreto-legge, sia la persona che ha un ruolo importante all'interno dell'università Cattolica, nel ruolo specifico per il ramo sanità e, nello stesso tempo - come chiedono gli interroganti - se si creino delle condizioni di conflitto d'interesse tra la funzioni di medico e la funzione in questo caso di rappresentante di altri interessi (penso alle società farmaceutiche). Signora Presidente, ricordiamo che solo qualche anno fa venivano delineati da parte degli organi di stampa degli scenari apocalittici in merito alle epidemie che sarebbero dovute scoppiare, ad esempio a causa dell'influenza. Leggendo i giornali pareva che avremmo dovuto trovare le persone cadere per strada colpite dall'influenza come fossero mosche. O ricordo ancora l'infezione aviaria: 400 milioni di euro. Centinaia di milioni di euro spesi per nulla. Signora Presidente, noi non siamo d'accordo e vogliamo che si vada fino in fondo con questo provvedimento perché vogliamo vedere anche in questa sede chi alzerà la mano, chi voterà a favore e chi voterà contro sui singoli emendamenti e sul provvedimento in sé. Quello che deve essere garantito ai cittadini è la libertà di scegliere consapevolmente cosa fare della propria salute e di quella dei propri figli. È aberrante che, in base alla stesura preliminare, vi fosse addirittura il rischio di perdere la genitorialità, la patria potestà ai genitori; per non parlare delle sanzioni applicate o addirittura dell'esclusione dei minori dallo studio. Queste cose fanno parte della storia del decreto-legge, le avete scritte, e fanno parte di un modo di governare che non ci appartiene. In conclusione, lo dico in maniera molto semplice: si vada a votare e vedremo quali saranno le mani che si alzeranno per garantire la libertà di scelta ai nostri cittadini e quali saranno invece le mani che si alzeranno solo per la convenienza politica di garantire al Governo, anche in un ennesimo atto di arroganza, una maggioranza che ormai nel corpo elettorale e nel Paese non esiste più.
2017-07-11	LN	ConsiglioNunziante	Signora Presidente, mi scuso per non essere stato presente, ma all'esterno del Senato c'è una manifestazione sui vaccini e quindi ho avuto modo di interfacciarmi con qualche soggetto che era lì a perorare la causa. Stasera parlerò di qualcos'altro. Faccio riferimento ad alcuni articoli di stampa di qualche giorno fa in cui il presidente dell'INPS, Tito Boeri, ha dichiarato in alcune interviste che non abbiamo bisogno di chiudere le frontiere e che, al contrario, proprio chiudendo le frontiere rischiamo di distruggere il nostro sistema di protezione sociale. In questa intervista ha insistito dicendo che gli immigrati offrono un contributo molto importante al finanziamento del nostro sistema di protezione sociale. Ha anche sfoggiato dati e schemi. Senza di loro, il deficit per le casse dell'istituto sarebbe di 38 miliardi di euro. Presidente Boeri, lei deve stare al suo posto. Ognuno faccia il suo mestiere: lei faccia i conti e cerchi di mandare in pensione la gente ad un'età dignitosa e non a cento anni. Alcuni conteggi li doveva fare quando c'è stata la legge Fornero, che non è stata ancora risolta come problematica a livello di pensioni. I suoi conti fanno acqua da tutte le parti e soprattutto i suoi ragionamenti. Ci sono 1,8 milioni di stranieri attivi in questo Paese, ma ce ne sono anche 2,1 milioni a carico del sistema che non fanno nulla. Ricordo al presidente Boeri che l'ISTAT in questi giorni ha segnalato la perdita di 51.000 posti di lavoro, una disoccupazione all'11,3 per cento (un dato, secondo me, molto ottimista) e una disoccupazione giovanile al 37 per cento. Basterebbe far rientrare in Italia la metà dei giovani emigrati all'estero negli ultimi cinque anni per motivi molto spesso legati al lavoro. Basterebbero loro per risolvere i problemi. Quindi, presidente Boeri, non si sostituisca al Parlamento in certe scelte politiche, soprattutto in un momento in cui l'approvazione e il dibattito che c'è sullo ius soli sta creando parecchie frizioni sia nelle Aule parlamentari che in tutto il Paese. Già che ci siamo, approfitto per dirle che forse sarebbe meglio analizzare il perché le coppie italiane non fanno figli; forse bisognerebbe capire perché gli asili non funzionano come dovrebbero. Non si può demandare tutto alla scuola, ma anche questa forse non ha la possibilità di offrire ai ragazzi il massimo di ciò che potrebbe dare. Bisognerebbe preoccuparsi del fatto che il 29 per cento degli italiani, pari a circa 17,5 milioni di persone, sono a rischio povertà ed esclusione sociale e al Sud si arriva a circa il 47 per cento. Presidente Boeri, non abbiamo bisogno di nessuno; basterebbe mettere a regime tutti i disoccupati del Paese, richiamare i giovani che hanno rappresentato un costo sociale perché si sono formati in Italia e metteremmo a posto i conti. Se lei è così bravo da riuscire a dare lavoro a 100.000 soggetti che arrivano nel nostro Paese e che costituiscono delle risorse, noi siamo contenti, ma non faccia affermazioni che non le competono, soprattutto in un momento particolare per questo Paese. Abbiamo visto cos'è successo con gli enfant prodige della politica europea. Mi riferisco a Macron. Qualcuno diceva che un Macron al giorno toglie l'immigrato di torno, però questo ha risolto i problemi della Francia in una settimana circa di suo operato e li ha scaricati, come hanno fatto la Germania e l'Austria, sul nostro Paese. Se sono risorse, dovrebbero esserlo per tutta l'Europa; invece, lo diventano solo per noi. Ben venga se il lavoro lo troviamo a tutti questi ragazzi. Io credo, piuttosto, che sarebbe il caso di mettere in condizione i nostri disoccupati di trovare un lavoro. Presidente Boeri, ognuno faccia il suo mestiere.
2017-07-11	LN	StefaniErika	Signor Presidente, andiamo ad affrontare la tematica contenuta nel decreto-legge all'esame, che prevede misure per rendere obbligatoria in capo ai genitori la vaccinazione dei propri figli. Riteniamo che vi siano questioni, sia in fatto che in diritto, che fanno dubitare anzitutto che si sia scelto lo strumento costituzionalmente corretto per il caso di specie, nonché che le previsioni contenute nel decreto-legge siano conformi a Costituzione. In primis, è da rilevare che è stato utilizzato il sistema della decretazione d'urgenza, mostrando con ciò di ritenere che vi siano questioni urgenti tanto da giustificare l'emanazione di un decreto-legge, appunto. In effetti il Presidente del Consiglio ha sostenuto che nel corso degli anni la mancanza di misure appropriate e il diffondersi, soprattutto negli ultimi mesi, anche di comportamenti e teorie antiscientifiche, hanno provocato un abbassamento dei livelli di protezione vaccinale. Questo è quanto sostiene il Presidente del Consiglio. Eppure, lui stesso riconosce che non vi sia un'emergenza sanitaria. Non parliamo, poi, dell'allarmismo diffuso dal Ministro della salute, che ha assunto, a nostro avviso, un comportamento grave dal punto di vista istituzionale e sociale affermando che vi sia una forma di epidemia, che non ha trovato alcuna conferma neppure nei dati riferiti dallo stesso Ministero della salute. Se, infatti, si prende in esame uno degli ultimi bollettini, quello aggiornato al 23 maggio, si registra addirittura un andamento decrescente dei casi - visto che si parla in particolare del morbillo - già dal mese di aprile. E oggi, per certi versi, la stessa situazione è assolutamente migliorata rispetto ai dati di gennaio. Quindi, non si può assolutamente affermare che allo stato attuale vi sia un'emergenza sanitaria che legittimi l'imposizione di un obbligo di vaccinazione, così come previsto nel decreto-legge. Non si vede quali possono essere altrimenti i requisiti di necessità e urgenza. Se, poi, come ha sostenuto il ministro Lorenzin, sono state fatte delle valutazioni in base a un dato parametro per cui la percentuale di vaccinati è troppo bassa rispetto a chissà quali requisiti, allora che venga valutato in un disegno di legge e non certo in un decreto-legge che impone tempistiche e modalità, soprattutto su una tematica come questa, assolutamente non conformi a quello che deve essere uno studio serio, soppesato ed equilibrato che tale materia richiede. Occorre qui certamente ricordare che un decreto‑legge come questo ha alimentato fuori da quest'Assemblea una discussione enorme che ha messo in dubbio gli stessi vaccini. Noi riteniamo che il vaccino sia comunque una questione di civiltà: vi sono state davvero epidemie e malattie sconfitte grazie ai vaccini, ma con l'allarme che avete creato con questo provvedimento, imponendo l'obbligatorietà della vaccinazione, avete smosso un mondo e questo vi si ritorcerà sicuramente contro. Ritornando alla questione pregiudiziale di costituzionalità che vogliamo sostenere, nel decreto-legge si prevede addirittura che i bambini fino a sei anni non possano nemmeno essere iscritti all'asilo o alla scuola materna se non sono state effettuate tutte le vaccinazioni previste. Dopodiché, esso prevede, nel caso in cui non si rispetti l'obbligo vaccinale, addirittura delle sanzioni (che la Commissione propone almeno di ridurre rispetto all'originaria previsione). Ebbene, riteniamo che sussistano nel caso specifico una discriminazione e una disparità di trattamento. Se è vero, come voi ritenete, che l'obbligo vaccinale rispetti dei requisiti di emergenza sanitaria e vaccinale, allora perché distinguere tra bambini in età prescolare e quelli in età scolare? Se è vero che vi è emergenza, quest'ultima dovrebbe superare anche l'obbligatorietà della scuola. Oppure avete fatto questa norma semplicemente per contemperare questo interesse: da una parte, quello che voi volete imporre, ossia l'obbligo di vaccinazione; dall'altra parte, l'obbligo per i genitori di mandare i figli a scuola. Ma, ripeto, se c'è un'emergenza, questa supera ogni distinzione; se c'è un'emergenza, allora non si dovrebbe andare a scuola se non vaccinati. Ma l'emergenza - lo abbiamo detto - non c'è. Per quanto riguarda la previsione di sanzioni di tipo economico nel caso in cui non si ottemperi all'obbligo di vaccinazione, la Commissione ha proposto di ridurre a 3.500 euro una sanzione addirittura di 7.500 euro. È vero che stiamo parlando di somme che vanno da un minimo a un massimo, ma stiamo creando una discriminazione per censo, in base alla previsione delle sanzioni pecuniarie. Un genitore abbiente per certi versi può permettersi di violare l'obbligo della vaccinazione, perché sa che potrebbe eventualmente ovviarvi pagando delle somme di denaro a titolo di sanzione. Infatti, originariamente avevate addirittura previsto la decadenza della responsabilità genitoriale o comunque delle previsioni che andavano a incidere su quella che una volta si chiamava patria potestà. È gravissimo aver previsto un tipo di sanzione come questa in modo automatico in relazione alla mancata osservanza di quello che volevate prevedere, quindi un obbligo di vaccinazione urbi et orbi. Ma ve ne siete forse resi conto, anche in base alle contestazioni che abbiamo sollevato. Prevedere addirittura una decadenza o delle ipotesi che vadano ad incidere sulla responsabilità genitoriale per un obbligo vaccinale, è quanto possa essere più estraneo ai principi del nostro ordinamento, perché automatismi del genere non possono e non devono essere previsti. Togliendo questo tipo di sanzione, resta solo la sanzione economica e pecuniaria, che, come abbiamo detto, crea una disparità di trattamento: per il genitore non abbiente è ovvio che lo spettro della sanzione gli imporrà delle condotte diverse da quelle realizzate da parte di genitori molto più abbienti, i quali possono anche affrontare una sorta di rischio. Non possiamo inoltre sottacere una piccola digressione sul contenuto della norma. Si impongono delle vaccinazioni con un numero cospicuo di dosi somministrate a dei bambini senza alcuna possibilità di fare una diagnostica prevaccinale in modo da evitare o verificare eventuali reazioni avverse. Poi vedremo nella pratica come ciò verrà realizzato nel momento in cui viene sancito l'obbligo di fare la vaccinazione, e nel momento in cui verrà sottoposta al genitore la firma di qualche modulo nel quale egli esonera da responsabilità gli enti o i medici che effettuano la somministrazione. Nel caso in cui il genitore decidesse di sottoporre a vaccinazione, ma di non firmare quel modulo, riversando la responsabilità in capo a chi sta facendo la vaccinazione, allora vi sarà un conflitto che vorremo vedere quali sorti e quale eventuale esito avrà. Comunque ci troviamo sicuramente di fronte a questioni come sempre complesse, perché si sta parlando dei rapporti tra la scienza, l'etica, il diritto. Ma signori, imporre una condotta, prevederne l'obbligatorietà, come in questo caso in campo sanitario deve essere fatto con grande equilibrio e con grande prudenza. La coercizione deve essere legittimata e motivata da valide ragioni. Noi riteniamo che la soluzione possa essere solo quella che passa attraverso una facoltatività e la possibilità di sottoporre a prevenzione vaccinale, lasciando la libertà di scelta agli individui quando esattamente informati. È quello che sta accadendo con il sistema adottato nella Regione da cui provengo, il Veneto, che ha sortito sempre ottimi risultati. Per le ragioni sopra esposte, chiediamo di deliberare il non procedere all'esame del disegno di legge in questione.
2017-07-11	M5S	EndrizziGiovanni	Infine, una questione davvero clamorosa: si prevede nel decreto-legge in esame che fino ai sei anni i bambini non vaccinati non possano essere iscritti all'asilo nido, alla scuola materna e alle elementari, con una sanzione da 500 a 3.500 euro a carico dei genitori. E perché mai un bambino di sei anni dovrebbe avere un trattamento diverso da uno di sette? E come si può pensare di togliere ad un bambino le tutele dell'articolo 34, comma 2 della Costituzione: «L'istruzione inferiore, impartita per almeno otto anni, è obbligatoria e gratuita»? In base al decreto-legge in esame, le famiglie abbienti, in grado di pagare la sanzione e l'istruzione parentale attraverso istitutori privati, avranno possibilità di scelta negate alle famiglie meno abbienti. Forse che tutti i cittadini non hanno pari dignità e non sono uguali davanti alla legge? Vi sono ancora profili di violazione dell'articolo 117 della Costituzione, essendo le competenze sanitarie ripartite con le Regioni. Non è difficile prevedere ricorsi alla Consulta, come quello già annunciato dalla Regione Veneto.
2017-07-11	M5S	FattoriElena	(ore 18,29) ( Segue FATTORI).Ma veniamo al percorso del decreto-legge. Il decreto-legge Lorenzin è stato pubblicato nella sua versione definitiva ben diciotto giorni dopo il comunicato stampa iniziale (19 maggio), che è stato seguito da un profluvio di comunicati stampa; un gap temporale inusuale, che ha esasperato gli animi di genitori e operatori scolastici e sanitari, che non sapevano cosa aspettarsi e come prepararsi. Alla sua apparizione nella versione iniziale, con dodici vaccini obbligatori (unico caso in Europa) e misure coercitive esagerate (multe elevatissime e addirittura la sottrazione della patria potestà), ha avuto l'effetto di esacerbare ancora di più gli animi. Nel suo percorso in Commissione il numero di vaccini obbligatori è sceso da dodici a dieci, di cui tre in modalità temporanea; le sanzioni si sono ridotte e l'odiosa questione della revoca della patria potestà è stata eliminata. Insomma, la montagna ha prima minacciato di partorire un elefante e ha creato caos e destabilizzazione, per poi generare un minuscolo topolino. Veniamo ora al contenuto del decreto-legge in esame. Per fronteggiare l'unica epidemia in Italia, il morbillo - effettivamente ha finora fatto registrare più di 3.000 casi nel 2017, mettendo in pericolo la salute dei bambini immunodepressi - sarebbe stato sufficiente fin da subito introdurre misure obbligatorie temporanee, di tre o cinque anni, solo per questa particolare vaccinazione. Riguardo al tipo di obbligo, faccio notare che la Germania ha recentemente scelto per il morbillo un obbligo limitato all'informazione sulla vaccinazione e non già sulla vaccinazione effettiva, per concedere l'accesso alla scuola materna e all'asilo. D'altronde, la scelta di obbligare alla vaccinazione con misure punitive non è in linea con le pratiche predominanti nelle strategie di vaccinazione nei Paesi sviluppati e non segue il gruppo strategico di esperti in immunizzazione. Tuttavia, la cosa che ci preoccupa di più è che la forte enfasi del cosiddetto decreto Lorenzin sull'allargamento e l'approfondimento dell'obbligatorietà vaccinale in Italia non include alcun piano soddisfacente per migliorare le misure di persuasione o raccomandazione, come proposto dal Movimento 5 Stelle nel disegno di legge a prima firma della senatrice Taverna, depositato in Senato. Si tratta di misure di raccomandazione ampiamente ritenute dagli esperti internazionali la modalità migliore per raggiungere elevati tassi di copertura vaccinale, cui tendiamo tutti, più efficaci di qualsiasi misura obbligatoria. Non ci sono, infatti, risorse adeguate dedicate all'obiettivo di migliorare e ampliare la rete di centri vaccinali e il relativo personale, il cui non rinnovo grava purtroppo sull'efficienza. Non sono previsti poi percorsi di esenzione, più che legittima, in caso di esitazione vaccinale, comprese - per esempio - le esitazioni di tipo religioso o filosofico, che meritano attenzione. Non sono nemmeno previsti programmi per superare l'esitazione e non vengono descritte nel dettaglio le misure che verranno messe in atto per eliminare ostacoli pratici alla vaccinazione, che affliggono le famiglie italiane con lunghissime liste di attesa. Faccio presente che dove abito i primi appuntamenti per vaccinarsi per la meningite sono nel 2019. Insomma, riteniamo che, prima di obbligare a vaccinarsi chi non vuole, sarebbe saggio facilitare la vaccinazione di chi la desidera. Non è nemmeno chiaro quali misure saranno messe in atto per aggiornare, ampliare e armonizzare i registri di vaccinazione a livello regionale e nazionale, consentendo così una valutazione in tempo reale del livello di copertura vaccinale e soprattutto la frequenza delle informazioni sugli eventi avversi correlati al vaccino, che tanto preoccupano i cittadini. La trasparenza in questo campo sarebbe stata importante. Infine, il provvedimento non contiene misure per aumentare il livello complessivo della fiducia nelle vaccinazioni raccomandate, perché alcune vengono obbligate e altre no. Alcune vaccinazioni importanti, come quelle per il meningococco e l'HPV, rimarranno quindi raccomandate, senza che sia chiaro come le raccomanderete. Il cosiddetto decreto Lorenzin non prevede l'istituzione di un organismo indipendente di consultazione, modellato sui gruppi di consulenza tecnica dell'immunizzazione raccomandati dall'OMS - i famosi NITAG - sui quali ho presentato un ordine del giorno, bocciato in Commissione, che spero venga ripreso in considerazione in Assemblea. Questo organismo di consulenza dovrebbe includere nel suo elenco esclusivamente esperti non governativi e non industriali provenienti dai campi della scienza di base, nonché i rappresentanti di associazioni di fornitori di servizi sanitari e gruppi di difesa. Ricordo che il Piano nazionale di prevenzione vaccinale per il triennio 2014-2016 ha visto un intervento di oltre 600 milioni di euro l'anno, pari al 3,5 per cento della spesa farmaceutica italiana, così raddoppiando i precedenti costi. Tale Piano è stato redatto con la partecipazione al panel di esperti di enti pubblici del settore sanitario e rappresentanti di società scientifiche. Tuttavia, le società scientifiche, non essendo tenute alla pubblicazione dei bilanci, possono dare adito a perplessità riguardo alla trasparenza e a eventuali conflitti di interesse con le case farmaceutiche. Ricordiamo anche il caso Pecorelli, presidente dell'AIFA, allontanato proprio per conflitto di interesse con le case farmaceutiche nella redazione del Piano nazionale vaccini. Un organo di controllo indipendente e privo di conflitti di interessi avrebbe di sicuro un potente effetto sulla fiducia dei cittadini nei confronti di istituzioni che da tempo - proprio per i conflitti di interessi, oltre che per tante altre motivazioni - non sono credibili. Vi chiedo pertanto di rivedere la decisione di bocciare il nostro ordine del giorno. In conclusione, l'obbligo vaccinale rappresenta per noi la rinuncia a un servizio di qualità. Il decreto-legge Lorenzin rappresenta un'occasione persa per un dialogo costruttivo che, come Movimento 5 Stelle, avevamo sperato di instaurare con il deposito di un disegno di legge dettagliato, basato sulla modalità più civile della raccomandazione/persuasione. Crediamo che questo sia il fallimento di uno Stato che rinuncia, ancora una volta, a essere autorevole e diventa autoritario.
2017-07-11	M5S	FattoriElena	Veniamo alle cause di questo calo delle coperture vaccinali e analizziamo se il decreto-legge Lorenzin sia la risposta giusta per risolvere il problema. Le cause di questa situazione sono molteplici e si riferiscono a un fenomeno che noi definiamo e che gli esperti definiscono «esitazione da vaccino», un problema complesso, causato da tante componenti. In breve, per aumentare i livelli di copertura vaccinale è necessario operare su tre livelli. Innanzitutto è necessario aumentare la fiducia, cioè rassicurare l'utenza sulla sicurezza e l'efficacia delle vaccinazioni. In secondo luogo, è necessario agire sulla motivazione dell'utenza nei confronti delle vaccinazioni, vincendo cioè quell'ostacolo della pigrizia o della semplice noncuranza, spesso causata dalla scarsa percezione del rischio delle malattie infettive, di cui non vediamo più i devastanti effetti, perché sono scomparse. Infine, è necessario operare sulla convenienza, cioè sull'abbattimento delle barriere che possono ostacolare la vaccinazione e che in realtà sono tante, come gli orari di apertura degli ambulatori (spesso i genitori lavorano entrambi), il costo delle vaccinazioni, la disponibilità immediata dei vaccini, il follow-up dei bambini da parte dei centri vaccinali e le lunghe liste d'attesa, che in realtà ci malversano come genitori. Il decreto-legge n. 73, attraverso l'introduzione dell'obbligo vaccinale, certamente avrà effetti immediati sulla motivazione, visto che preclude l'accesso al nido e alla scuola materna ai non vaccinati e prevede anche delle multe, ma sarà del tutto inefficace sulla rimozione degli ostacoli oggettivi alla vaccinazione, in quanto stanzia una cifra veramente irrisoria per i centri territoriali e il personale e - quello che ci preoccupa di più - non prevede nessun piano in questo senso. Ma l'obbligo, cari signori, avrà un effetto devastante sulla fiducia. Difatti, ha già inasprito e inasprirà ulteriormente il conflitto da parte di tutti quei movimenti antivaccinisti.
2017-07-11	PD	ManasseroPatrizia	MANASSERO, relatrice. La vaccinazione è considerata una delle più rilevanti scoperte mediche fatte dall'uomo e l'importanza che essa riveste per l'impatto sulla salute è tale da essere considerata, insieme al miglioramento delle condizioni igieniche, dell'acqua potabile, degli antibiotici e dell'alimentazione, tra i fattori che hanno permesso di raddoppiare negli ultimi cento anni l'aspettativa di vita nelle Nazioni più ricche. Tra tutti gli interventi sanitari, sono stati i nuovi vaccini a permettere di sconfiggere le malattie che hanno provocato in passato gravi epidemie. L'OMS stima che ogni minuto vengono salvate cinque vite, pari a 7.200 vite al giorno, grazie proprio alla somministrazione dei vaccini. Quindi, è da considerarsi un problema globale di giustizia sociale e di salute garantire l'accesso ai vaccini a tutti, in particolare alle Nazioni più povere. La tutela dello Stato italiano nei confronti della salute dei propri cittadini, attraverso la prevenzione della diffusione delle malattie endemiche, non è certo recente: risale infatti al 1939 la promulgazione della prima legge che istituiva un obbligo vaccinale contro la difterite. Con leggi successive vennero poi introdotti gli obblighi di vaccinazione contro la poliomielite, il tetano e l'epatite B. Nel 1961 si decise di verificare il rispetto delle vaccinazioni prescritte, ponendo il loro assolvimento come condizione essenziale per potersi iscrivere alla scuola dell'obbligo e sostenerne gli esami. Era compito dei direttori scolastici e dei presidi verificare la presenza dei certificati di vaccinazione, senza i quali gli alunni non potevano essere ammessi alla scuola o agli esami. Nel 1999, considerando soddisfacente lo stato delle coperture vaccinali, in seguito ad alcune sentenze a favore di famiglie che avevano ritenuto opportuno fare scelte di non vaccinazione, venne rimosso tale obbligo. Dunque, da quel momento la mancata certificazione non comportava più il rifiuto di ammissione dell'alunno alla scuola o agli esami. Dal 1999 si è quindi lavorato, in sostituzione dell'aspetto coercitivo, verso un'adesione attiva delle famiglie alla prevenzione vaccinale, mettendo a punto il Piano nazionale di prevenzione vaccinale, documento periodicamente rinnovato, del quale a gennaio è stata approvata la pianificazione per il periodo 2017-2019. All'importanza e al valore della programmazione contenuta nel Piano nazionale di prevenzione vaccinale, per impostazione, obiettivi e metodo, hanno fatto riferimento tutte le audizioni svolte all'interno della 12ᵃ Commissione. Riassumo gli obiettivi principali individuati dal Piano nazionale prevenzione vaccinale 2017-2019, coerentemente con le linee del Piano d'azione europeo per le vaccinazioni e del Piano globale della regione europea dell'Organizzazione mondiale della sanità (OMS): mantenere lo stato polio- free (la regione europea dell'OMS ha raggiunto lo status polio- free nel 2002); raggiungere lo stato morbillo- free e rosolia- free; garantire l'offerta attiva e gratuita delle vaccinazioni nelle fasce d'età indicate e nei gruppi di popolazione a rischio; aumentare l'adesione consapevole alle vaccinazioni nella popolazione generale, anche attraverso la conduzione di campagne di vaccinazione per il consolidamento della copertura vaccinale; contrastare le disuguaglianze, promuovendo interventi vaccinali nei gruppi di popolazioni marginalizzati o particolarmente vulnerabili; completare l'informatizzazione delle anagrafi vaccinali, a livello regionale e nazionale, interoperabili tra di loro e con altre basi di dati; migliorare la sorveglianza delle malattie prevenibili con vaccinazione; promuovere, nella popolazione generale e nei professionisti sanitari, una cultura delle vaccinazioni coerente con i principi guida del Piano nazionale di prevenzione vaccinale. Il citato documento supera di fatto anche la differenza tra vaccini obbligatori e raccomandati e specifica il calendario nazionale vaccinale; esso è impostato sull'intero ciclo vita delle persone: non vi è solo attenzione ai bambini, ma anche la previsione di copertura per gli anziani rispetto a malattie gravi quali l'influenza, lo zoster e la malattia invasiva da pneumococco. Pertanto, con il decreto-legge n. 73 del 7 giugno 2017, arriviamo oggi alla reintroduzione dell'obbligo vaccinale, vincolante sui requisiti per la partecipazione dei bambini e delle bambine ai nidi, ai servizi e scuole per l'infanzia pubbliche e private e con un regime sanzionatorio per la frequenza della scuola dell'obbligo. La scelta di agire con un decreto-legge è stata motivata dalla preoccupante diminuzione negli ultimi anni di tutte le coperture vaccinali ed in particolare riguardo al morbillo, malattia di cui è in corso una epidemia. I dati relativi all'epidemia di morbillo dal 1° gennaio 2017 al 2 luglio 2017 parlano di ben 3.346 casi segnalati, tra cui 2 decessi; di questi, l'88 per cento non era vaccinato e il 7 per cento aveva ricevuto solo una dose di vaccino; l'età mediana dei casi è pari a ventisette anni; 200 casi avevano meno di un anno di età; 252 sono i casi segnalati tra gli operatori sanitari. Si tratta di un quadro che giustifica l'intervento di profilassi vaccinale. Negli anni siamo quindi passati dall'obbligo vaccinale all'adesione e proposizione attiva. Oggi dobbiamo constatare che la copertura vaccinale risulta bassa e in progressiva riduzione rispetto agli obiettivi posti, tali da sollecitare un richiamo da parte dell'OMS. Ricercando le cause che hanno indotto una parte sempre crescente di cittadini a rinunciare alla prevenzione vaccinale, sono state individuate alcune motivazioni. Le fake news e la disinformazione hanno di certo generato una crescita della cultura antivaccino. D'altra parte, la discussione attorno alle vaccinazioni e all'obbligo vaccinale ha una storia antica tanto quanto quella dei vaccini. La scoperta di Edward Jenner nel 1796 del vaccino contro il vaiolo fu accompagnata da subito da un'accesa discussione fra sostenitori e oppositori. Nonostante il vaiolo fosse una malattia gravissima, emersero in allora forti contrapposizioni, dettate sia da motivazioni contrarie all'utilizzo e all'inoculazione nel corpo umano di materiale prelevato da animali (come erano in allora i primi vaccini contro il vaiolo), sia da un fatalismo legato invece a motivi religiosi. Oggi la ricerca ci propone vaccini innovativi, ma resta la difficoltà nelle persone di accettare una somministrazione in tal senso. Una difficoltà che va rispettata e accompagnata da buona informazione e da ragioni convincenti. Altro motivo è il fatto che nelle giovani famiglie, che vivono fortunatamente una stagione di buona salute collettiva, prevalgono i timori relativi ai rischi e alle reazioni avverse alla vaccinazione, a scapito dei rischi che correrebbero contraendo malattie che per loro risultano lontane e ignote. È proprio sulle reazioni avverse e la farmacovigilanza che ci sono buone ragioni per chiedere e sostenere la massima trasparenza nella pubblicazione dei dati. Non ha funzionato al meglio la suddivisione dei compiti da parte delle Regioni e dello Stato, così come individuati nel piano nazionale vaccini. Già nell'indagine promossa dalla Commissione bicamerale per l'infanzia nella XIV legislatura sulla copertura vaccinale in età pediatrica e sull'ospedalizzazione dei bambini affetti da malattie infettive, emergeva che i vaccini raccomandati sono offerti in modo attivo in alcune Regioni, mentre in altre vi è una certa inerzia nell'offerta. Ciò non è cosa priva di importanza, perché ne deriva una diversa estensione della copertura vaccinale. Solo laddove i medici dei centri vaccinali presentano in modo convincente ai genitori la possibilità e i vantaggi (offerta attiva) di immunizzare i propri figli nei riguardi di tutte le malattie prevenibili con i vaccini si ha un'ampia adesione anche alle vaccinazioni raccomandate. Laddove invece i vaccini raccomandati sono forniti solo se esplicitamente richiesti, è immunizzata solo quella quota di bambini i cui genitori hanno avuto autonomamente conoscenza di questa possibilità, grazie al loro livello di istruzione e perché particolarmente attenti alla salute dei propri figli. In questo modo, si viene a determinare uno stato di iniquità a danno dei bambini appartenenti alle fasce di popolazione meno protetta. In ultimo, i servizi territoriali, penalizzati da anni di tagli di risorse e personale, si sono concentrati su altre funzioni ed emergenze, mentre i servizi di accompagnamento alla prevenzione e alla proposizione attiva si sono depotenziati. Dobbiamo quindi riconoscere che la responsabilità della riduzione delle coperture vaccinali è articolata. Nel momento in cui si interviene con la decretazione è necessario quindi bilanciare queste responsabilità tra le famiglie e la parte pubblica. Questo è stato il principio che ha motivato il nostro lavoro in Commissione. I punti che reputiamo necessari dunque per il bilanciamento delle responsabilità e che sono stati oggetto di modifica del testo attraverso l'approvazione di emendamenti in Commissione riguardano: la realizzazione di campagne informative ampie e veritiere, un'informazione dedicata a rassicurare le famiglie, per portarle a un approccio convinto e sereno alla vaccinazione; la predisposizione di un'anagrafe vaccinale nazionale integrata tra Ministero e Regioni, utile a monitorare sia le vaccinazioni che gli eventi avversi (le malattie), strumento indispensabile sia per le valutazioni scientifiche e statistiche sulle immunizzazioni, sia per il cittadino, per avere memoria del proprio stato di copertura vaccinale; rafforzare la formazione e l'informazione di tutto il personale sanitario; introdurre la farmacovigilanza puntuale, che rafforzi le segnalazioni degli eventi avversi alla vaccinazione, controllandole e rendendole pubbliche in modo trasparente e puntuale; rispettare l'attuazione dei nuovi LEA. Il piano vaccinale, nella sua massima copertura, è totalmente finanziato dai nuovi LEA. Abbiamo ritenuto necessario che la Commissione di monitoraggio e controllo dell'attrazione dei LEA, introdotta con l'approvazione dei medesimi, verificasse anche lo stato di attuazione del Piano nazionale di prevenzione vaccinale e il calendario nazionale vaccinale. A seguire, l'inserimento della verifica delle coperture vaccinali del personale sanitario e scolastico, con rimando alla legge sulla sicurezza del lavoro per le azioni conseguenti, nonché la semplificazione della parte burocratica a carico di famiglie, scuole e ASL che, con il contributo della tecnologia, può essere oggi facilitato anche per rendere meno inviso il provvedimento. Abbiamo voluto ribadire che il decreto-legge si mantiene radicato nel Piano nazionale di prevenzione vaccinale e nel calendario vaccinale nazionale previsto al suo interno e abbiamo lavorato per rafforzare e qualificare il testo che andremo a discutere. L'articolo 1, comma 1, del provvedimento, così come modificato dal lavoro di Commissione, dall'emendamento presentato e dal confronto con il Governo affronta il metodo di somministrazione di totali quattordici vaccini così suddivisi: al comma 1 sono indicati i sei vaccini obbligatori, che sono i quattro storici (antipolio, antitetanica, antidifterite e antiepatite) più antipertosse e antihaemophilus influenzae tipo B. Seguono, al comma 1- bis, i quattro vaccini contro morbillo, rosolia, varicella e parotite. Per questi vaccini è previsto l'obbligo condizionato a una rivalutazione a cadenza triennale sulla base della verifica dei dati epidemiologici e delle coperture vaccinali raggiunte, effettuata dalla commissione di monitoraggio del decreto del Presidente del Consiglio dei ministri di definizione e aggiornamento dei LEA, istituita con decreto del Ministero della salute nel gennaio 2017. Il Ministero della salute, con decreto da adottare decorsi tre anni dalla data di entrata in vigore della legge di conversione del presente decreto-legge e, successivamente, con cadenza triennale, sentiti il Consiglio superiore di sanità e la Conferenza permanente per i rapporti tra lo Stato, le Regioni e le Province autonome di Trento e Bolzano, previo parere delle competenti Commissioni parlamentari, può disporre la cessazione dell'obbligatorietà per una o più vaccinazioni di cui al comma 1- bis. In caso di mancata presentazione alle Camere degli schemi di decreto nei termini di cui al precedente periodo, si propone che il Ministro della salute trasmetta alle Camere una relazione recante le motivazioni della mancata presentazione, nonché i dati epidemiologici e quelli sulle coperture vaccinali. Al comma 1- quater si introducono l'antimeningococcica B, l'antimeningococcica C, l'antipneumococcica e l'antirotavirus. Questi vaccini sono raccomandati e la loro valenza è rafforzata dall'inserimento nel provvedimento, che ne assicura l'offerta attiva e gratuita. Si considerano quindi necessari tutti i quattordici vaccini previsti per la fascia di età compresa tra zero e sedici anni. Per raggiungere gli obiettivi di copertura vaccinale si reputa importante utilizzare contemporaneamente e sussidiariamente due strumenti, quali l'obbligatorietà e la proposizione e adesione attiva, con l'auspicio - aggiungo - di poter raggiungere quella maturità nell'approccio alle vaccinazioni tale da permettere, quanto prima nel tempo, il superamento dell'obbligo. In tal senso, la valutazione triennale è un'opportunità per questa rivalutazione. Il comma 4 prevede, in caso di mancata osservanza dell'obbligo vaccinale di cui al comma 1, l'irrogazione ai genitori esercenti la responsabilità genitoriale e ai tutori della sanzioni amministrative di valore compreso da i 500 e i 3.500 euro. Anche in questo caso, la Commissione ha ritenuto di rimodulare il peso delle sanzioni e si è proceduto a proporre la soppressione del riferimento al ricorso al tribunale per i genitori che non aderissero all'obbligo vaccinale. L'articolo 2 del provvedimento prevede iniziative di comunicazione sulle vaccinazioni, mentre l'articolo 3 reca misure sugli adempimenti vaccinali per l'iscrizione ai servizi educativi per l'infanzia, alle istituzioni del sistema nazionale di istruzione, ai centri di formazione professionale regionale e alle scuole private non paritarie. L'articolo 4 reca ulteriori adempimenti, l'articolo 5 disposizioni transitorie, l'articolo 6 l'abrogazione di precedenti leggi sull'obbligo e l'articolo 7 disposizioni finanziarie. Sono convinta che su questo decreto-legge, sulla prevenzione e sull'obbligo vaccinale si sia fatto un grande lavoro in Commissione recependo, oltre alle preoccupazioni per lo stato di salute generale che lo avevano motivato, anche quelle legittime delle famiglie, che devono essere rispettate e a cui abbiamo cercato di dare risposte. Per questo lavoro ringrazio pertanto - lo faccio subito - l'intera Commissione, la sua Presidente, senatrice Emilia De Biasi, per la conduzione dei lavori, tutti i commissari, perché il confronto tra posizioni anche molto diverse è stato ed è sempre utile, il mio Gruppo, naturalmente, per il sostegno e il Governo nella persona del ministro Lorenzin per la disponibilità al confronto.
2017-07-11	PD	PuglisiFrancesca	Non c'è solo il beneficio diretto nel vaccinare i propri figli, ma quel prezioso beneficio indiretto che crea una rete di sicurezza a favore dei soggetti non vaccinati. Il diritto dunque all'istruzione e all'accesso a scuola dobbiamo innanzitutto garantirlo a quelle bambine e a quei bambini che, a causa di malattie gravissime, non possono vaccinarsi e che correrebbero seri rischi di vita nel momento in cui dovessero entrare in contatto, a scuola, con bambini non vaccinati. E qui rivolgo il mio appello, da quest'Aula, alle famiglie: fidatevi per favore - lo ricordava prima il senatore Aiello - dei pediatri e non dei santoni, fidatevi degli scienziati e della sanità pubblica, non delle fake news che popolano la rete. Voglio infine ringraziare davvero la Commissione sanità del Senato per il lavoro svolto e per aver accolto alcuni emendamenti proposti dalla Commissione istruzione, di cui ero anche prima firmataria, sull'esonero dall'insegnamento dei vicari del dirigente scolastico e su una serie di provvedimenti che aiuteranno le scuole ad assolvere questo importante compito. Sono mamma di tre figli e li ho vaccinati sempre (vaccinazioni obbligatorie e raccomandate), non solo e non tanto per pensare alla loro salute, ma anche per pensare alla salute dei soggetti più deboli, di quei bambini che, per ragioni gravi, non si possono vaccinare. È a loro che noi innanzitutto dobbiamo pensare.
2017-07-11	PD	PuglisiFrancesca	Signor Presidente, cari colleghi, nel nostro Paese l'adempimento degli obblighi vaccinali fu introdotto nel 1967. Esso prevedeva che i direttori delle scuole e i capi degli istituti di istruzione pubblica o privata non potessero ammettere alla scuola o agli esami gli alunni che non comprovassero, con la presentazione di certificato rilasciato ai sensi di legge, di essere stati sottoposti alle vaccinazioni e rivaccinazioni obbligatorie.
2017-07-11	PD	PuglisiFrancesca	Tale obbligo è stato poi trasformato in facoltà nel 1999, con il decreto del Presidente della Repubblica n. 355, prevedendo che il direttore della scuola, nel caso di mancata presentazione della certificazione, abbia il solo compito di comunicare il fatto entro cinque giorni per gli opportuni e tempestivi interventi all'azienda unità sanitaria locale di appartenenza dell'alunno ed al Ministero della sanità. Il risultato di questa scelta è stato un drastico calo di anno in anno delle vaccinazioni, fino ad arrivare sotto la soglia minima indicata dall'Organizzazione mondiale della sanità quale soglia necessaria al raggiungimento della cosiddetta immunità di gregge. Come evidenziato dallo stesso Istituto superiore di sanità, la differenza tra le vaccinazioni obbligatorie e quelle raccomandabili, non prevedibile dai legislatori che introdussero le prime, ha causato problemi crescenti poiché gran parte della popolazione e anche una parte anche degli operatori sanitari si sono dimostrati diffidenti nei confronti delle vaccinazioni raccomandate, come se queste fossero meno importanti di quelle obbligatorie, senza tener conto del fatto che anche queste ultime sono fondamentali per ridurre le relative malattie.
2017-07-12	LN	DivinaSergio	Come Lega Nord siamo sicuri che i vaccini siano una cosa buona e abbiano salvato milioni e milioni di vite. Quello che però sta facendo il Governo con il provvedimento in esame vanifica l' iter che si era ormai instaurato, quello per cui le famiglie portavano spontaneamente a vaccinare i propri figli. Prima domanda: serviva un decreto-legge? C'è un'urgenza epidemiologica nel nostro questo Paese tale da portare il Governo a usare in questo caso proprio la mannaia, non dando modo alle famiglie di capire, ma calando una scure e dicendo unicamente che si dovrà fare così? Continueremo a chiedercelo, perché la materia è questa. L'Europa si è divisa sull'obbligatorietà e non obbligatorietà dei vaccini. La maggioranza dei Paesi europei non impone, ma convince. In Italia invece abbiamo deciso di imporre con forza i vaccini. Il risultato probabilmente sarà contrario all'interesse generale e anche alla volontà di chi ha proposto il provvedimento. Inizialmente si imponevano dodici vaccini, in una fascia di età, dalla nascita ai due anni, nella quale non vengono ancora prescritte analisi prevaccinali finalizzate a stabilire quali bambini potrebbero rischiare più o meno. La dialettica in Commissione ha portato alla diminuzione delle vaccinazioni obbligatorie da dodici a dieci, con la cancellazione delle vaccinazioni antimeningococco B e antimeningococco C, del resto poco comprensibile, stante il fatto che le evidenze scientifiche consiglierebbero esattamente il contrario, trattandosi di malattie così preoccupanti e devastanti che sarebbe stato probabilmente utile renderne obbligatorie le vaccinazioni. Il Governo su questo provvedimento si sta muovendo come un dilettante allo sbaraglio. Impone una pratica e lo fa con severità, introducendo forti sanzioni. Se i genitori non vaccinano i figli, questi non potranno neanche più frequentare gli asili, le scuole materne e altri istituti scolastici. Ma le sanzioni non finiscono qui. Chi non vaccinerà i propri figli sarà sanzionato anche monetariamente. Inizialmente era prevista una sanzione di 7.500 euro: pensate a cosa accadrebbe a una famiglia, con tutte le difficoltà che attraversano oggi tutti, se fosse toccata da un provvedimento simile. Dopo la discussione in Commissione queste sanzioni pecuniarie, sempre gravissime, sono state dimezzate. Che cosa non si è fatto? Non si è pensato a quello che sarebbe accaduto successivamente. Oggi, se una famiglia si rivolge alle ASL per fissare un appuntamento vaccinale, presso tante ASL ottiene quell'appuntamento dopo molti mesi. Dovendo iscrivere i propri figli e rischiando il respingimento degli stessi dalle scuole materne o dagli asili, tutte le famiglie correranno alle ASL, che naturalmente non saranno in grado di svolgere il proprio lavoro. Vi sarà un sovraffollamento. Che cosa accadrà? Su questo il Ministro non sa darci alcuna risposta. E il Governo fa finta che questi problemi non esistano. Ci sono ASL che funzionano - il Paese è lungo e diversificato - e in alcune di esse si riesce a ottenere un appuntamento in tempi anche ragionevoli. Ma le persone o le famiglie dovranno fare un ragionamento. Fino a che il provvedimento non andrà a regime e non vi saranno le circolari ministeriali che applicheranno tutto il nuovo sistema, probabilmente fino a settembre le ASL faranno pagare dei ticket. Le famiglie, allora, poiché è stato loro detto, sebbene l'informazione sia ancora un po' vaga, che da settembre in poi le vaccinazioni non saranno a pagamento, non si recheranno subito ma aspetteranno settembre. Peccato, però, che le iscrizioni avranno già avuto corso. Confusione. Serviva creare confusione? Non si potevano lasciare andare le cose come stavano? In Commissione si è chiesto di dilazionare l'entrata in vigore, perché non avevano senso tempistiche così rigide. Altre richieste che abbiamo fatto al Governo sono state bocciate, come la seguente. Se avete imposto l'obbligatorietà, perché la richiesta della certificazione per poter iscrivere un ragazzo a scuola o un bambino alle scuole materne deve essere a pagamento? Emendamenti delle opposizioni presentati a tal proposito sono stati respinti. Ma a parte il pagamento, che è un'assurdità, se c'è una obbligatorietà, e devo chiedere quella certificazione alla ASL o all'istituto ospedaliero che l'ha effettuata per portarla in una scuola, perché devo anche pagarla? In secondo luogo: ma non siamo nella stagione delle semplificazioni? Essendo questi dei documenti di cui dispongono le pubbliche amministrazioni, non si poteva fare tutta questa trafila in modo automatico? Le ASL trasmettono alle scuole i dati relativi ai ragazzi, con tutti i contenuti che avete deciso di chiedere. Era così difficile far funzionare il sistema senza creare altri oneri alle famiglie? Dite di voler fare una cosa e, probabilmente, arriverete a fare il contrario. Tocco il tasto dei bambini che non possono essere vaccinati perché affetti da patologie particolari, immunodepressi o sottoposti a cure di diverso tipo, come quelle chemioterapiche. Questi bambini non possono essere vaccinati, perché rischierebbero troppo. Cosa si scrive in legge? Si scrive che questi bambini dovranno essere inseriti al massimo uno per classe. E abbiamo capito il motivo di una tale prescrizione. Voi dite che, siccome sono bambini non vaccinati, e tendenzialmente meno protetti, è bene che siano inseriti in una classe complessivamente protetta. Peccato, però, che l'effetto che sortite sarà esattamente l'opposto. Se a quel bambino non si garantisce il totale anonimato, rischierà di essere visto come un piccolo appestato e sarà ghettizzato. Ma quante leggi abbiamo dovuto approvare contro il bullismo nelle scuole? E ora offriamo il destro perché questi bimbi, che si dice di voler proteggere, diventino ancora più vulnerabili. Di fatto, poi, si protegge il bambino non vaccinato in una classe dove tutti sono vaccinati, ma non si dice che devono essere vaccinati anche gli insegnanti: e già questo cozza contro quanto scritto. Di più: i bambini vivono forse più a casa che a scuola durante quelle cinque ore. Ma a casa non vi è l'obbligo che anche i genitori siano vaccinati. Tutte queste previsioni, dunque, non funzionano. Quanto alla protezione della privacy delle persone, penso qui alla forma di contagio più diffusa che abbiamo visto negli ultimi anni, quando si è parlato di HIV. Bene, se una persona affetta da questa gravissima patologia dovesse assentarsi dal lavoro per le cure e dovesse poi rientrare sul posto di lavoro, per garantire la sua privacy è impedito anche al datore di lavoro di conoscere la sua patologia, proprio per proteggerla. E si tenga conto che un malato di HIV è estremamente pericoloso e può contagiare. Bene, se un ammalato di HIV ha la protezione, l'anonimato garantito per legge, non si capisce perché dobbiamo mettere un bambino, che non è un appestato ma semplicemente un non vaccinato, in una posizione tale che rischia di farlo sentire un emarginato. Per quanto riguarda la scuola, noi vorremmo che funzionasse. Conosciamo tutte le difficoltà e, a parte i decreti sulla buona scuola, che non so se abbiano veramente migliorato la funzionalità e la bontà dei nostri istituti, i dirigenti scolastici si troveranno ora a dovere verificare prima il calendario delle incombenze derivanti dal provvedimento in esame. Dovranno informare le famiglie, chiedere e ottenere la documentazione, fare le liste, provvedere: probabilmente accantoneranno i problemi della funzionalità scolastica, della copertura degli insegnanti, delle ore dell'insegnamento perché troppo rigida è l'imposizione che gli si dà e troppi sono gli oneri che deriverebbero ai soggetti scolastici con questo disegno di legge. PRESIDENTE. Senatore, deve avviarsi alla conclusione. DIVINA (LN-Aut). Pensiamo, per esempio, che un insegnante per istituto dovrà essere distolto dall'insegnamento, perché dovrà curare tutte le incombenze relativo a questo provvedimento. Abbiamo dovuto prevedere 10 milioni di euro per indennizzare le scuole che dovranno affrontare le sovrafunzioni. Il Ministero dovrà dotarsi di 20 persone in più per le controversie delle somministrazioni. Concludo, Presidente. Senza voler fare propaganda alle Regioni del Nord amministrate dalla Lega, abbiamo visto che in quelle dove si è fatta solo comunicazione scientifica, rendendo consapevole la popolazione, otteniamo risultati migliori che si avvicinano agli standard ottimali richiesti dall'Organizzazione mondiale della sanità, senza frizioni, senza sanzioni, senza esclusioni né ghettizzazioni dei ragazzi che sono non infetti ma soltanto - forse - un pericolo perché non vaccinati. Avete creato panico, le famiglie sono preoccupatissime e anche quelle che avrebbero portato naturalmente i figli a vaccinarsi adesso sono restie. Se leggono i bugiardini dei sieri vaccinali - così come ciascuno di noi legge le controindicazioni riportate sul bugiardino di un qualsiasi farmaco - l'irrigidimento è tale che probabilmente non soltanto non si faranno i vaccini, ma non si prenderanno neanche più i farmaci. Se poi si considera che il pediatra chiede anche la manleva, la famiglia capisce che qualcosa non funziona. Dovete recuperare la fiducia, dovete rassicurare le famiglie. I vaccini - lo ripetiamo - sono una cosa buona, ma bisogna farlo capire e non imporlo con la mannaia e con i vostri metodi.
2017-07-12	M5S	GaettiLuigi	Come dicevamo prima, per obbligare i genitori a vaccinare i figli avete dovuto escogitare il blocco scolastico. Ed ecco, quindi, che, a fronte di un maggior lavoro degli operatori, si sono trovati un po' di fondi, spostandoli però dal Fondo per il miglioramento dell'offerta formativa. Mi verrebbe da dire: così avremo figli un po' meno istruiti, ma vaccinati. Comunque, tranquilli, perché il Governo ha pensato alle iniziative per informare sia il personale della scuola sia gli alunni, stanziando l'incredibile cifra di 200.000 euro.
2017-07-12	M5S	GaettiLuigi	Di fronte a un genitore preoccupato, anziché prenderlo per mano e accompagnarlo in un percorso difficile ma rassicurante, perché si attui quell'alleanza terapeutica tra il cittadino e le istituzioni, voi che fate? Obbligate all'assunzione di una procedura, pena la non iscrizione alla scuola dell'infanzia e sanzionate amministrativamente con 3.500 euro di multa, la qualcosa creerà decine di ricorsi ai tribunali, intasandoli.
2017-07-12	M5S	GaettiLuigi	È interessante notare come entro il 10 settembre di quest'anno i genitori dovranno presentare a scuola la documentazione delle avvenute vaccinazioni, mentre dall'anno 2019-2020 il sistema sarà semplificato (parola di grande effetto, ma dal significato opposto quando scritta in una norma). Perché non graduare nel tempo l'applicazione? Mi riferisco a un emendamento che è stato bocciato dalla Commissione bilancio. Vorrei sottolineare quale sia l'attenzione che questo Governo ha nei confronti dei bimbi non vaccinati: chiede a tutto il personale sanitario e scolastico di presentare idonea certificazione circa lo stato vaccinale al medico competente della struttura, che valuterà come e se immunizzare in base alla legge n. 81 del 2008 a tutela del lavoratore e conseguentemente e indirettamente dei bimbi. Peccato che si dimentica di chiedere ai genitori, alle zie, ai nonni, ai cugini, di vaccinarsi. E l'autista dello scuolabus, non lo prendiamo in considerazione?
2017-07-12	PD	MattesiniDonella	È un provvedimento che nel suo passaggio parlamentare ha impegnato per oltre un mese la Commissione sanità in importanti audizioni e che ha prodotto, proprio a partire dalle audizioni, miglioramenti importanti nel testo approdato in Aula. Abbiamo tenuto conto delle questioni poste promuovendo un uso consapevole delle vaccinazioni, e nel contempo accanto all'obbligatorietà dei vaccini, attraverso la modulazione della verifica triennale su un gruppo di vaccini, abbiamo lavorato e lavoreremo ancora per l'adesione consapevole alle vaccinazioni stesse. Abbiamo, altresì, rafforzato la farmacovigilanza, istituito l'anagrafe nazionale vaccinale, che non è solo un atto tecnico informatico, ma lo strumento principe per il Governo per la conoscenza del sistema vaccinale; uno strumento base per la trasparenza del percorso nonché dei dati degli eventi avversi. Abbiamo superato la questione della segnalazione al tribunale dei minori e ridotto le sanzioni, tenendo insieme il diritto all'istruzione e quindi l'accesso alla scuola. Nel contempo abbiamo rafforzato il percorso di informazione e formazione di tutto il personale sanitario e scolastico sulla vaccinazione. Ciò è importante, perché vuol dire che ci stiamo dotando di una modalità basata sull'informazione e formazione che renda tutti gli operatori capaci di una presa in carico individualizzata e personalizzata delle richieste dei genitori e del loro diritto a confrontarsi sulle incertezze e ad avere informazioni e rassicurazioni.
2017-07-12	PD	MaturaniGiuseppina	Soprattutto negli interventi di chi vede in questo provvedimento un elemento di negatività e rappresenta il dissenso di una parte dei cittadini italiani (che è una minoranza per la quale sono preoccupata) sono stati ricordati questi tanti genitori e queste tante famiglie, con cui - credo lo abbiano fatto molti di noi - ho avuto modo di parlare. Alla base del loro dissenso spesso non c'è la conoscenza delle questioni, ma l'aver scambiato notizie sui social e sui mass media o idee e opinioni apprese in un confronto tra persone per una verità scientifica. Abbiamo parlato molto di queste persone all'interno di quest'Aula ma ho sentito parlare poco del numero enorme di famiglie e genitori che ci chiedono di approvare presto il provvedimento perché i loro figli, che hanno patologie molto serie e non possono essere sottoposti a vaccinazioni, vivono una condizione di vita di isolamento. Non possono andare a scuola, non possono avere possibilità di relazioni sociali e crescono in un isolamento relazionale che certamente non fa bene a quei bambini e alla nostra società. Di queste famiglie e di questi bambini abbiamo parlato pochissimo. Credo che di loro dovremmo invece parlare e che nei loro confronti dovremmo assumerci una delle tante responsabilità che ci portano a sostenere questo decreto-legge con profonda convinzione. Sono rimasta molto colpita dal brevissimo intervento che ieri ha fatto il senatore Buemi quando ha ricordato che la sua generazione, che è quella cui appartengo, ha avuto l'opportunità, per la prima volta, di potersi vaccinare contro la poliomielite. Anche io era una bimbetta in quegli anni e, purtroppo, mi è capitato di assistere dolorosamente alla malattia che colpì una mia amichetta di giochi. Venti giorni dopo questo evento doloroso che aveva portato quella famiglia nel dramma, nel paesello dove vivevo e crescevo arrivò l'opportunità di sottoporsi alla vaccinazione antipoliomielitica, che allora era - se non erro - il vaccino Salk ed era a pagamento, cosa che quindi non consentiva a tutte le famiglie di potersi avvicinare alla vaccinazione. Ricordo con grande emozione e tenerezza - sentimenti che oggi diventano ancora più forti in me - la reazione della mia mamma che, di fronte all'opportunità di potersi permettere la vaccinazione per la propria figlia, sembrava aver conquistato davvero il mondo. Penso che su questo dobbiamo riflettere. Credo che abbiamo la grande responsabilità di non attribuire al provvedimento responsabilità che non ha e, cioè, quella di voler allontanare con l'obbligo vaccinale le famiglie dalle vaccinazioni. È il contrario. È vero che ognuno di noi avrebbe preferito che in Italia non si arrivasse ad un livello di non copertura vaccinale quale quello raggiunto negli ultimi anni e chiaramente tutti noi avremmo voluto che la copertura vaccinale fosse la risposta spontanea di adesione dei cittadini. Non è stato così e probabilmente è dipeso anche dal fatto che per effetto delle vaccinazioni tante di queste malattie sono scomparse nella nostra percezione collettiva, facendo credere a molti che non vi fosse più necessità di vaccinarsi. In questo senso noi viviamo quindi un'emergenza cui dobbiamo rispondere. Con l'importante lavoro di confronto e di approfondimento che abbiamo svolto, sono state apportate modifiche al decreto-legge in discussione che hanno migliorato il testo, mantenendo il principio fondamentale dell'obbligatorietà il quale si inserisce nel ragionamento che ho svolto fino a questo momento. Abbiamo chiesto - e in questo senso il decreto-legge è chiaro - maggior trasparenza rispetto a tutto il percorso e al rafforzamento della farmacovigilanza, un'informazione puntuale e una verifica costante dei dati vaccinali nel corso dell'anno e che il Parlamento venga informato in questo senso. Abbiamo responsabilmente migliorato questo provvedimento per tutta la parte riguardante i diritti dei cittadini all'informazione e la loro possibilità di essere agevolati nel rispetto dell'obbligo vaccinale. In riferimento al ragionamento che si sta facendo sul dramma del grande sovraffaticamento di pratiche e di percorsi burocratici cui i cittadini verrebbero sottoposti per corrispondere a questo obbligo, vorrei dire che una ASL della Regione Lazio ha sottoscritto esattamente dieci giorni fa un protocollo d'intesa con l'ufficio scolastico regionale per rendere assolutamente trasmissibile per via telematica tra i due soggetti istituzionali tutto quanto riguarda l'adesione e lo stato vaccinale dei bambini e dei ragazzi che frequenteranno la scuola. Credo quindi che questo serva anche a richiamare a una maggior responsabilità organizzativa le nostre istituzioni che, quando vogliono, sono nella condizione di potere assolvere a questo ruolo. Ritengo si tratti di un grande provvedimento di civiltà sul cui miglioramento abbiamo lavorato insieme; immagino che l'Assemblea lo migliorerà ulteriormente e sono profondamente convinta di aver contribuito a realizzare una crescita di civiltà per il diritto alla salute dei cittadini italiani e soprattutto dei bambini e delle bambine.
2017-07-12	M5S	EndrizziGiovanni	(ore 17,31) ( Segue ENDRIZZI). In qualche modo lo ha detto anche il collega del PD, che ha parlato poc'anzi dell'importanza del coinvolgimento. Ma qui siamo di fronte a una schizofrenia: da una parte si afferma il principio, dall'altra si procede come uno schiacciasassi con un provvedimento impositivo. Soprattutto, un padre di famiglia non obbliga i figli della sua Nazione a rinunciare alla scuola, laddove peraltro la Costituzione prevede l'obbligo di istruzione. Un padre di famiglia non dispone sanzioni che consentono alle famiglie ricche di sottrarsi a un obbligo e non dà alcuna possibilità di farlo a quelle povere. Non consente a chi ha gli strumenti economici per garantire comunque l'istruzione parentale ai figli, attraverso istitutori privati, di farsi beffa di un decreto, mentre obbliga gli altri a sottostarvi. Il principio cardine deve essere la tutela della salute, collettiva come del singolo. Noi, come Movimento 5 Stelle, proponiamo un sistema vaccinale basato sulla raccomandazione - questo dice la scienza - e lo abbiamo tradotto in una proposta di legge - e, quindi, non in un decreto-legge - che sarebbe discussa qui in Parlamento, dove tutti avrebbero la possibilità di far interagire le diverse anime, le sensibilità e il proprio elettorato di riferimento, e non in un decreto-legge che porta le ragioni, forse elettoralistiche, di una maggioranza sempre più scassata e allo sbando. Questa è la via. Invece ci troviamo di fronte al solito pugno di ferro. Ci troviamo di fronte alla stessa irragionevolezza e alla violazione dei principi costituzionali, del rispetto del rapporto tra Parlamento e Governo e anche della voce dei cittadini che hanno il diritto di vedere rappresentata qui dentro. Siamo di fronte a un atto unilaterale che isola sempre più Governo e maggioranza in una torre d'avorio e relega il buonsenso fuori da quest'Aula. È molto facile agitare strumenti e argomenti come questo, dove si radicalizza lo scontro tra posizioni intransigenti, ma non è solo il Movimento 5 Stelle a patirne nell'immediato - nel lungo periodo questo ci ripagherà e voi pagherete - perché svilisce il senso di cittadinanza, il senso di coesione del Paese e porta a fratture e a imbarbarimento. Questo state proponendo, anzi state imponendo. Allora, signor Presidente, quando abbiamo anche la prova provata dell'incongruenza interna degli assunti del Governo, perché prima impone dodici vaccini e poi si accorge che dodici vaccini obbligatori non li ha nessuno e allora ne toglie due - così siamo almeno pari alla Romania - mi chiedo se quei due vaccini non fossero invece necessari. Che valutazione ha fatto il Governo per rimangiarseli nel giro di poche settimane? Forse, gratta gratta, scopriremo veramente che non c'è bisogno di dieci vaccini obbligatori, anche perché l'esempio del Veneto ci dice che il tasso vaccinale è molto buono, anche se può essere migliorato, senza che vi sia quell'obbligatorietà. Allora tutte queste ipocrisie, svelate anche nel recente passaggio in Commissione, e gli argomenti che ho sollevato finora mi portano a chiedere, a nome del Movimento 5 Stelle, ma direi in nome del buonsenso e dei singoli che, in coscienza, si sentono di rappresentarlo, ai sensi dell'articolo 96 del Regolamento, di non passare all'esame degli articoli.
2017-07-12	M5S	EndrizziGiovanni	In ogni caso, un buon padre di famiglia, per il principio di precauzione, si pone il problema e si chiede: che obiettivo voglio raggiungere? La migliore copertura vaccinale. Diciamo che vorremmo superare il 95 per cento, soglia indicata dall'Organizzazione mondiale della sanità. E come ci arriviamo? Un padre padrone interviene a gamba tesa con un decreto-legge. Egli dice che decide, comanda e obbliga le famiglie a vaccinare. Altrimenti, toglie la patria potestà; non fa andare i bambini a scuola e applica sanzioni capestro e si fa come dice lui.
2017-07-12	M5S	SerraManuela	Signor Presidente, in premessa vorrei ricordare che ieri alla Camera è stato votato con la fiducia il decreto-legge n. 99 del 2017, cosiddetto decreto banche, regalando 17 miliardi di euro per sanare i conti di banche private; 17 miliardi che avrebbero potuto essere utilizzati per un anno di reddito di cittadinanza. Questo come incipit, per mostrare attenzione e avviare un dialogo costruttivo con la cittadinanza tutta, poiché anche il decreto-legge che discutiamo oggi ha avuto un iter, oserei dire, inadatto e offensivo per la cittadinanza tutta. Mi piace ricordare che nell'articolo 32 della nostra Costituzione si specifica come: «La Repubblica tutela la salute come fondamentale diritto dell'individuo e interesse della collettività, e garantisce cure gratuite agli indigenti. Nessuno» - e ripeto: nessuno - «può essere obbligato a un determinato trattamento sanitario se non per disposizione di legge. La legge non può in nessun caso violare i limiti imposti dal rispetto della persona umana». La legge dunque, non può in alcun modo superare i limiti imposti dal rispetto di questo. La Ministra ha spiegato che il provvedimento è stato scritto per tutelare i bambini, benché l'obbligatorietà, senza un serio e puntuale iter informativo, per il tramite di una rete di medici e pediatri che aiutino i genitori alla conoscenza del percorso vaccinale vero e proprio, viene definita per me "coercizione". Siete passati da un'obbligatorietà di dodici vaccini a una di dieci, ma con ulteriori quattro vaccini consigliati. Quindi abbiamo dieci più quattro. Ministro, questa vostra scelta di imposizione costringe le persone a soccombere a una legge, sull'indicazione positiva del termine «di tutela della salute pubblica», ma con incolmabili zone d'ombra, che sopprimono i diritti e il rispetto dei cittadini. Abbiamo tutti osservato la vicenda che ha visto prima l'annuncio a mezzo stampa, poi la formulazione di alcune indicazioni («dodici vaccini obbligatori») e ora la presentazione del testo con numerosi emendamenti e correzioni al testo; chissà cosa dovremo votare in Aula. Ma andiamo con ordine, poiché nell'analisi degli articoli che in particolare vedono coinvolti gli istituti scolastici e il personale docente, all'interno degli articoli 3, 4 e 5, viene specificata la disciplina sugli effetti dell'inadempimento degli obblighi di vaccinazione relativamente ai servizi educativi, alle scuole e ai centri di formazione professionale regionale. In merito all'accesso, il presente decreto-legge opera una distinzione tra i servizi educativi per l'infanzia e le scuole dell'infanzia o cosiddette materne (ivi incluse quelle private), da un lato, e le restanti scuole come i centri di formazione professionale regionale, dall'altro. Per il primo ambito di strutture (scuole per l'infanzia e servizi educativi per l'infanzia), la presentazione della documentazione costituisce un requisito di accesso, mentre per il secondo ambito la mancata presentazione non preclude l'accesso alla scuola o agli esami. Già in questi pochi passaggi troviamo delle discrepanze tra infanzia, adolescenti e giovani studenti; il provvedimento appare dunque incostituzionale, poiché si pongono delle differenze di tutela sanitaria tra persone, tra bambini e adolescenti. Vi è poi l'emendamento della Commissione che propone una diversa scansione temporale, con la sostituzione di una nuova procedura, prevedendo che i dirigenti scolastici e i responsabili dei servizi educativi per l'infanzia e dei centri di formazione professionale regionale siano tenuti, all'atto dell'iscrizione del minore di età compresa tra zero e sedici anni, a richiedere ai genitori esercenti la responsabilità genitoriale di fornire un'attestazione o un impegno entro il 10 settembre 2017. Tale termine può essere differito sino al 31 ottobre 2017. Sarebbe quanto meno opportuno che valutiate il fatto che il termine del 10 settembre è assolutamente incongruo, visto che numerose scuole hanno date d'iscrizione che possono essere antecedenti al 10 settembre. È assurdo poi come la responsabilità della vaccinazione obbligatoria ricada solo e soprattutto sulla responsabilità dei genitori e, a cascata, dei docenti e dei dirigenti. Non ci si è posto minimamente il dubbio che questa responsabilità non ha senso che ricada su genitori e sui docenti, quando vi sono ritardi e inadeguatezze enormi in numerosi presidi sanitari, presenti in tutto il territorio sanitario. Abbiamo anche un magnifico emendamento che propone di introdurre, in via transitoria, l'esonero dall'insegnamento di un docente per ogni istituzione scolastica; tale esonero viene disposto per l'anno scolastico 2017-2018. E con quali finanziamenti? Sempre tramite il Fondo per l'arricchimento e l'ampliamento dell'offerta formativa. Ecco che si prevedono ulteriori tagli alla didattica; meglio mantenere tutti ignoranti. Vi è poi il vergognoso emendamento che propone di consentire al Ministero della salute di avvalersi di un contingente fino a 20 unità di personale di altri Dicasteri in posizione di comando, al fine di definire le procedure intese al ristoro dei soggetti danneggiati da trasfusioni (tra questi ci sono anche i talassemici). Questo taglio ulteriore alla sanità pubblica è una vergogna, anche perché noi sappiamo in che condizioni sono gli ospedali pubblici di tutta Italia.
2017-07-13	FI	MauroMario	MAURO Mario (FI-PdL XVII). Signora Presidente, l'atto ispettivo è corredato da un contenuto di carattere amministrativo volto al monitoraggio dell'attività amministrativa collegata all'emanazione del decreto del Presidente del Consiglio dei ministri che fa riferimento alla legge n. 107 del 2015, ma è anche un atto che ha un significato politico. Credo che, nel dichiararmi parzialmente soddisfatto e lodando la struttura del Ministero e il Sottosegretario che in Aula ha voluto rendere noti alcuni dati chiave, non posso fare a meno di notare che c'è una data che dà il senso politico di questa vicenda, quella della posa in essere reale della parte più corposa, e che quindi corrisponde al senso del provvedimento: il 1° dicembre 2016. Si tratta di una data pericolosamente vicina al 4 dicembre 2016, e che forse doveva far significare che arrivava in tempo per poter mandare messaggi di contenuto politico che non solo non sono stati intesi, ma sono stati fortemente contraddetti. Lo dico perché l'incuria dei primi diciotto mesi è un tutt'uno con questo senso alternato di fare riferimento a un importante settore della vita pubblica del nostro Paese, la scuola, che, ripetendomi nelle espressioni che hanno descritto la mia interrogazione, ha bisogno di certezza del diritto e di reale cura per il destino di una generazione.
2017-07-19	LN	ArrigoniPaolo	Signor Presidente, questa sostanzialmente è una riproposizione di quanto contenuto nell'emendamento che prevedeva la soppressione del comma 3. Con questo emendamento chiediamo che la mancata presentazione del certificato di vaccinazione non inibisca l'accesso dei bambini da zero a sei anni al nido e alla scuola dell'infanzia. Vede, senatrice Puglisi, il suo ragionamento non regge. Lei vuole tutelare gli immunodepressi; avete tentato, ma è fallito clamorosamente il tentativo di far vaccinare gli operatori scolastici e gli operatori sanitari. Non ci avete pensato all'inizio, è crollato tutto perché non c'era la copertura finanziaria. Come vengono tutelati i bambini immunodepressi nelle scuole dell'obbligo, se i figli di coloro che frequentano le scuole elementari decidono, di fronte alla diffidenza che aumenterà in seguito a questo decreto-legge, di non far vaccinare i propri figli perché tanto, attraverso il pagamento della sanzione, potranno chiedere e ottenere l'iscrizione e la frequentazione dei propri figli alla scuola elementare? PRESIDENTE. Concluda, senatore. ARRIGONI (LN-Aut). Vista la diffidenza che aumenterà nei cittadini italiani a seguito della conversione di questo decreto-legge, temo che molte famiglie in difficoltà economica, in cui sia il padre che la madre hanno deciso di lavorare e di mandare il proprio figlio all'asilo nido, pensando a qualcuno che tenga occupato il proprio figlio, e che magari hanno immaginato anche di metterne in cantiere un secondo o un terzo, rinunceranno a mandare il proprio figlio all'asilo nido o a mettere in cantiere il secondo o il terzo figlio.
2017-07-19	LN	CandianiStefano	...consente di evitare degli errori che altrimenti si presentano macroscopici in questo provvedimento di legge. Bisogna garantire la scuola ai bambini da zero a sei anni, non si può pensare che questa sia un'età neutra. L'educazione, ma anche la stessa questione... PRESIDENTE. Grazie, senatore Candiani. CANDIANI (LN-Aut). Signor Presidente, io lancio questo appello: che il Ministro... PRESIDENTE. Va bene, l'ha lanciato. CANDIANI (LN-Aut). ...sia soppresso...
2017-07-19	M5S	BlundoRosettaEnza	Signora Presidente, colleghi, lo scorso 14 luglio, all'età di 99 anni, è venuto a mancare l'ex senatore Giovanni Pieraccini. Era nato a Viareggio il 25 novembre 1918. Giornalista, politico, appassionato di arte e musica, fu Ministro dei lavori pubblici per il Partito Socialista nel primo Governo Moro e anche Ministro della marina e Ministro della ricerca scientifica. Fondamentale per la sua crescita formativa e umana fu il liceo ginnasio «Carducci» di Viareggio, che lui frequentò. Una scuola che, nonostante la dittatura fascista, si distingueva per libertà, modernità e lungimiranza. Valori, questi, che hanno accompagnato la sua esistenza, tutta dedicata alla politica e alla cultura. Si avvicinò al socialismo durante la Resistenza, diventando direttore del quotidiano socialista «L'Avanti» dal 1958 al 1963. La sua carriera politica fu costantemente animata da una connessione sentimentale con il Paese ed i cittadini. Un episodio su tutti: nei giorni della straordinaria alluvione che colpì Firenze nel 1966, fu il primo esponente del Governo a recarsi sui luoghi della tragedia e a dare una testimonianza di vicinanza e conforto da parte delle istituzioni. Lasciò la politica attiva nel 1974, da fermo oppositore di quel graduale avvicinamento PCI-DC che secondo Moro e Berlinguer avrebbe dovuto condurre al compromesso storico. Da quel momento, dedicò tutto il suo tempo alla cultura. Nel 1986 fondò «Romaeuropa», dando vita al Romaeuropa Festival, ancora oggi uno dei primi dieci festival europei di cultura con partecipanti provenienti da molte nazioni. Grande cultore e promotore dell'arte, ha creato una vastissima rete di artisti, musicisti, letterati, anche stranieri, con i quali ha condotto molte battaglie culturali. Ha avuto rapporti stretti con grandi personalità: De Chirico e Calder fra gli artisti, Petrassi e Boulez fra i musicisti, Octavio Paz fra i letterati e poi col grande Federico Fellini. Ho avuto la fortuna di conoscerlo anch'io personalmente e di apprezzare il suo impegno per la musica, il suo amore per l'arte ed il suo guardare con curiosità e interesse a qualsiasi tipo di innovazione. Ho condiviso ed ho promosso uno dei suoi ultimi progetti, il tentativo di unificare i cinque festival musicali dedicati ai nostri grandi autori lirici: Verdi, Donizetti, Bellini, Puccini e Rossini, sia dal punto di vista organizzativo che promozionale, prevedendo la creazione di un unico brand, quello che lui sognava, perché l'Italia potesse riavere un grande punto di riferimento della cultura. Io ho il piacere di commemorarlo in quest'Aula e chiedo che almeno domani venga osservato un minuto di silenzio in suo ricordo.
2017-07-19	M5S	GaettiLuigi	Signor Presidente, già nella discussione generale ho affrontato questo problema e, rubando il copyright della Commissione, avevo sollevato la questione dell'autista di scuolabus che, secondo questa logica, andrebbe anch'esso vaccinato. Qui si crea però un problema enorme, perché sono coinvolte 1.300.000 persone. Io, che ho quasi sessant'anni e non ricordo quali vaccinazioni ho fatto, come faccio a testare? Chi deve pagare tutti gli esami anticorpali? In questo senso, avevo presentato un emendamento. Non ha alcun senso scrivere una cosa di questo tipo.
2017-07-19	M5S	MontevecchiMichela	Ci deve far parlare. PRESIDENTE. Senatrice Taverna, la prego di stare al suo posto. Grazie ai Questori per la collaborazione. MONTEVECCHI (M5S). Signor Presidente, interverrò in trenta secondi, per dire che tutto il Movimento 5 Stelle sottoscrive questo emendamento, perché crede profondamente nella lotta contro la dispersione scolastica. E la lotta contro la dispersione scolastica parte proprio dai primi anni di formazione, dai primi anni del nido e della scuola dell'infanzia; e lo sappiamo tutti molto bene. Per questa ragione tutto il Gruppo sottoscrive convintamente questo emendamento.
2017-07-19	M5S	MontevecchiMichela	Signor Presidente, mi riallaccio idealmente all'intervento della collega Mussini e chiedo sentitamente alla ministra Fedeli di ascoltarci, perché noi stiamo coprendo questo emendamento con il Fondo per l'arricchimento e l'ampliamento dell'offerta formativa e per gli interventi perequativi. Forse, ci siamo dimenticati che, oltre alla formazione, questo fondo serve anche per l'incremento dell'offerta formativa, per l'innalzamento della scolarità e per l'innalzamento del tasso di successo della scolarità. Nel decreto-legge sul Mezzogiorno abbiamo misure per la promozione del successo del tasso di scolarità e per il contrasto all'abbandono scolastico, che sono tutte cose che rientrano tra le attività alle quali dovrebbe attingere anche questo fondo. Nella buona scuola abbiamo un comma in cui noi chiediamo alle scuole di fare l'educazione alla cittadinanza...
2017-07-19	PD	PuglisiFrancesca	Questo è il grave problema che abbiamo dovuto affrontare in Emilia-Romagna, quando un bambino di un mese è morto di pertosse e quindi hanno iniziato a intervenire i Comuni e le Regioni. Voglio ricordare infine la sentenza del TAR del Friuli-Venezia Giulia del 20 gennaio, che dice con grande chiarezza che la libertà individuale deve retrocedere rispetto all'interesse pubblico di tutela della salute di tutti i bambini e del loro diritto di andare a scuola. Mi riferisco al diritto dei bambini più deboli, di quelli che non possono frequentare la scuola se gli altri non sono vaccinati.
2017-07-19	PD	PuglisiFrancesca	Signor Presidente, io sento qui alcuni colleghi sostenere il diritto di tutti i bambini e di tutte le bambine di poter frequentare l'asilo nido e la scuola dell'infanzia. Questo provvedimento ha esattamente questo scopo: permettere a chi non può prendere malattie infettive, che risulterebbero letali per bambini gravemente ammalati, di poter frequentare e accedere a un nido e a una scuola dell'infanzia o anche a una scuola dell'obbligo, perché chi può essere vaccinato non lo fa.
2017-07-20	LN	ArrigoniPaolo	Eppure, ci sono dei danneggiati, anche gravi: sono diverse centinaia, riconosciuti nel tempo anche da lei, ministro Lorenzin. Il 15 luglio 2015, rispondendo a una nostra interrogazione parlamentare (l'interrogazione 4-03638 ). E poi ci sono dei morti che hanno delle sentenze: come Paola, deceduta nell'ottobre 2009 a trentasette anni; come Giovanni Matteo, deceduto nel giugno 2016. Ho con me le lettere del Ministero della salute che lo certificano. Oppure come il piccolo Emiliano, deceduto a soli quindici mesi nel febbraio 2003. Quelli nominati sono solo alcuni dei morti documentati e riconosciuti con benefici e indennizzi dal Ministero della salute o dai tribunali italiani. Ma degli effetti collaterali e dei danni irreversibili da vaccini è vietato parlare, perché deve prevalere il pensiero dominante, che è arrivato persino a imporre la radiazione dal proprio ordine dei medici critici verso i vaccini. Tale punizione ha fatto persino esultare gli ipervaccinisti alla Burioni. Per voi non si deve parlare di quei vaccini che, attraverso il ricorso alle nanotecnologie, si scoprono inquinanti, con nanopolveri tossiche non biodegradabili, non biocompatibili; e non parlo solo degli adiuvanti. Questa, Ministro, non è antiscienza. È la vostra assenza di dubbi che preoccupa, come - ad esempio - sulle superficiali sperimentazioni dei vaccini, che dimostrano un'arroganza allarmante. Altro che spacciare l'obbligatorietà dei vaccini per il bene dei nostri figli e per la salute pubblica. La realtà è che la vicenda dei vaccini obbligatori è una scelta non fatta nell'interesse nazionale, ma parte da lontano. È stato deciso al Global Health Security Agenda, nel settembre 2014, a Washington, alla Casa Bianca dove, alla presenza di Obama, del ministro Lorenzin e del Presidente dell'Aifa è stato deciso che per cinque anni l'Italia avrebbe guidato le strategie e le campagne vaccinali nel mondo (è scritto sul sito del suo Ministero), assecondando così - lo sottolineo - l'interesse di qualche multinazionale del farmaco, ma sulla pelle dei cittadini, anzi dei bambini, magari con la complicità di qualche dirigente del suo Ministero in palese conflitto d'interesse. Irresponsabile da parte del Governo avere prestato l'Italia come paese cavia. Questo è grave, tenuto conto che non esiste alcun Paese in Europa con 12 vaccini obbligatori, ora ridotti a 10, e non si capisce secondo quali evidenze scientifiche; numero che resta comunque alto, soprattutto se somministrati nei primi mesi di vita del bambino! In questo senso sono irresponsabili le dichiarazioni rese in televisione dal sottosegretario Faraone - che non vedo - che ha affermato: «Non credo che il fatto che l'Italia sperimenti l'obbligatorietà anche su quel numero di vaccini debba essere considerato un fatto negativo». Ma siamo matti? Siamo matti? La sperimentazione è una cosa seria e deve essere fatta su base volontaria, attraverso un consenso informato, che deve seguire un'informazione seria, completa, che faccia accrescere la credibilità delle istituzioni. Così voi state violando le norme convenzionali di medicina. Così voi le istituzioni le state affossando! Con la fase emendativa il provvedimento è stato migliorato, ma mantiene tutta la sua gravità: permangono le misure coercitive con l'obbligo di 10 vaccini e, dunque, un piano di profilassi massiva, e rimane - e questo è grave - l'esclusione dal nido e dalla scuola dell'infanzia dei bambini da zero a sei anni se non sono stati vaccinati. Per le scuole dell'obbligo, invece, cara senatrice Puglisi, elementari e medie, c'è invece un altro regime: qui basta pagare la sanzione, per chi può permetterselo ovviamente, creando una disparità di censo e di classe.
2017-07-20	M5S	TavernaPaola	Ministro, tolga da questo decreto ogni coercizione e multa. L'attenzione sul problema del calo delle coperture vaccinali è stata, anche se in modo maldestro, attirata. Teniamo in piedi tutto quello che concerne l'Anagrafe vaccinale, la farmacovigilanza, ma anche la collaborazione con la scuola per raccogliere più velocemente i dati, considerando che solo oggi, nel 2017, si parla di un'Anagrafe nazionale, in maniera tale da garantire che, anche nelle classi dove vi siano soggetti fragili, vi sia la giusta garanzia di tutela.
2017-07-20	M5S	TavernaPaola	Poi avrebbe dovuto coprire tutte le coorti fino ai sedici anni e avrebbe dovuto chiedere che venissero vaccinati tutti coloro che appartengono al comparto della scuola e al comparto sanitario, cosa per la quale invece ci avete detto che non c'erano i soldi. Vaccinate i nostri figli perché potete ricattare i genitori e non vaccinate invece coloro dai quali vi aspettate un voto: siete sempre forti con i deboli, ma estremamente deboli con i forti.
2017-07-20	M5S	TavernaPaola	Signora Presidente, colleghi, sono più di quattro anni che è cominciata la nostra esperienza in Parlamento e ne abbiamo viste tante. Gli addetti ai lavori, funzionari, assistenti, dicono che una legislatura come questa non ha avuto precedenti. Volevate trasformarla in una Costituente: proprio voi, che siete la coda di decenni di abusi di potere ai danni del popolo italiano, fino a quello di non mandarci a votare, tra maggioranze ricostruite e ristrutturate, al solo scopo di non schiodare da una poltrona. Ma non eravate contenti. Dopo aver inanellato una serie interminabile di fallimenti (e ne ricordo alcuni: il jobs act, la buona scuola, la legge elettorale, miliardi e miliardi per salvare le banche, la truffa ai correntisti), non contenti, volevate concludere, come si dice a Roma, con il botto. E così avete fatto un bel decreto-legge sull'obbligo vaccinale, che con il clima che c'è nel Paese ha sortito l'effetto, quasi ovvio, di un boomerang che pagheremo tutti a caro prezzo. Vede, infatti, signor Ministro... ma, dov'è il Ministro? Mi perdoni, signora Presidente. PRESIDENTE. Si è allontanata un attimo. TAVERNA (M5S). Signora Presidente, ma sono le dichiarazione di voto! PRESIDENTE. La facciamo chiamare, ma comunque segnalo che il Governo è presente in Aula. TAVERNA (M5S). Sì, ma non credo che la ministra Fedeli possa essere la referente, pur avendo lei in qualche maniera appoggiato il provvedimento. Era forse più educato che il Ministro restasse seduta in Aula per le altre dichiarazioni di voto, assumendosi anche, in maniera più seria, la responsabilità di quanto sta combinando al Paese. Procedo comunque con il mio intervento: tanto, per chi è il Ministro...
2017-07-20	PD	DeBiasiEmiliaGrazia	Due: potenziamento della farmacosorveglianza, in modo netto e rigido. Tre: abbassamento delle sanzioni. Quattro: eliminazione del ricorso alla sottrazione della patria potestà. Cinque: istituzione dell'Anagrafe vaccinale nazionale. Sei: gare anche per i monocomponenti e loro utilizzo solo nei casi certificati di immunizzazione avvenuta per le altre malattie presenti nei vaccini combinati. Sette: attenzione al diritto alla salute dei minori non accompagnati. Otto: attenzione al diritto alla salute dei lavoratori della scuola e della sanità.
2017-07-25	M5S	MontevecchiMichela	Dicevo quindi che, siamo di fronte al solito assalto alla diligenza a fini elettorali. Vediamo un po' anche in quelli che sono gli ambiti di mia competenza cosa è successo. Ad esempio, abbiamo visto sbucare un emendamento, che prevede lo stanziamento per l'Accademia nazionale di Santa Cecilia di 4 milioni di euro per l'anno 2017 e di 250.000 euro, a regime, dal 2018 in poi. Ora ascoltate dove sono state prese le coperture per questa misura straordinaria volta a coprire le risorse necessarie per pagare gli emolumenti dei docenti dei corsi di perfezionamento: sono state prese dal Fondo unico per lo spettacolo dal vivo. Evviva! Quello è il pozzo senza fine, evidentemente, perché da lì si va sempre a prendere, come se in Commissione non avessimo appena licenziato un provvedimento che prevede addirittura un rafforzamento di quel Fondo. Ma poi, alla fine, quale sarà il risultato di questo rafforzamento se noi continuiamo ad attingere a piene mani da quel Fondo? L'altro pezzo di copertura - ascoltate bene - arriva dal Fondo "La buona scuola" per il miglioramento e la valorizzazione dell'istruzione scolastica. Evviva! Già nella buona scuola era prevista tutta una serie di misure a costo zero, ora andiamo a prendere, dalle risorse destinate, altri soldi per il contributo speciale all'Accademia nazionale di Santa Cecilia e un giorno scopriremo a chi stiamo facendo il favore. Tra l'altro, fa ridere tantissimo la motivazione data dalla ex sottosegretaria Vicari per l'inserimento di questa misura all'interno del decreto-legge per il Mezzogiorno, che ha detto che tanti insegnanti dei corsi di perfezionamento all'Accademia di Santa Cecilia sono maestri di musica del Sud e che, quindi, c'è una certa pertinenza con il decreto Mezzogiorno.
2017-07-25	PD	FerraraElena	Si sta facendo molto in queste Regioni, anche a seguito degli investimenti fatti in questi anni sulla scuola e sui servizi ad essa collegati. Ad esempio, la Campania ha visto, in due anni, un aumento del 20 per cento della copertura di aule. Si tratta di un trend positivo comune alla maggior parte delle Regioni meridionali: vediamo infatti un aumento del 15 per cento in Calabria, dell'11 per cento in Sicilia e del 10 per cento in Abruzzo. Va menzionata la Regione Puglia, che ha attivato un progetto pluriennale denominato "Diritti a scuola", riconosciuto dai progetti europei come buona pratica, grazie al quale il tasso di dispersione scolastica si è abbassato di due punti percentuali in cinque anni. È possibile intervenire ed avere risultati concreti, ma è necessario costruire sistemi di rete con gli enti locali, il privato sociale e gli enti culturali, come indica l'articolo 11 del decreto-legge in esame nell'ambito dei progetti del Programma operativo nazionale (PON). Oltre alle condizioni di povertà assoluta e relativa, sempre nel rapporto del Garante per l'infanzia e l'adolescenza, sono emersi segnali allarmanti per i casi di povertà educativa, in riferimento non solo al sistema di istruzione formale ed informale, ma anche rispetto al diritto alla crescita e allo sviluppo relazionale, affettivo ed emozionale. Ecco perché è più opportuno parlare di povertà educative. Nel nostro Paese, un minore su 10, tra i sei e i diciassette anni, nel 2016 non è mai andato al teatro o ad un museo, non ha mai visitato mostre, monumenti e siti archeologici, non ha fatto sport con assiduità. Sono sei su 10 coloro che non hanno svolto quattro o più delle attività menzionate e i picchi sono in Calabria, in Sicilia e in Campania. Quindi il decreto-legge al nostro esame entra proprio in questo merito. Riteniamo che sia stato davvero un elemento importante l'aver inserito questo focus sulla povertà educativa. L'articolo 12 del decreto-legge riguarda invece il costo standard per studente, che viene disciplinato come criterio di finanziamento delle università che, affiancato al criterio della spesa storica, ha la finalità di rendere il finanziamento statale, tramite la ripartizione del Fondo di funzionamento ordinario (FFO), coerente con il livello di efficienza dei costi sostenuti dagli atenei per erogare i propri servizi agli studenti. I lavori della Commissione in sede referente hanno raggiunto il risultato di arricchire il testo originario dell'articolo 12 del decreto-legge (ciò non è accaduta per l'articolo 11, per cui c'è stato di fatto un unico emendamento, mentre in questo caso abbiamo dovuto lavorare molto) con alcune importanti modifiche, che ne enfatizzano soprattutto i profili perequativi, nella direzione di avvantaggiare particolarmente le università del Mezzogiorno. In particolare, ricordo l'emendamento sulla dotazione standard della docenza, che la determina in modo che la stessa rimanga "costante" nell'ambito di un certo range di numerosità degli studenti per ogni classe di corso di studio. È stato precisato che i diversi contesti ai quali riferirsi per la valutazione della diversa capacità contributiva degli studenti iscritti all'università, con riguardo al reddito medio familiare della ripartizione territoriale ove ha sede l'ateneo, di norma a livello regionale, siano in particolare quelli «economici e territoriali». Ancora, è stato previsto che il costo standard per studente di ateneo sia moltiplicato per il numero di studenti regolarmente iscritti al corso di studio, cui si aggiungono, come è già stato detto in quest'Aula, anche gli studenti iscritti al primo anno fuori corso. Desidero ulteriormente focalizzare due punti e concludo. Il primo riguarda i cluster tecnologici nazionali. È stato approvato in Commissione un emendamento importante, che si occupa dei cluster tecnologici nazionali, quali strutture di supporto e di efficientamento per il coordinamento delle politiche di ricerca industriale a livello nazionale e locale, nonché di raccordo tra le misure promosse a livello centrale e regionale e, con riferimento alle Regioni del Mezzogiorno, anche come strumento facilitatore per l'attuazione e l'impiego degli interventi sul territorio. Si tratta di figure riconducibili a poli di innovazione di cui al Regolamento UE della Commissione, che dovranno presto assumere la forma di associazione riconosciuta o fondazione, ove già non costituiti in altra persona giuridica senza scopo di lucro. È previsto che ciascun cluster elabori un piano di azione triennale, aggiornato annualmente, nel quale descriva le attività che programma di svolgere, anche in chiave strategica, per il raggiungimento delle finalità, gli obiettivi, i risultati attesi, le tempistiche, gli aspetti organizzativi, le risorse necessarie, nonché il contesto territoriale degli interventi. All'interno del piano di azione triennale è inserita un'apposita sezione riferita al Mezzogiorno che, tenendo conto delle vocazioni produttive delle aree del Mezzogiorno, esplicita le azioni per la ricerca industriale, l'innovazione e il trasferimento tecnologico in favore delle suddette aree, oltre che le collaborazioni con i soggetti pubblici e privati, anche di altre Regioni, finalizzate al pieno coinvolgimento degli stessi per la concreta attuazione del piano di azione. Concludo facendo un riferimento, anche se è già stato ricordato, a un emendamento molto importante che andava di pari passo con un emendamento presentato dalla senatrice Puglisi e da tutto il Gruppo PD della Commissione 7ᵃ del Senato. È stato, invece, acquisito quello presentato dalla senatrice Montevecchi - ma questo ci fa piacere - per poter dare continuità alla deroga rispetto all'organico degli insegnanti anche per l'anno scolastico 2017-2018. Credo che non vadano strumentalizzati perché sono interventi trasversali e ci fa piacere che molto spesso, trattando di questi temi, si vada d'accordo. L'emendamento 15.0.40 della senatrice Puglisi prevedeva un'ulteriore misura. Il Governo e il MEF hanno accettato l'altro e quindi il nostro è risultato assorbito. Ripeto: siamo molto contenti e soddisfatti di aver potuto inserire nell'ambito di questo decreto-legge questa misura, che prima non era prevista, perché è senz'altro molto importante a seguito delle scosse che hanno segnato questo ultimo fine settimana.
2017-07-25	PD	FerraraElena	Sono temi che abbiamo affrontato con provvedimenti importanti del Governo che riguardano sia la scuola, sia gli affari sociali: pensiamo, per esempio, ai bandi per la povertà educativa che sono stati emanati quest'anno e porteranno risorse laddove ci sarà bisogno di lavorare in questo senso.
2017-07-26	PD	LaiBachisioSilvio	Il precedente provvedimento per la crescita del Sud è intervenuto su alcune urgenze immediate, dalla CIGS dell'ILVA, al tema del commissario unico per la depurazione, al rafforzamento del credito di imposta, estendendolo anche a territori che la legge di stabilità non aveva ricompreso, semplicemente per un calcolo differente del reddito medio, all'intervento importante a supporto della crisi internazionale dei porti dedicati al transhipment, con l'intervento sull'agenzia di ricollocamento e formazione dei lavoratori portuali. Ho ricordato il decreto-legge convertito quattro mesi fa per dire che il provvedimento oggi in esame non è l'unico intervento a favore del Sud. Infatti, nel corso di questa legislatura si è tentato di lavorare molto affinché la crisi del Sud, che è stata quella più avvertita dal Paese, potesse essere intanto attenuata. La scelta di intervenire sull'ILVA e il modo in cui il Governo precedente lo ha fatto - riconfermato da quello attuale - non è banale: significa mantenere in piedi le infrastrutture di base perché il sistema industriale e manifatturiero del Sud possa resistere. Rispetto al provvedimento del febbraio scorso, questo nuovo decreto-legge presenta interventi molto più importanti, in parte anche strutturali, che hanno rilevanza o ricadute essenziali per il Sud, anche a fronte di interventi che valgono su tutto il territorio nazionale (cito fra questi, ad esempio, l'intervento sull'università). Il decreto-legge coincide poi con dei dati pubblicati proprio ieri, già citati anche dal collega che mi ha preceduto, che giustificano e rafforzano l'esigenza di un riequilibrio delle politiche finanziarie verso il Mezzogiorno e di ulteriori investimenti sulle risorse umane presenti nel Sud. Noi possiamo guardare il Sud con i dati degli ultimi sette anni, con i dati degli ultimi quindici anni, ma in realtà possiamo anche guardarli con i dati degli ultimi due anni, che sono molto diversi e che segnano una ripresa che faremmo male a non guardare e a non coltivare con interventi specifici come quelli che sono presenti in questo decreto-legge, che forse non sono sufficienti, ma che sicuramente vanno nella direzione giusta. Se i dati pubblicati ieri sono reali - ed io penso che lo siano, altrimenti andrebbero confutati - le Regioni del Mezzogiorno nel 2016 sono cresciute più della media nazionale e niente ci fa pensare che nel 2017 questo non continui ad avvenire. Certo, il PIL cresce poco nel Paese, ma il fatto che cresca di più nelle Regioni del Mezzogiorno non è un segnale banale. Sale l' export nei primi tre mesi del 2017, che viaggia al 12,7 per cento contro il 9,7 nazionale, ma non tutti i dati sono ai livelli pre-crisi, quindi non abbiamo ancora recuperato i dati del 2007-2008. Questo fatto e la lentezza del recupero rendono certamente meno percepibile la fase positiva tra i cittadini, che comprensibilmente faticano a vedere che qualcosa sta ripartendo, soprattutto nel Mezzogiorno, che faticano ad acquisire la certezza nella propria prospettiva. Crescita del PIL e dell'industria sono però segnali importanti sui quali investire e continuare a lavorare. Guardiamo però il dato anche con le sue luci ed ombre. Crescono le imprese per numero e come capitale impegnato, quindi si rafforza il tessuto imprenditoriale del Mezzogiorno, ma a questa crescita non corrisponde proporzionalmente un aumento degli occupati, soprattutto non si mantiene il ritmo avuto nel 2015. Nei primi sei mesi del 2017, sono 55.000 i nuovi occupati nel Mezzogiorno, ma mancano ancora 400.000 occupati rispetto al 2007. È in crescita il numero di persone che cercano lavoro, ma il buco nero e profondo, che dobbiamo colmare, è soprattutto in quei giovani che non studiano né lavorano, né soprattutto cercano lavoro: per metà sono giovani senza titolo di studio, sono figli del disagio, dello smottamento del sistema formativo dopo la riforma del 1978, quando il sistema formativo professionale è passato alle Regioni e solo le Regioni del Nord sono riuscite a tenerlo in piedi come opportunità integrata alla scuola. Sono figli della rigidità dei sistemi scolastici di fronte alle periferie e alle piccole comunità dove la distanza mal si concilia con un reale ed acquisibile diritto allo studio. Numeri che diminuiscono certamente in questi anni, grazie al terreno recuperato dalla scuola e dalla università ma ancora siamo ad 1,8 milioni di persone sotto i trentacinque anni in questa condizione nel Mezzogiorno. In sintesi, come effetto di un processo di selezione violenta, dalla crisi nel Mezzogiorno esce un tessuto economico con meno imprese, piccole ma più strutturate. Una selezione violenta che ha ridotto il numero delle imprese e ha ridotto in proporzione gli occupati, ha lasciato in piedi le aziende più solide, più forti ed efficienti, che ora sono patrimonializzate, meno indebitate e più bancabili. Imprese manifatturiere, come mostrano i dati sul valore aggiunto, ma anche imprese che crescono con la crescita di cultura e turismo, nonostante le amministrazioni pubbliche del Sud sulla cultura spendano - o possano spendere - solo quattro euro pro capite contro i 13 del Nord; nonostante questo, le aziende e le imprese nel Mezzogiorno in questi campi crescono grazie ad un risorgimento del capitale archeologico e culturale del Mezzogiorno. E sempre per il Mezzogiorno c'è ancora una piccola luce che voglio segnalare: sono il 30 per cento le start-up innovative contro il 26 per cento del Centro-Nord. Certo, sono piccoli segnali che, tra l'altro, si inseriscono in un Mezzogiorno che non è tutto uguale. Sbaglieremmo a pensarlo come un unico grande territorio. In realtà, l'elemento costante in tale territorio è che le Regioni sono agli ultimi posti in Italia e in Europa per indice di competitività. Un indice, però, che non dipende soltanto da fattori endogeni, cioè dalla qualità delle amministrazioni locali, ma anche dal fatto che dal 2001 al 2015 - la prima grande eccezione - è costantemente aumentata la differenza tra la spesa pubblica per il Nord e quella per il Sud, con un divario crescente. Tra l'altro, nel Mezzogiorno, quella che dovrebbe essere una spesa aggiuntiva e non sostitutiva, cioè quella che deriva dai fondi strutturali, in realtà rappresenta più del 60 per cento della spesa in conto capitale. E non aiuta il fatto che negli anni di transizione, come il 2014 e il 2015, vi sia stato un rallentamento impressionante anche delle risorse europee. Bene. Se nonostante questi limiti, nonostante la lentezza della spesa, nonostante questi vincoli infrastrutturali che esistono e sono certi, un aumento minimo dell'attenzione, come quello di questi ultimi due o tre anni, ha portato ad un miglioramento delle condizioni di crescita del Mezzogiorno, ciò significa che il potenziale del Mezzogiorno ha ampi margini di miglioramento e di correzione dei punti deboli. Ora dobbiamo ragionare sul fatto che sono veri quei dati che dicono che il Mezzogiorno ha degli elementi che sono lontanissimi dalla media italiana. I colleghi che mi hanno preceduto citavano il tasso di occupazione. Per il progetto Europa 2020, l'Italia ha un obiettivo tra il 67 e il 69 per cento a fronte di Regioni del Mezzogiorno che viaggiano con numeri decisamente più bassi, dal 58 per cento dell'Abruzzo fino al 43 della Sicilia. Cito, inoltre i dati dell'abbandono scolastico e dei laureati secondo i quali quasi tutte le Regioni del Mezzogiorno sono sotto la media nazionale. Questi, però, sono dati obbiettivi che vanno riconfigurati rispetto al fatto che, a causa della crisi che lo ha colpito, il Mezzogiorno ha bisogno di più tempo per ripartire. Non sono obiettivi irraggiungibili e lo dimostrano i miglioramenti di questi anni. Tutto questo, il fatto che vi siano punti precisi sui quali intervenire e il fatto che si possa lavorare diversificando i territori pur avendo un quadro comune di riferimento, motiva le scelte principali presenti in questo decreto-legge. Certo, noi avremo bisogno, per il Mezzogiorno, di un vero New Deal. Sappiamo che l'Italia riesce ad essere competitiva quando sa essere innovativa, versatile, creativa. Quando punta sulla forza dei territori, quando sa diversificare, quando sa valorizzare i suoi talenti e quando punta sulla bellezza della sua storia, della sua cultura, dei suoi paesaggi, delle sue produzioni. Nel Mezzogiorno tutto questo c'è, nel profondo, e c'è un embrione di consapevolezza che può permettere di far ripartire il territorio. Lo dimostrano i dati sul turismo, lo dimostrano quelle aziende che hanno sfidato la crisi sulle eccellenze, sulla cura del territorio, sui prodotti di qualità, su brand innovativi. Si tratta di far emergere il Sud che già c'è, restituendo fiducia, valorizzando la legalità, sostenendone l'azione. Questo decreto-legge non è forse quello che fa partire un New Deal per il Mezzogiorno, ma di certo contribuisce all'idea che si può investire sul Mezzogiorno e che le risorse europee che, negli anni, non sempre siamo stati coerenti e capaci di investire in maniera visibile, e anzi facendolo spesso in maniera troppo dispersiva, tornano ad avere obiettivi chiari, condivisi, visibili e percepibili dalla popolazione. Cito solo tre tra i tanti interventi contenuti nel decreto-legge al nostro esame, perché penso che meritino di essere segnalati. «Resto al Sud» non è una cosa inutile. È uno sforzo a coltivare una sensibilità manifatturiera che esiste e che emerge per microimprese personali. Sì, anche le imprese piccole possono diventare grandi, ma se non sono piccole almeno quando partono è difficile che possano crescere. Ma c'è lo spazio anche perché si possano costruire società che moltiplichino potenzialità e capitali. Resto al Sud è anche uno sforzo per mantenere nel Mezzogiorno giovani, intelligenze o talenti o per richiamarli se stanno facendo i camerieri all'estero, perché trovino lo spazio per provare o riprovare nella loro terra. Alcune migliaia di euro a testa, 40.000 fino a un massimo di 200.000, un terzo a fondo perduto e due terzi da restituire senza interessi in otto anni; non sono pochi, non sono molti, mi rendo conto, ma sono quello che serve per far partire piccole iniziative innovative e manifatturiere. Se posso suggerire una cosa al Governo, penso che questa sia una misura nazionale importante, che necessita di essere sperimentata e, se positiva, non deve essere occasionale e finire dopo tre anni. Occorre stabilizzare infatti norme come queste perché possano avervi accesso non solo chi oggi è pronto, magari per motivi familiari, perché in famiglia si fa impresa, piuttosto che per capacità personale. Non deve essere una misura spot, ma una misura che nel tempo deve trovare una stabilizzazione, se condivisa, anche con le correzioni necessarie ed oltre l'obiettivo delle 100.000 nuove imprese. Occorre farlo per una generazione intera che in questi dieci anni di crisi è stata esclusa e ha fame di un'opportunità. È in questa direzione che va anche la misura, che ho molto condiviso, di estensione alle Regioni per finanziare le imprese secondo una graduatoria regionale. Anche lì per evitare che ogni Regione faccia un suo percorso per aiutare l'impresa giovanile; meglio che sia un percorso visibile, di tenuta nazionale, di visibilità e strutturazione nazionale, trasparente, a cui accedere attraverso le risorse che ogni Regione mette a disposizione per quelle aziende che, pur selezionate e approvate nel piano di impresa, non trovino copertura economica. Non so se è un'attenzione eccessiva ai giovani, ma se noi non recuperiamo i ragazzi fino ai trentacinque anni, quella generazione perduta non ritroverà il senso di stare nella sua terra. In questa direzione è giusto l'intervento denominato "Banca della terra"; un intervento che considero simbolico, ma che può essere determinante. È una buona prassi già fatta da alcune Regioni che viene estesa sul piano nazionale. È un intervento simbolico, ma non possiamo negare che l'agricoltura oggi rappresenta non soltanto una moda per il Paese, ma una necessità e una frontiera professionale, una frontiera della produzione innovativa e della ricerca perché tutto il mondo ha fame e ha bisogno della nostra capacità di produrre agricoltura avanzata per noi e per il resto del mondo. Occorrerà vigilare, Ministro, affinché questa iniziativa non resti inattuata da parte dei Comuni soltanto per l'assenza di risorse o per l'assenza di spinta o di controllo. Ci sono molte terre non utilizzate e bisogna fare in fretta perché i tempi di questa iniziativa si concilino con le attese. Vorrei soffermarmi infine sulle Zone economiche speciali (ZES), che sono regolamentate con questa normativa e da tempo attese. Come ha detto il relatore, si è partiti con un'ipotesi iniziale di tre Zone economiche speciali, corrispondenti ai tre principali porti del Mezzogiorno. Il Governo ha invece avanzato la proposta, che è stata poi estesa dalla Commissione, di dare almeno un'opportunità per Regione con l'idea di una rete. Certo, fare rete è più difficile che avere solo un grande porto come nei sistemi del Nord, è più complesso e complicato, ma noi abbiamo bisogno, proprio per la diversità e l'articolazione delle varie zone, che ogni territorio non si senta abbandonato, che non ci siano scelte escludenti, ma scelte includenti. Con il tempo si vedrà se quelle iniziative si trasformeranno in struttura fattiva. È stato altresì giusto estendere l'opportunità anche al Molise e all'Abruzzo. Le ZES non sono rivoluzionarie, ma misure concrete e chiare se le prendiamo con la nettezza che la norma rappresenta. Si tratta di territori con corridoi doganali semplificati, con protocolli che rendono veloci le transazioni amministrative e, quindi, di fatto, a burocrazia zero. Sono luoghi dove la cosiddetta Visco Sud, il credito d'imposta, può essere estesa per durata ed entità con processi più importanti per dimensioni, anche fino ai 50 milioni; sono guidati dalle nuove autorità portuali e si possono estendere nell'ambito delle stesse anche comprendendo più porti, se queste li contengono. Sono una panacea delle difficoltà del tessuto imprenditoriale del Mezzogiorno? No, perché si tratta di una misura selettiva, destinata però esattamente a due punti deboli del sistema imprenditoriale del Mezzogiorno. È una misura selettiva destinata alle aziende che hanno interesse ad esportare o importare e che vedono nella semplificazione e nell'accelerazione dei processi doganali un forte vantaggio competitivo. Insomma, è una misura che stimola esportazioni e importazioni e cerca di ridurre i costi e la complessità delle relative transazioni. È certamente positivo lo sforzo di rafforzare le opportunità di Regioni deboli e fragili senza escludere nessuna delle vocazioni possibili. Altrettanto utile è il tentativo (penso anch'io che si potesse arrivare a dieci anni, ma sette anni sono importanti) di limitare l'azzardo morale di chi cerca, nel breve tempo, di ottenere finanziamenti e poi andare via, anche se in realtà qui stiamo parlando non di finanziamenti, ma della possibilità di avvalersi di crediti di imposta. Pertanto si tratta di un dato limitato. Infine, vi sono le norme sull'università, che riguardano tutto il sistema universitario italiano. Introdotte dal Governo per rispondere a una sentenza della Corte Costituzionale, è stata l'occasione per il Parlamento anche per correggere i quattro anni precedenti, nei quali il Fondo universitario nazionale ha generato ingiuste o profonde differenze tra le università del Nord e quelle del Sud, che vengono in parte recuperate sia nel testo iniziale del provvedimento, ma ancor di più con gli emendamenti approvati in Commissione ed elaborati in collaborazione con l'8ᵃ Commissione. Si tratta di differenze che negli ultimi quattro anni si sono generate per l'applicazione di parametri uguali tra università del Sud e università del Nord che non possono competere tra loro per vari fattori: per dimensione e localizzazione, isolamento, tempi di connessione, densità di popolazione e opportunità lavorative post laurea. Insomma, il rischio è che a pagare questo costo fossero i giovani del Sud piuttosto che chi dirige queste università. In questo caso i correttivi inseriti in Commissione aprono una nuova stagione che restituisce proporzionalità all'applicazione del costo standard, attenuando alcune rigidità e inserendo alcune flessibilità. Non viene restituito ciò che è stato tolto, ma si riporta il finanziamento nazionale in un quadro di maggiore giustizia e solidarietà, attendendo in un tempo breve che il processo virtuoso, che si è in parte già attivato e che ha visto molte università del Mezzogiorno avviare un processo di innovazione, crescita e rafforzamento, possa arrivare a risultati migliori e con livelli di graduatoria molto più elevati. Sono molti altri gli interventi contenuti in questo decreto-legge. Certo, non siamo ancora a un vero quadro globale di interventi, ma certamente il provvedimento al nostro esame, con misure strutturali e sperimentazioni importanti e con risposte alla parte più giovane della popolazione e ai segmenti innovativi delle imprese, dà una prima risposta ed è un primo passo verso il New Deal di cui il Mezzogiorno d'Italia ha bisogno.
2017-07-27	M5S	LezziBarbara	Senatrice Bencini, silenzio! LEZZI (M5S). Una che promette di restituire i soldi e se li tiene, cosa volete che faccia di fronte a me? Non ha la forza di parlare perché, quando dico la verità, vi alzate tutti! Questa è la verità. Vi rode! PRESIDENTE. Qual è la verità? Nessuno ha la verità. Senatrice Lezzi, non provochi singoli senatori e Gruppi parlamentari. Si attenga al merito della questione e del provvedimento. LEZZI (M5S). Questo è il merito della questione. PUPPATO (PD). Non lo è affatto. Non sai di cosa stai parlando! PRESIDENTE. Senatrice Puppato, la invito a fare silenzio. LEZZI (M5S). Invito la senatrice Puppato a fare una passeggiata in piazza in Veneto! PRESIDENTE. Invito la senatrice Lezzi a non additare i singoli senatori e membri di questa Assemblea che meritano rispetto. LEZZI (M5S). Magari la passeggiata se la fa anche tra gli italiani ai quali alzano le tasse, infliggono tagli alla sanità, alla scuola, alla ricerca, all'innovazione e danno 17 miliardi a Veneto Banca. Io voglio sapere se poi questi daranno i soldi a famiglie e imprese, anziché agli amici vostri
2017-08-02	LN	ConsiglioNunziante	Signora Presidente, siamo di fronte all'ennesima fiducia - ormai abbiamo perso il conto - che svilisce ulteriormente il ruolo del Senato e ci fa arrabbiare inutilmente, perché il rapporto franco e onesto, certamente mai accomodante, che ci ha contraddistinto in Commissione, non meritava questo ulteriore epilogo. Sono stati presentati pochissimi emendamenti, neppure uno ostruzionistico, tutti insistenti nel merito. Eppure il Governo manca di rispetto soprattutto ai cittadini, umiliandoli, perché priva la loro rappresentanza politica della possibilità di esprimersi. Se dovessimo prestare attenzione ai lavori parlamentari, non si può non costatare la presenza di un ricorso alla questione di fiducia, che è a dir poco astuto. Tale atteggiamento è talmente frequente, che ormai la posizione della questione di fiducia è percepita come un'effettiva e costante procedura legislativa nazionale. Questo massiccio abuso della fiducia parlamentare fa cessare quel carattere positivo e nobile di garanzia dell'azione governativa, sostituendosi con una forma negativa e sprezzante, tanto da sfociare in atteggiamenti di arroganza e superbia del potere esecutivo nei confronti di quello legislativo. Viene da pensare che ci sia un imbarazzante ricatto politico nei confronti dell'Assemblea parlamentare, perché dal voto sul provvedimento in esame dipende la vita dell'intero Esecutivo. Questo è estremamente chiaro ed è altrettanto chiaro che negli ultimi mesi non ci siano stati rapporti sereni, all'interno della maggioranza, per ciò che riguarda tale provvedimento. Il provvedimento è all'esame del Parlamento ormai da due anni e mezzo. Si sarebbe potuto fare sicuramente meglio e prima. Di sicuro questa farraginosità e questa lungaggine dovrebbero fare scuola per le prossime leggi sulla concorrenza. Un esame parlamentare durato quasi due anni e mezzo ha portato a far perdere l'idea che quella in esame sia una legge annuale sulla concorrenza, perché è diventata biennale, quasi triennale. Il provvedimento in esame non è più una legge organica, frutto delle segnalazioni dell'Autorità garante della concorrenza e del mercato e quella che nel testo originale sarebbe dovuta essere una sorta di legge di manutenzione annuale, in effetti è diventata un contenitore in cui è stato infilato di tutto. Signora Presidente, se la concorrenza è quella condizione nella quale più imprese competono nello stesso mercato, producendo gli stessi beni o servizi, per soddisfare una pluralità di acquirenti in concorrenza e nella quale nessuno degli operatori è in grado di influenzare, con le proprie decisioni, l'andamento delle contrattazioni, ciò pare forse l'obiettivo che ci si era prefissati, ma certamente, guardando il risultato della legge che ci apprestiamo a votare, tale obiettivo non è stato né rispettato né raggiunto. Le liberalizzazioni sono molto spesso considerate necessarie, strategiche e utili per uscire dalla recessione. Oltre alle indicazioni provenienti dall'Autorità antitrust e dalle direttive europee, nel provvedimento in esame si vende una ricetta per uscire dalla crisi e non fa nulla se l'articolato del disegno di legge non sempre abbia basi solide e determinate da considerazioni tecniche, ma sia legato alle grandi lobby, ai grandi gruppi e alle immancabili ideologie politiche di cui le due Camere non sembrano poter fare a meno. Verrebbe allora da pensare che, in base al colore politico del Governo in carica in un dato momento, si tira e si stiracchia la legge n. 99 del 2009 alla bisogna e come meglio si crede. L'introduzione di una maggiore concorrenza all'interno di un sistema può scardinare le varie lobby e i trust, per fare in modo che si obblighino i produttori unici di un dato servizio a stare sul mercato e a confrontarsi con i diritti dei consumatori. Un regime concorrenziale è favorevole a tutti, ai consumatori e ai produttori, che avrebbero tutto da guadagnare da un adeguamento della loro offerta e della loro competitività: questa è la base del ragionamento. Dunque, signora Presidente, abbiamo sbagliato comunicazione; o meglio, tutti coloro che hanno manifestato e scioperato in questi mesi lo hanno fatto senza sapere che perdere il lavoro o quello che hanno costruito negli anni sarebbe stato solo l'inizio del loro nuovo benessere. Chiediamo scusa per non essere stati capaci di trasmettere questa sensazione bellissima. Molto cattivi samaritani considerano oggi il libero scambio e le politiche di libero mercato come la panacea di tutti i mali. La Banca mondiale, secondo i suoi studi sulla facilità di fare business, colloca il nostro Paese all'87º posto su 183: l'Italia ha dunque perso quasi quattro posizioni rispetto all'anno scorso. Nella velocità dei permessi edilizi siamo al 96º posto, nell'allacciamento alle reti elettriche al 109º posto, per l'accesso al credito al 98º posto. Non brilliamo per nulla per i tempi di apertura delle imprese. Siamo al 134º posto per facilità di pagare le tasse, anche se sembra un po' troppo. Si impiegano duecentottantacinque ore all'anno per adempimenti fiscali. Non siamo in grado di gestire i nostri rifiuti, le nostre carceri, il nostro approvvigionamento energetico e abbiamo visto anche cosa succede con l'acqua dopo soli due mesi che non piove. Non siamo in grado di gestire i conflitti con le grandi opere e non siamo neppure capaci di fare una politica industriale. Siamo alla politica industriale 4.0 e non ho visto la fine della 2.0; mi sono perso probabilmente per strada la 3.0. L'abbiamo saltata a piè pari. Non abbiamo voluto o saputo cambiare la scuola. Le privatizzazioni sono state fatte male e le liberalizzazioni le stiamo facendo anche peggio. Si è parlato di presenza di barriera alla competizione, di insufficienza di trasparenza, di raccomandazione della Commissione europea per quanto riguarda ciò che dovevamo fare. Per la verità, questo provvedimento interviene in merito solo a qualche punto segnalato dall'Autorità. Si tratta di punti certamente importanti come la RC Auto, i fondi pensioni, i servizi postali e le questioni legate alle comunicazioni. Per quanto ci riguarda, forse le cose potevano essere fatte un pochino meglio, ascoltando anche le minoranze, che non è una bruttissima cosa. Voi della maggioranza avreste dovuto cercare di mettervi davvero dall'altra parte del tavolo, dove si siedono i cittadini, che notoriamente sono anche i consumatori e i fruitori di servizi. Aboliamo questa benedetta Bolkestein e rivediamo tutto il Trattato. L'Italia ha le sue tradizioni, la sua economia e la sua cultura nazionale ed è il Paese dove il piccolo è bello; è anche - occorre dirlo - il Paese dei campanili e delle corporazioni, che non è sempre un termine negativo se si fa riferimento alla trasmissione di un lavoro dal padre al figlio. Si è, infatti, notato che certe categorie in Italia erano particolarmente in affanno ad aprirsi all'Europa. Ciò è avvenuto perché le piccole dimensioni dell'azienda familiare la rendono inadatta a competere perché, per natura, molto venerabile. I tassisti, i balneari e gli ambulanti e tanti altri sono spaventati dal dover competere sulle licenze con aziende più grandi. Sono certamente più grandi per dimensioni, ma non so se dotate di competenze e capacità. La grandezza, però, li ha sicuramente spaventati. Questo disegno di legge quale effetto avrà sull'economia, sui cittadini, sui contribuenti, sui consumatori e produttori? Quanti punti di PIL pensate di recuperare? Quanti nuovi assunti? L'apertura dei mercati ci sarà per gli altri, probabilmente. La Bolkestein ha creato solamente uno sfacelo sotto questo aspetto. Ci sono aziende che chiudono e delocalizzano e poi smettetela di parlare del cuneo fiscale. Ci venite ancora a raccontare che lo 0,1-0,2 per cento sono qualcosa di positivo. Su questo disegno di legge è intervenuto a vario titolo il sottosegretario allo sviluppo economico Antonio Gentile, che è qua ad ascoltarci e di questo lo ringraziamo. Gli ha fatto eco il primo ministro Gentiloni Silveri. Entrambi hanno chiesto un'approvazione rapida e non sono stati, forse, grandi profeti: pensiamo di dover e poter chiudere con un passaggio rapidissimo in Commissione. In Commissione abbiamo svolto circa due anni di discussione ed abbiamo perso il conto delle audizioni. Pensavamo che, dopo otto o nove mesi dalla sua approvazione in 10ᵃ Commissione, il provvedimento fosse maturo, ma magari non lo è, e allora lo farete maturare come le banane nella cella della fiducia. E così è stato. L'articolo 47 della legge n. 99 del 2009 prevede che annualmente ci sia un provvedimento per il mercato e la concorrenza: si tratta di una finalità che pare sicuramente ottima e dovrebbe risolvere e rimuovere i tanti ostacoli, i freni che restano nei mercati dei prodotti e dei servizi. Ma questa legge di annuale ha ben poco. È un provvedimento che ha palesato molte contraddizioni nell'approccio che la maggioranza ha avuto nel venire a capo di un testo condiviso. L'esame svolto ha chiaramente messo a nudo i vari portatori di interesse e soprattutto le grandi lobby. Come dicevamo, c'è stata una serie infinita di audizioni, certamente necessarie, ma a volte in limpida divergenza, in base agli interessati e agli auditi che venivano in Commissione. Si è detto che questo disegno di legge sulla concorrenza è stato rimesso sui binari: è come dire che era abbondantemente deragliato e quindi aveva perso quella linea guida che la legge n. 99 aveva fissato. Nei quattro passaggi presso le due Aule parlamentari abbiamo espresso voto contrario e faremo lo stesso anche in questo passaggio. Concludo con una chiosa. Visto che mancano alcuni mesi alla fine di questa legislatura, chiediamo che, finito l' iter di questo disegno di legge, si riprendano i temi principali: la disoccupazione è al 13-14 per cento mentre quella giovanile è al 42-43 per cento; vi sono i problemi del lavoro e dell'immigrazione. Inoltre, vi chiedo di farmi un favore: cercate di dire a Boeri di stare zitto, perché quando parla fa solamente casino. Con questo, ho terminato il mio intervento.
2017-09-13	M5S	DonnoDaniela	Signor Presidente, l'amore non uccide. Qualche giorno fa la famiglia Durini denuncia la scomparsa di Noemi, una ragazza di sedici anni di Specchia, un comune di poco meno di 5.000 abitanti in provincia di Lecce. A nulla sono servite le febbrili ricerche nei giorni passati nei casolari abbandonati, nelle grotte, nelle strade sterrate, nei pozzi e nelle campagne del Paese. La giovane vita di Noemi, purtroppo, è stata interrotta. Oggi il suo corpo è stato ritrovato a Castrignano del Capo, in località San Giuseppe, in provincia di Lecce. Si tratta, a quanto pare, dell'ennesima e drammatica storia di violenza sulle donne perché i giornali ci dicono che Noemi non è caduta, non si è procurata da sola la morte, ma è stata uccisa da un ragazzo di diciassette anni, il suo ragazzo, che sembra abbia confessato l'omicidio. L'amore non uccide. Secondo le ultime notizie, infatti, gli investigatori sono stati portati sul posto proprio dal fidanzato, ora indagato, insieme al padre, per omicidio volontario. L'amore non uccide. Una vicenda di inaudita brutalità che lascia senza parole e che riapre una drammatica ferita. In Italia, ogni due giorni, una donna viene uccisa. Ogni anno si conta un elenco impressionante di aggressioni, persecuzioni, maltrattamenti e abusi di ogni tipo. Numeri che fanno impressione, soprattutto perché, nella maggior parte dei casi, il nemico si trova tra le mura domestiche, tra quelli che dovrebbero essere i propri affetti. L'amore non uccide. Noemi, piccola ragazza dai mille sogni, non tornerà più a scuola, non uscirà più con i suoi amici, non valicherà i traguardi e le difficoltà della vita, perché la cieca violenza ha prevalso su tutto, scavando un solco doloroso. L'amore non uccide. Alla famiglia di Noemi, ai suoi amici e a chi le voleva davvero ben va il nostro abbraccio e il profondo cordoglio. Oggi si è scritta un'altra tremenda pagina di odio e prepotenza. L'amore non uccide.
2017-09-13	M5S	LezziBarbara	Signora Presidente, questa mattina ho avuto modo di ascoltare sia i relatori, che il vice ministro Morando. Tuttavia, per molti aspetti ho avuto la sensazione di riascoltare sempre la solita propaganda, come quando si scrivono i tweet e si fa il solito gioco con i numeri, prendendo soltanto quelli che più convengono alla maggioranza e al Governo per ostentare capacità e successi che di fatto noi riteniamo non ci siano. Perché dico questo? Perché, ogni volta, c'è un autoincensarsi, soprattutto da parte dell'elegante ex Premier, ora segretario del Partito Democratico, che incensa i suoi 1.000 giorni di Governo e le riforme adottate. Vorrei ben capire di quali riforme si parla, perché la riforma della pubblica amministrazione è stata parzialmente bocciata, quella della scuola ha costretto a imbarazzanti migrazioni la maggior parte dei docenti, per non parlare della scarsa gratificazione per quanto riguarda gli studenti e, quanto alle riforme istituzionali, e abbiamo la riforma costituzionale, anch'essa bocciata. Rimarrebbe magari il jobs act. Anche qui, si rimpallano i successi da Gentiloni Silveri, a Padoan, a Poletti, Calenda e Renzi. Tutti sono impegnati a scrivere tweet, ma nessuno ci dice che la misura contenuta nella legge di bilancio, legata al jobs act, che ci è costato oltre 20 miliardi di euro, ha portato il livello di disoccupazione a un gap maggiore rispetto alla media europea. Cosa voglio dire? Quando il Governo Renzi si è insediato, in Italia il tasso di disoccupazione era pari al 12,9 per cento, mentre la media europea era del 12 per cento; quindi, il differenziale era pari allo 0,9 per cento. Ora, invece, il differenziale è del 2,2 per cento. Sto dicendo che il gap è più che raddoppiato, a fronte di oltre 20 miliardi di spesa pubblica, perché, chiaramente, tutti abbiamo pagato lo spot della decontribuzione, che, peraltro, è stato fatto a fronte dell'abolizione di una norma strutturale. Ritornando alla riforma del jobs act, questa avrebbe dovuto eliminare il precariato, eppure i dati del secondo trimestre ci dicono che, con riferimento ai nuovi assunti, otto su dieci sono a tempo determinato: questo non è altro che la certificazione dell'unica riforma di Renzi rimasta in piedi. Magari si parla anche della produzione industriale. Ricordo che nel giugno scorso in una serie di tweet si è scritto che c'era, finalmente, un dato significativo e decisivo, pari a un aumento dell'1,1 per cento. Giusto. Tale dato si riferiva a un incremento rispetto al maggio del 2017, quindi da un mese all'altro. Qualche giorno fa sono usciti i nuovi dati dell'INPS e sento tuonare Gentiloni Silveri, Renzi, Calenda e compagnia cantante rispetto a un +4,4 per cento. Ebbene, rimango basita, mi chiedo: dove prendono questo dato? È giusto +4,4 per cento, ma è un dato tendenziale luglio 2016 su luglio 2017. Allora, sarebbe stato interessante dire che a giugno 2017 rispetto a giugno del 2016 la crescita era del 5,2 per cento, quindi siamo scesi al 4,4. Sarebbe più responsabile e più maturo fare i conti come si devono fare, quindi mese con mese. Allora, se a giugno abbiamo avuto un +1,1, che è un dato significativo, un incremento deciso che ha portato un buon contributo alla produzione industriale (ma bisogna considerare anche la componente energetica perché, volenti o nolenti, è così, signori, e basta andare a leggere anche il rapporto Terna per sapere il perché), arriviamo a luglio e la crescita congiunturale, ossia mese su mese, è dello 0,1 per cento. Allora, signori, dal momento che siete così affezionati agli "zero virgola" perché l'elegante ex Premier non ha twittato che la crescita della produzione industriale è stata dello 0,1 per cento? Ma voglio scendere ancora più nel particolare, rispetto alla produzione industriale, perché è molto interessante valutare anche l'indice dei dati destagionalizzati. Sono dati che si trovano facilmente sul sito dell'ISTAT e ci dicono che, considerato 100 il dato 2010, che è l'anno di riferimento, siamo a 96,9. Quindi, siamo ancora distanti però stiamo cercando di avvicinarci al 100 del 2010. Ma se guardiamo un po' tutta la progressione, vediamo che a dicembre 2016 - e di questo devo rendere merito, purtroppo, a Renzi - eravamo già a 96,2, e a gennaio c'è stata una contrazione decisiva e poi c'è stata una contrazione in aprile che ci aveva portato a 94. Allora, pian piano stiamo recuperando questo indice, ma siamo sempre ai dati di partenza: c'è poco da twittare! Almeno in questo caso, quando andiamo a discutere del rendiconto, sarebbe molto più maturo e più responsabile guardare ai numeri per quello che sono e decretare i fallimenti per non farne degli altri, cosa che invece, purtroppo, non è. Un dato che da parte del Governo non ho assolutamente ascoltato, purtroppo, è che abbiamo raggiunto un nuovo record, decisivo anche questo: quello del debito pubblico. Sì, perché abbiamo toccato i 2.281 miliardi di debito pubblico, e la cosa più sconcertante, però, è che c'è un bel gap, anche in questo caso, tra l'aumento del PIL e l'aumento del debito pubblico: il debito pubblico galoppa e il PIL affanna rispetto al debito pubblico. Questo è sbagliato, è una distorsione che bisogna evidenziare, perché altrimenti non si va avanti. Leggendo il rendiconto, magari qualche dato positivo c'è, ma dobbiamo anche valutare il perché. C'è perché, in realtà, c'è il quantitative easing che ci ha fatto risparmiare 10 miliardi di euro di interessi passivi e non è un'azione del Governo e c'è un taglio feroce a carico delle amministrazioni locali, le quali pagano il debito, quando invece quello delle amministrazioni centrali non fa altro che aumentare. E qui veniamo al sentiero stretto di cui ha parlato il vice ministro Morando. Sì, perché dal debito pubblico per forza si deve parlare di sentiero stretto, che sembra una poesia, sembra che arrivi chissà da dove, ma arriva dal Governo Renzi, che, dopo le clausole di salvaguardia del Governo Letta di 3, 7 e 10 miliardi, arriva quasi a 30 miliardi di clausole di salvaguardia: sono quegli aumenti dell'IVA e delle accise che non ci permettono di agganciare la vera crescita, quella europea. Se ci andrà bene, all'Italia toccherà una crescita dell'1,5 per cento contro una media del resto d'Europa del 2,2. Noi siamo sempre dietro, altro che locomotiva d'Europa! E lo dobbiamo al fatto che sono state compiute scelte non di politica economica, ma di bonus. E per quei 10 miliardi di euro dati per gli 80 euro, è inutile che twittate sul rapporto della BCE: leggetelo bene. È una spesa fatta a deficit, che ancora dobbiamo saldare e che ancora oggi non ci consente di dare man forte neanche a quella produzione industriale fatta con gli sgravi, perché anche quella è una norma spot, è una droga, come ha detto il vice ministro Morando. Non ci permette di andare oltre e di quei 10 miliardi spesi solo 3,5 miliardi sono stati spesi al consumo e questo è un dato agghiacciante, preoccupante: non c'è niente di cui essere contenti rispetto a questo. Adesso siamo qui ad incartarci per cercare un miliardo o 1,5 miliardi per prorogare gli iperammortamenti, norma spot, eppure erano stati promessi 13 miliardi. È stato detto in tutte le salse che la decontribuzione doveva essere strutturale, e invece è stata uno spot e vediamo quali risultati sta portando, basta leggere i rapporti dell'INPS ed incrociarli. Per queste ragioni, per il fatto che sono stati spesi male i soldi, per il fatto che magari nell'evasione fiscale, nella semplificazione, c'è stata una serie di avvicendamenti di proroghe su scadenze già trascorse, dove è stata magnificata la vostra incompetenza - e le aziende, le imprese ed i professionisti che in questi giorni hanno a che fare con questi rinvii e con la comunicazione dei dati IVA sanno benissimo di cosa sto parlando e mi auguro che se ne ricordino quando sarà il momento - noi voteremo no a questo rendiconto, per una questione di maturità e di responsabilità e perché i numeri noi li leggiamo tutti e per bene.
2017-09-13	M5S	PagliniSara	Signor Presidente, Carrara è una città decorata di medaglia d'oro al valor civile, terra che ha visto stroncare la vita di molte persone dalla furia nazi-fascista, quindi non è accettabile che in questo territorio qualcuno possa ostentare sfrontatamente la bandiera fascista della Repubblica Sociale Italiana, addirittura a due passi dal sacrario delle vittime dell'eccidio di Vinca, dove furono trucidate 173 persone inermi. Non si può accettare l'elogio ai carnefici che hanno insanguinato Carrara e l'intera Penisola. Per questo motivo oggi deposito un'interrogazione indirizzata al ministro Minniti e alla ministra Fedeli sul caso della bandiera fascista esposta dall'insegnante carrarese Manfredo Bianchi sul Monte Sagro e sul Monte Brugiana e invito tutti i colleghi che credono fortemente nei principi antifascisti a sottoscrivere la mia interrogazione e li ringrazio. Gesto intollerabile a cui si aggiungono le sue dichiarazioni in una trasmissione radiofonica a diffusione nazionale, in cui esprime ammirazione nei confronti di Mussolini, definito «il miglior statista italiano di tutti i tempi» e apprezzamento alla politica economica di Hitler. Tali atti risultano estremamente gravi perché a compierli è un professore di una scuola superiore che dovrebbe essere un modello per le giovani generazioni, ed è grave che anche un consigliere comunale di Carrara abbia avallato con la sua partecipazione questo gesto. Nella condanna dei crimini compiuti dai nazi-fascisti ci deve essere unità da parte di tutte le forze politiche. Il fascismo, come ricordava il deputato Giacomo Matteotti, non è un'opinione, ma un crimine. In attesa che la giustizia faccia la sua parte e che gli ispettori del Ministero dell'istruzione verifichino la situazione, suggerisco a chi ha innalzato la bandiera fascista sul Monte Sagro e sul Monte Brugiana di andare a leggere la storia dei venti mesi di occupazione nazi-fascista. Si accorgerebbe che i fascisti di Salò sono stati complici degli eccidi, delle devastazioni e dei saccheggi. Manfredo Bianchi descrive i militari di Salò come gli unici che avrebbero tenuto alto il nome dell'Italia dopo l'8 settembre. Niente di più falso. L'esercito nazista e l'esercito della Repubblica Sociale Italiana nel solo territorio carrarese si macchiarono di crimini efferati, attuando un'occupazione militare fatta di prevaricazioni, abusi e soprusi di ogni tipo contro la popolazione civile. Tra le terribili stragi che si commemorano ogni anno nel Comune di Carrara si annoverano: gli eccidi di Castelpoggio (33 vittime), di Bergiola Foscalina (72 vittime) e di Avenza (11 vittime). È una tragica storia fatta anche di deportazioni di migliaia di giovani fatti prigionieri e costretti a raggiungere la Germania su vagoni piombati, giovani strappati dalle loro famiglie, madri rimaste senza figli, mogli senza mariti, figli che reclamavano i loro padri. Molti non fecero più ritorno a casa. Gli atti compiuti dal professor Manfredo Bianchi risultano dunque particolarmente gravi e lesivi della memoria e dei valori su cui si fonda il nostro Paese e la nostra Costituzione, nata dalla Resistenza e dal coraggio di quegli uomini che si opposero al nazifascismo. Invito pertanto i Ministri da me interpellati ad intervenire quanto prima su quanto ho denunciato nella mia interrogazione. In questo periodo storico è facile dimenticare le conseguenze di una deriva autoritaria ed estremista. Abbiamo il dovere nei confronti delle giovani generazioni di non abbassare mai la guardia ed evitare qualsiasi imbarbarimento culturale. Carrara, il Movimento 5 Stelle e l'Italia tutta non dimenticano. Attendo le firme dei colleghi.
2017-09-13	PD	PagliariGiorgio	In data 25 maggio 2016, il senatore Gasparri pubblicava sulla rete Twitter, attraverso il suo account @gasparripdl, in risposta a una utente della medesima rete, un commento del seguente tenore letterale: «Esempio di scuola @casaleggio, offendono con falsi account e non accettano la verità: siete sterco @SilviaG». Tale commento è stato ritenuto di valenza offensiva e diffamatoria dal signor Davide Casaleggio nei confronti propri e della società che lo stesso rappresenta, la Casaleggio Associati Srl, titolare dell' account Twitter @casaleggio. In data 12 luglio 2016 il signor Casaleggio ha sporto denuncia-querela dinanzi alla procura della Repubblica presso il tribunale di Ancona nei confronti del senatore Maurizio Gasparri; il procedimento è stato quindi trasmesso per competenza territoriale alla procura della Repubblica presso il tribunale di Roma. Quest'ultima ha trasmesso gli atti - avvalendosi della facoltà di cui al comma 6 dell'articolo 3 della legge n. 140 del 2003 - al tribunale di Roma, sezione del giudice per le indagini preliminari, il quale ha rilevato che si tratta di dichiarazioni extra moenia da sottoporre alla Camera di appartenenza per le valutazioni in ordine alla riconducibilità delle stesse alla previsione di cui all'articolo 68, comma 1, della Costituzione. In tema di insindacabilità delle opinioni espresse extra moenia, la Corte costituzionale ha ormai un orientamento consolidato, in virtù del quale l'insindacabilità va riconosciuta in presenza dei presupposti di seguito indicati, il primo dei quali inerisce al nesso funzionale con l'attività parlamentare. Viene richiesta in particolare una sostanziale corrispondenza di significato, ancorché non testuale, tra le opinioni espresse nell'esercizio delle funzioni e gli atti esterni, al di là delle formule letterali usate, non essendo sufficiente né una semplice comunanza di argomenti né un mero contesto politico entro cui le dichiarazioni extra moenia possono collocarsi. Il secondo presupposto riguarda la ragionevole contestualità, ossia la dichiarazione extra moenia non può né precedere quella intra moenia (cioè l'opinione espressa nelle forme tipiche parlamentari), né essere dalla prima molto distanziata sul piano temporale. Infine la Corte costituzionale richiede l'identità soggettiva, ossia tutte le dichiarazioni devono essere dello stesso parlamentare. In ordine alla ragionevole contestualità, le date dell'atto ispettivo 4-05507 del 22 marzo 2016 e del successivo tweet del 25 maggio 2016 evidenziano la ricorrenza di questo presupposto nel caso in esame. Parimenti è a dirsi per l'identità soggettiva: entrambi gli atti, infatti, sono stati compiuti dal senatore Gasparri. Relativamente al nesso funzionale, è necessario verificare il ricorso di una sostanziale corrispondenza di significato, ancorché non testuale, tra le opinioni espresse nell'esercizio della funzione e gli atti esterni. Il tweet che ha originato la querela di Casaleggio Davide, in proprio e quale presidente del consiglio di amministrazione della Casaleggio Associati Srl, recita testualmente: «Esempio di scuola @casaleggio, offendono con falso account e non accettano la verità: siete sterco @SilviaG». La struttura logico-giuridica della frase incriminata lascia spazio a due possibili interpretazioni. Da un lato, infatti, si potrebbe ritenere che la frase medesima sia costituita da due parti, che, pur se correlate, abbiano due diversi destinatari: la Casaleggio Associati Srl quanto a «Esempio di scuola @casaleggio, offendono con falso account e non accettano la verità:» e la signora Silvia G. quanto a «Siete sterco @Silvia G.». Questa tesi trova un perno di appoggio nei due punti, che creano un'oggettiva cesura tra le due parti della frase, pur se la seconda persona plurale può essere un'oggettiva controindicazione rispetto a questa interpretazione. In quest'ottica, l'unica frase di presunta lesività per la Casaleggio Associati Srl sarebbe la prima: «Esempio di scuola @casaleggio, offendono con falso account e non accettano la verità:», essendo in ogni caso esclusa la lesività "in proprio" per il querelante per il noto principio dell'autonoma soggettività delle società a responsabilità limitata, persone giuridiche, rispetto a quella dei legali rappresentanti, persone fisiche, ed essendo la frase chiaramente ed esclusivamente riferita alla Casaleggio Associati Srl. Dall'altro lato, l'uso della seconda persona plurale potrebbe far ritenere la frase unica e non scindibile, avente come destinatari tanto la Casaleggio Associati Srl quanto la signora Silvia G. La comprovata esistenza di quest'ultima, però, è un oggettivo ostacolo a questa seconda interpretazione, imponendo di partire dalla prima interpretazione. In questa prospettiva, di conseguenza, la presunta lesività per il querelante è costituita dalla prima parte del tweet («Esempio di scuola @casaleggio, offendono con falso account e non accettano la verità:»), direttamente ed esclusivamente riferita alla Casaleggio Associati Srl e ai metodi dalla stessa adottati. Ciò premesso, si rileva che il tweet contestato esprime una critica che riguarda la scelta di fondo («offendono le persone»), la strategia comunicativa conseguente («non accettano la verità») e la preordinazione dell'attività della Casaleggio Associati Srl alla battaglia politica, condotta con dispregio di regole etiche e giuridico-costituzionali. In sostanza, il senatore Gasparri contesta alla Casaleggio Associati Srl la strategia della macchina del fango, tesa a screditare le persone, con mancanza di ogni rispetto delle stesse e della verità, dalla quale si prescinde volontariamente. Ed è una critica chiaramente rivolta alla Casaleggio Associati Srl sul presupposto, poi rivelatosi errato, che Silvia G. fosse un falso account e che, quindi, la persona non esistesse e che si trattasse di un nome inventato. Il che è come dire che il tweet del senatore Gasparri è rivolto alla Casaleggio Associati Srl, ai suoi metodi, alla sua attività politica, al suo modo di interferire nei sistemi di comunicazione, nella corrispondenza tra parlamentari e cittadini, con rischi per la libertà delle opinioni. Se così è, la sostanziale corrispondenza di significato, postulata dalla Corte costituzionale, tra l'antecedente atto di sindacato ispettivo 4-05507 e il tweet sussiste perché vi sono il richiamo e il rinvio logico e giuridico alle opinioni espresse nell'atto di sindacato ispettivo e la chiara intenzione di ribadire una precedente convinzione: per l'appunto quella esposta nell'atto ispettivo de quo, nel quale vengono messi sotto accusa il ruolo della Casaleggio Associati Srl, i suoi metodi e la tendenza ad interferire nell'interlocuzione sui social con le chat telefoniche attenzionate, o gli audio corsari e le spie di Facebook. Il quadro di sintesi delle affermazioni, contenute nell'atto di sindacato ispettivo del senatore Gasparri, delinea la Casaleggio Associati Srl come una vera e propria struttura tesa a controllare l'informazione del M5S, ad orientare, di conseguenza, la comunicazione in chiave strumentale, cioè a fini politici. Che tutto questo sia giusto o sbagliato non è questione di competenza della Giunta, ma sul piano logico-giuridico è evidente la continuità con il tweet, che concretizza la sostanziale corrispondenza di significato indicato dalla giurisprudenza della Corte costituzionale. Da un lato, infatti, il senatore Gasparri parla di «Esempio di scuola @casaleggio, offendono con falso account e non accettano la verità:», e l'atto di sindacato ispettivo illustra metodi, indirizzi di attività e strumenti usati dalla Casaleggio Associati Srl; metodi, indirizzi di attività e strumenti che sinteticamente possono essere indicati con l'espressione, in chiave polemica e sintetica, di «scuola @casaleggio». Sulla base di queste conclusioni, si rileva che, pur ritenendo l'espressione «siete sterco» certamente inaccettabile, non verrebbe meno, in ogni caso, al di là dell'espressione colorita utilizzata, la corrispondenza sostanziale di significato, perché non potrebbe non ritenersi tale espressione come un apprezzamento meramente confermativo dell'accusa principale e comunque a essa strettamente collegato, con il conseguente permanere del requisito della sostanziale corrispondenza di significato. Per tali motivi la Giunta propone, a maggioranza, all'Assemblea di deliberare che le dichiarazioni rese dal senatore Maurizio Gasparri costituiscono opinioni espresse da un membro del Parlamento nell'esercizio delle sue funzioni e ricadono pertanto nell'ipotesi di cui all'articolo 68, primo comma, della Costituzione.
2017-09-14	M5S	BlundoRosettaEnza	Signora Presidente, colleghi, il provvedimento che discutiamo oggi, intitolato «Delega al Governo per il codice dello spettacolo» nasce dallo stralcio dell'articolo 34 del disegno di legge di disciplina del settore del cinema e dell'audiovisivo, divenuto legge nell'ottobre del 2016. In questo modo si è voluto creare ex novo un disegno di legge per disciplinare appositamente le attività teatrali, liriche, concertistiche, circensi e dello spettacolo viaggiante, tenendolo ben distinto dalle disposizioni riguardanti il settore cinematografico. Si tratta di norme nate nel tentativo di coniugare le funzioni di aggregazione sociale e diffusione culturale che devono essere necessariamente riconosciute allo spettacolo con l'ambizione di aumentare la qualità degli spettacoli teatrali e la platea di coloro che possono fruirne. Tuttavia, seppur atteso dai lavoratori del comparto, il disegno di legge lascia in sospeso molte questioni, a causa delle scarse risorse messe a disposizione dal provvedimento, con la dotazione del Fondo unico per lo spettacolo, che viene incrementata, per ciascuno degli anni 2018 e 2019, di 9.500.000 euro e di 22.500.000 euro a decorrere dal 2020. A ciò si aggiunge poi il fatto che, trattandosi di una delega al Governo, l'ennesima di questa legislatura, gli spazi di manovra del Parlamento sono molto limitati. Siamo potuti intervenire solamente sui principi e i criteri di cui l'Esecutivo dovrebbe tenere conto nel momento in cui andrà a definire il contenuto delle norme. In 7ᵃ Commissione abbiamo presentato emendamenti nel tentativo di migliorare il testo, attenzionando alcune problematiche a volte considerate marginali ma che non lo sono. Tra queste: l'armonizzazione e il coordinamento degli interventi economici statali con quelli degli altri enti pubblici territoriali; la definizione dello status giuridico di artista lirico, figura professionale quasi sempre in balìa del teatro o della fondazione lirica per cui lavora a causa della sua debole forza contrattuale; la valorizzazione delle realtà musicali legate al territorio, nonché di quelle capaci di coniugare nei loro progetti tradizione e innovazione. Continuando con la sintetica esposizione delle proposte emendative, vorrei soffermarmi sulle condizioni dei lavoratori del comparto, soprattutto dei giovani, gli unici probabilmente a garantire una produzione artistica originale e creativa. Giovani che, nonostante siano vittime del precariato e soffrano dell'assenza di ogni minima tutela contrattuale e contributiva senza che venga loro riconosciuto alcun merito, rappresentano comunque la spinta propulsiva e innovativa del settore. Per questo ho proposto il riconoscimento di premi e incentivi per quei teatri che inseriscono nei loro cast giovani artisti e garantiscono la puntualità dei pagamenti e, di contro, sanzioni per i teatri che ritardano l'erogazione degli stipendi; l'introduzione di una specifica disciplina volta a riconoscere le prove di spettacolo come periodo lavorativo effettivo con obbligo di retribuzione, nonché una rimodulazione ed estensione degli ammortizzatori sociali anche ai lavoratori dello spettacolo e, più in generale, alla professione artistica. Ho altresì proposto la previsione di incentivi, sotto forma di credito d'imposta, per i gestori di sale da concerto che ospitano orchestre giovanili e sale teatrali adibite all'incentivazione della cultura teatrale per i giovani. Ho accolto l'invito della relatrice Di Giorgi a trasformare alcuni di questi emendamenti, purtroppo respinti nel corso dell'esame in 7ᵃ Commissione, in ordini del giorno e mi auguro che anche il Governo presti la dovuta attenzione quando passeremo al loro esame. Un altro settore al quale abbiamo dato importanza è quello della danza, per il quale ho proposto l'adozione di norme organiche per la promozione delle attività danzanti e per un migliore funzionamento delle scuole di ballo delle fondazioni lirico-sinfoniche. In quest'ambito sono stati approvati, oltre ad un ordine del giorno, anche un emendamento che impegna il Governo a estendere anche alle associazioni culturali che promuovono la danza le agevolazioni fiscali attualmente vigenti per le associazioni sportive dilettantistiche; inoltre, per l'insegnamento dell'arte danzante si prevede la definizione di percorsi formativi certificati e validi su tutto il territorio nazionale. Si tratta di un risultato importante perché permette a tutte le famiglie che decidono di iscrivere i propri figli a una scuola di danza, di avere maggiori certezze circa la professionalità e l'effettiva preparazione degli insegnanti. Consentitemi poi un ultimo, ma certo non per importanza, passaggio sulle fondazioni lirico-sinfoniche, per le quali nel corso di questa legislatura sono state prodotte numerose disposizioni normative finalizzate a fronteggiare e risolvere una crisi del settore che, invece di imputare banalmente alla presunta mancanza di fondi, sembra si possa concretamente addebitare alla scarsa presenza di pubblico, poco propenso a partecipare a spettacoli riguardanti la tradizione musicale italiana. Si è intervenuti sul riassetto della governance delle fondazioni, sui parametri di ripartizione del Fondo unico per lo spettacolo (FUS), sulla previsione dei piani di risanamento economico-finanziario, ma l'intervento legislativo appare poco risolutivo nel brevissimo termine, visto che il termine per adeguarsi e garantire il possesso dei parametri viene spostato al 31 dicembre 2019. Riguardo una gestione più oculata ed efficace delle risorse, auspichiamo davvero che ci siano interventi incisivi, che possano produrre seri benefici e non possono esserci se non si affianca un serio piano di educazione musicale in ambito scolastico e quindi l'insegnamento obbligatorio della musica già dalle scuole dell'infanzia. In un Paese come l'Italia, con un patrimonio musicale unico, che tutti ci invidiano, è veramente incomprensibile che la musica sia considerata un insegnamento opzionale e non completamento del percorso formativo. D'altronde appare difficile pretendere una maggiore attenzione su questi temi se pensiamo che il precariato dei docenti musicali continua a essere una piaga dei nostri tempi, senza che si intraveda, finora, alcun tipo di soluzione e la riforma del comparto dell'Alta formazione artistica, musicale e coreutica (AFAM), dopo ben 18 anni, è ancora incompleta, mancante di molti regolamenti attuativi, tra cui proprio quello sul reclutamento delle docenze. In conclusione, occorre un progetto organico, interconnesso, di ampio respiro, che abbia come obiettivo di breve termine la soluzione dei problemi e come prospettiva irrinunciabile la formazione di un grande e appassionato pubblico musicale.
2017-09-14	PD	DiGiorgiRosaMaria	Signor Presidente, cari colleghi, il disegno di legge n. 2287- bis oggi al nostro esame, concernente disposizioni in materia di spettacolo e delega al Governo per il riordino della materia, deriva dallo stralcio dell'articolo 34 del testo del disegno di legge n. 2287 (disciplina del cinema) che - come ricorderete - è stato approvato dall'Assemblea il 6 ottobre 2016, quindi circa un anno fa. Dallo stralcio di quell'articolo abbiamo prodotto un nuovo provvedimento, con moltissimo lavoro all'interno della Commissione. La Commissione cultura - desidero ringraziare il Presidente, che davvero ci ha dato ampio spazio - ha svolto numerosi approfondimenti, con oltre 40 audizioni di numerosi soggetti coinvolti dalla riforma, compresi artisti di fama internazionale; abbiamo fatto veramente un lavoro di ascolto enorme. L'esame in sede referente è stato caratterizzato anche da una dialettica molto positiva - lo voglio sottolineare - con le opposizioni. C'è stato un notevole impegno comune, un lavoro di ascolto, come ho detto, nonché un rapporto proficuo che secondo me ha prodotto un provvedimento, che oggi vi proponiamo, veramente soddisfacente. Rispetto al testo originario, quello licenziato dalla Commissione ha moltissime integrazioni in risposta a un settore che attende una riforma organica da più di trent'anni. Nella metà degli anni Ottanta, con la legge n. 163 del 1985 il legislatore intervenne con l'istituzione del Fondo unico per lo spettacolo, il cosiddetto FUS, al fine di ricondurre a un quadro unitario il sostegno statale a diversi settori dello spettacolo, disciplinato da specifiche e numerose leggi. A questo intervento sarebbe dovuta seguire - perché già in quel testo c'era scritto - una riforma organica. Ebbene, ci troviamo adesso a farla. Quella che discutiamo oggi è una riforma generale, complessa nonché complessiva, annunciata oltre trent'anni fa e poi nuovamente a intervalli regolari, ma che ancora non ha visto la luce. In questa legislatura direi che ce l'abbiamo fatta grazie al contributo di tutti, maggioranza e opposizione, e questo credo sia un elemento davvero rilevante, proprio perché tutti sostanzialmente all'interno della Commissione - ma sono sicura anche qui in Assemblea - ritengono che la cultura e lo spettacolo siano elementi fondanti nella vita di un popolo, di una civiltà. In questo senso, tutti hanno contribuito a costruire un testo che, spero, possa accogliere davvero anche il vostro favore. Come ho detto prima, lo scorso anno siamo riusciti a riformare il settore del cinema e finalmente adesso arriviamo in Assemblea con un provvedimento sullo spettacolo. In ogni caso, tengo a sottolineare che è proprio in questa legislatura che siamo riusciti a varare una riforma effettivamente - lo ribadisco - molto attesa, ma che presenta grandi difficoltà perché i settori coinvolti sono tanti: si va dalle fondazione liriche al teatro, al teatro di figura. Trattiamo anche questioni legate alle bande, alle tantissime espressioni artistiche presenti nel nostro territorio, quindi abbiamo dovuto ascoltare tanti soggetti che negli anni hanno sempre avuto grandi difficoltà e, naturalmente, anche per quanto riguarda gli investimenti, abbiamo voluto e dovuto prevedere un notevole incremento. Le risorse sono state reperite nel dialogo tra MiBACT e MEF - ringrazio la Sottosegretario presente - quindi abbiamo accompagnato la riforma con un segnale di nuovo finanziamento. Naturalmente, per noi membri della Commissione - ma ritengo anche per tutto il Parlamento - è sempre insufficiente, perché chiaramente riteniamo che le risorse destinate allo spettacolo ed alla cultura dovrebbero essere sicuramente di più e ce lo avete sentito dire molte volte in questa legislatura, ma immagino anche nelle altre. C'è stato, tuttavia, uno sforzo in questo senso, proprio perché l'orientamento del Governo è di valorizzare tutto il settore e quindi gli investimenti da parte del Governo ed in particolare quelli sulle materie e sui settori di competenza del MiBACT sono stati notevoli nonché interessanti proprio per proporre un cambio di prospettiva. Con questo disegno di legge quindi vogliamo un rilancio ed uno sviluppo del settore dello spettacolo che definisco dal vivo, anche se poi nel testo abbiamo eliminato questa dicitura, che uso però per intenderci, riferendomi a quegli spettacoli unici, che ci sono una volta sola, perché prevedono la presenza dell'attore (del soggetto che fa spettacolo) e del pubblico. Il senso, quindi, è che si tratta sempre di spettacoli unici, diversamente da altre forme di spettacolo come il cinema, che via via si ripete: lì c'è sempre l'atmosfera di un momento unico e noi dobbiamo valorizzare questa che è una modalità effettivamente eccezionale dai tempi antichi in cui nacque il teatro. È una modalità che punta a salvaguardare i valori e le identità culturali in questa società globale e tecnologica. Si tratta di una valorizzazione particolare di un aspetto che credo non debba mai essere dimenticato nella sua capacità e potenza di suscitare emozioni. Tutte le arti dello spettacolo, nella loro grande diversità creativa ed espressiva, sono considerate dall'Unione europea cruciali, in quanto rispecchiano la varietà culturale delle diverse tradizioni e delle storie degli Stati membri. Il nostro lavoro in Parlamento ha permesso di inserire esplicitamente la delega al Governo per il codice dello spettacolo - questa, come sapete, è una legge delega - nel quadro delle norme costituzionali nazionali ed europee e delle convenzioni internazionali dell'Unesco, definendo la cornice dei principi fondamentali della Repubblica. C'è quindi una prima parte in cui viene dato questo quadro di contesto e, successivamente, ci sono i principi e criteri direttivi. Sono i decreti legislativi delegati, che consentiranno un'ottimizzazione ed una semplificazione degli interventi pubblici di promozione e di sostegno per lo spettacolo, con l'abrogazione di una serie di disposizioni frammentarie e disorganiche, come ho detto, quelle che si sono via via sovrapposte in questi anni, anche con interventi in sede di manovra di bilancio, che hanno potuto introdurre utili strumenti di sostegno, ma al di fuori di una cornice strategica che in futuro invece sarà chiara, trasparente ed equa. Questo è stato lo sforzo che abbiamo fatto. Per assicurare che tutto ciò avvenga realmente, occorre un organismo capace di valutare sistematicamente e puntualmente l'efficacia degli interventi ed indirizzare le politiche del Ministero ed in questa prospettiva abbiamo creato il Consiglio superiore dello spettacolo. Questo è un elemento molto importante e centrale nella legge, è una proposta che è stata accolta dal Ministro con molto favore, perché a questo punto abbiamo il Consiglio superiore dello spettacolo, il Consiglio superiore del cinema ed il Consiglio superiore dei beni culturali. Quindi, c'è un'omogeneizzazione ed un'armonia fra i soggetti istituzionali che si devono occupare di definire le strategie e di dare indicazioni al Governo. Il Consiglio sostituisce la Consulta per lo spettacolo - e chi si occupa di queste materie sa quante critiche c'erano state rispetto a questo organismo - semplificando il quadro organizzativo e rendendolo uniforme anche rispetto al cinema e all'audiovisivo. Sarà composto da figure di rilievo, figure importanti, persone che dovranno essere coinvolte, perché sono artisti, figure che fanno parte del mondo dello spettacolo, ma fra gli 11 componenti vi saranno anche figure espressione del mondo delle categorie, persone che fanno spettacolo, teatro e musica. Si tratta quindi di una scelta che favorisce decisioni trasparenti ed efficaci. Vi è un articolo molto complesso, che vi invito a leggere, che parla della costituzione di questo Consiglio superiore che è un organismo cui diamo molto rilievo. Il testo della legge si compone di sette articoli, non è molto lungo ma è sostanzioso, come diciamo in Commissione, perché effettivamente, anche se si tratta di una legge delega cui i decreti delegati aggiungeranno ulteriori contenuti, è molto stringente. Abbiamo scritto molto in questi sette articoli, perché abbiamo voluto indirizzare con forza il Governo in una certa direzione. Nell'articolo 1 sono richiamati la Costituzione, i Trattati UE e le convenzioni Unesco. Nel comma 1 dell'articolo 1 si precisa che la Repubblica promuove e sostiene lo spettacolo quale fattore indispensabile per lo sviluppo della cultura ed elemento di coesione e di identità nazionale. Mi pare che in questi giorni in cui si parla tanto di integrazione e di identità, lo spettacolo e la musica possano essere un elemento potentissimo di integrazione per tutti coloro che si trovano nel nostro territorio, per gli stranieri e per coloro che puntiamo ad inserire e che speriamo sempre possano avere la cittadinanza. Quindi, rispetto a ciò, la norma al nostro esame raccoglie anche questo filone, perché abbiamo ritenuto e riteniamo che coesione ed identità nazionale debbano passare attraverso queste forme di arte e attraverso la cultura. Riconosciamo, poi, il valore educativo e formativo dello spettacolo e da qui partono gli interventi specifici previsti per la scuola. Il 3 per cento del FUS, come dirò dopo, andrà alla scuola con un accordo preciso. Come ricordate, lo abbiamo fatto per il cinema e lo abbiamo fatto anche relativamente allo spettacolo. Il 3 per cento del FUS andrà alla scuola, perché è enorme il valore formativo dello spettacolo all'interno della scuola e noi riteniamo che questo aspetto debba essere valorizzato. Per quanto riguarda l'utilità sociale, si collegano le attività di spettacolo alla nuova disciplina del terzo settore. Abbiamo fatto la grande riforma del terzo settore, ed è presente il senatore Lepri che l'ha seguita, e abbiamo votato a favore di questa legge di cui siamo molto orgogliosi. Per quanto riguarda le associazioni, le imprese e gli altri enti dello spettacolo che rispetteranno le ulteriori condizioni poste dai decreti delegati della riforma del terzo settore, sarà possibile per loro rientrare negli incentivi e nelle agevolazioni previste. Quindi, vi è una armonizzazione di questi aspetti che riteniamo fondamentali. Il comma 2 introduce una definizione generale delle attività di spettacolo che la Repubblica intende promuovere e sostenere, individuandole in quelle svolte in maniera professionale e caratterizzate della compresenza di professionalità artistiche e tecniche e di un pubblico in un contesto unico non riproducibile. Questa è la definizione. Se qualcuno chiede la definizione di spettacolo, andate a leggere quella contenuta nella legge perché vi abbiamo ragionato moltissimo prendendo spunto da fonti internazionali e naturalmente da tutto ciò che potevamo mettere in campo per dare una definizione corretta. Come dicevo, lo spettacolo è dato dalla compresenza di professionalità artistiche e tecniche e di un pubblico in un contesto unico non riproducibile. Quindi, oltre alle attività teatrali, liriche, concertistiche e corali, sono esplicitamente riconosciute - ed è la prima volta che accade in una legge dello Stato - le attività di musica popolare contemporanea e di danza classica e contemporanea. Della danza si parlava naturalmente nei regolamenti ministeriali, ma mai se ne era parlato in una legge e noi, invece, le abbiamo conferito anche questa "cittadinanza" importantissima che fino ad ora era mancata. Poi ci sono le attività circensi perché, come sapete, esiste anche il circo e lo spettacolo viaggiante, le attività a carattere interdisciplinare e multidisciplinare perché se facciamo una legge adesso nel 2017 è evidente che dobbiamo pensare anche alle nuove forme di spettacolo. Tanti spettacoli sono oggi interdisciplinari o multidisciplinari (non è la stessa cosa). Infine, anche i carnevali e le rievocazioni storiche per la prima volta avranno accesso al FUS. Quindi i carnevali storici e le rievocazioni sono inclusi in modo da coinvolgere il più possibile tutte le diverse forme di spettacolo, e per diffondere il più possibile la mano della cultura, per quanto potrà essere fatto con il finanziamento, un po' in tutti i settori. Quanti dei nostri Comuni organizzano rievocazioni storiche bellissime che non vengono supportate quasi mai ma che rappresentano la storia di quel popolo e di quella comunità e, allo stesso tempo, sono anche una proposta culturale e storica vera anche per i giovani di quelle comunità. Per questi motivi abbiamo voluto valorizzare anche le rievocazioni storiche. Tra l'altro c'è anche un altro provvedimento specifico sulle rievocazioni storiche che è all'esame della Camera e che vorremmo portare avanti. Naturalmente riconosciamo anche la tradizione dei corpi di ballo italiani (vedo il collega Giro, il quale ha proposto un emendamento su questo tema che è stato accolto ed è già all'interno del testo), nonché il ruolo degli artisti di strada e delle attività dei centri di sperimentazione: ci sono molte applicazioni di natura tecnologica, quindi abbiamo riconosciuto anche sperimentazione e ricerca, documentazione e formazione nelle arti dello spettacolo. Si parla poi dell'interazione tra lo spettacolo e la filiera culturale ed educativa, uno degli aspetti a cui ha tenuto molto il Ministro, ma che noi abbiamo condiviso; penso al raccordo con il turismo, con i luoghi meravigliosi della nostra Italia e quindi alla loro valorizzazione attraverso lo spettacolo. Rivolgiamo quindi un invito a tutti coloro che fanno spettacolo ad andare in giro, in Italia. Noi abbiamo l'idea di mandare fuori dai loro teatri non soltanto i soggetti abituati a farlo, ma anche le fondazioni liriche, a portare musica e cultura, in particolare anche in luoghi eccezionali legati al turismo. Abbiamo valorizzato molto anche le attività di spettacolo realizzate con il diretto coinvolgimento dei giovani, quindi le orchestre giovanili, un'esperienza eccezionale e molto diffusa nel territorio. Abbiamo citato tali realtà e abbiamo dato anche ad esse valore fondante dell'identità nazionale e valore formativo. Mi riferisco quindi alle attività di spettacolo realizzate con i giovani e al teatro creato proprio per i ragazzi, un filone di intervento che si è sviluppato in questi ultimi anni e che ha una valenza molto interessante a livello nazionale e internazionale. Ci sono finanziamenti dell'Unione europea che vanno specificamente in questa direzione, quindi ne abbiamo tenuto conto e lo abbiamo introdotto nel nostro testo. Un altro aspetto molto importante è quello che riguarda il riequilibrio territoriale. Non vedo la senatrice Petraglia, che ha lavorato con noi sul riequilibrio territoriale dell'offerta anche con riferimento alle aree geograficamente disagiate. È un tema molto importante, perché in alcuni territori (penso al Centro-Nord) c'è un privato forte che interviene molto, banche che hanno una tradizione nei finanziamenti allo spettacolo. Certamente, c'è invece bisogno di un supporto dello Stato nei confronti dello spettacolo nelle zone dove l'economia è più debole e ci sono meno investimenti da parte del privato; in quel caso abbiamo introdotto l' art bonus, di cui parlerò più avanti, ma chiaramente c'è bisogno di una maggiore apertura rispetto a questi temi. Dobbiamo quindi considerare le aree disagiate che hanno bisogno di investimenti: penso alle periferie delle grandi città, ma anche ai luoghi che rimangono isolati; pertanto abbiamo favorito anche la creazione di spazi di spettacolo nei Comuni con meno di 15.000 abitanti. Lo avevamo già fatto per il cinema e adesso abbiamo introdotto tale previsione anche rispetto a questo settore: i Comuni con meno di 15.000 abitanti possono avere un'attenzione maggiore in relazione a questi finanziamenti messi a disposizione per creare luoghi di aggregazione e di spettacolo. Abbiamo scelto il limite dei 15.000 abitanti perché vogliamo che ovunque, nei piccoli Comuni, si favorisca la diffusione della cultura. Parlavo dell'interazione e delle forme di collaborazione col sistema scolastico e dell'altro aspetto importantissimo, cioè la diffusione dello spettacolo italiano all'estero. I finanziamenti per l'internazionalizzazione erano praticamente azzerati; su questo c'è stato uno sforzo da parte del Ministero; abbiamo ritenuto necessario (e nelle deleghe questo sarà scritto con molta chiarezza) spingere molto per l'internazionalizzazione. Il nostro spettacolo, la nostra cultura e la nostra Italia devono andare all'estero perché siamo maestri in ciò e non c'è bisogno di dirlo in questa Assemblea. Rispetto a questo, è evidente che c'è bisogno di supporto. Se si deve spostare un'orchestra, non ci sono più le risorse di un tempo, ma noi eravamo abituati a fare spettacoli in tutto il mondo con le nostre orchestre. Ultimamente c'era stata una sorta di chiusura rispetto a questa prospettiva e qui cerchiamo di rimediare. L'altro aspetto importante riguarda una delega ad hoc per i lavoratori dello spettacolo. Questo è un altro dei punti delicatissimi. Signor Presidente, è un punto che non è mai stato affrontato abbastanza e sappiamo quale sia la situazione dei lavoratori dello spettacolo. Li chiamo così, ma sono artisti che ci danno emozioni enormi e, purtroppo, per la natura intermittente di questo lavoro, non riescono evidentemente ad avere un adeguato riconoscimento. Ci sono mesi in cui non c'è alcuna protezione previdenziale per loro. C'è anche un ritardo dei sindacati rispetto a questo. Abbiamo fatto molte audizioni in merito e ho trovato un bel ritardo da parte sindacale. C'è bisogno, con il supporto normativo, di mettere in campo un'energia vera per proteggere questi lavoratori e considerare che questo tipo di lavoro è qualcosa di veramente rilevante, perché va a incidere sulla formazione del popolo italiano e dei cittadini. Quindi, bisogna capire che è necessario dare un riconoscimento. Questa è una delega che seguiremo con molta attenzione, perché contiene uno dei punti più delicati della legge. I lavoratori dello spettacolo devono essere finalmente supportati in modo diverso. Non illustrerò alcuni profili del provvedimento, ma consegnerò la relazione. C'è, inoltre, la definizione - ciò costituisce un altro aspetto importante - del Fondo unico per lo spettacolo. Prima, come sapete, il FUS era unico; adesso con questa legge si distingue tra risorse destinate alle fondazioni lirico-sinfoniche e risorse destinate a tutto il resto del mondo dello spettacolo. Ciò serve a creare chiarezza e a dare maggiore responsabilità ai soggetti che in questi anni hanno avuto situazioni più delicate, ossia le fondazioni lirico-sinfoniche. Sappiamo che quando c'era un problema in una o più fondazioni - com'è successo, purtroppo - il FUS si orientava sul finanziamento di quei pochissimi soggetti. Abbiamo deciso, in accordo con il Governo, che finalmente ci sarà una distinzione tra i due fondi per cui nessuno, se avrà qualche problema all'interno delle fondazioni, potrà riferirsi a tutto il FUS, che sarà di oltre 360 milioni e, quindi, ci sarà una divisione in 40 e 60 per cento. Questo è un aspetto importante e molto innovativo. Grazie al supporto della senatrice Montevecchi, che in merito ha fatto un notevole lavoro (lo voglio riconoscere), abbiamo discusso molto del ruolo dei sovrintendenti. Nel principio di delega abbiamo posto una maggiore responsabilizzazione dei sovrintendenti. Sappiamo che spesso sono i sindaci o i presidenti di Regione a dover curare le gravi situazioni che all'interno delle fondazioni si sono venute a verificare in questi anni. Noi abbiamo detto che la maggior responsabilità deve essere del sovrintendente, di colui che gestisce e non di un consiglio d'amministrazione che poi si fa carico di tutte le questioni delicate. Per superare le criticità finanziarie che le fondazioni lirico-sinfoniche affrontano sin dalla riforma degli enti lirici, avvenuta negli anni Novanta, si prevede una responsabilità del sovrintendente sulla gestione economica delle fondazioni. Rispondendo a un'esigenza arrivata dalle fondazioni, in questa legge abbiamo spostato al 31 dicembre 2019 il termine entro il quale le fondazioni dovranno rispettare i nuovi parametri al fine dell'inquadramento come fondazione lirico-sinfonica piuttosto che come teatro lirico-sinfonico (la nota questione del declassamento). Abbiamo dato un anno in più rispetto a quanto previsto dalla legge n. 160 del 2016, la quale prevedeva il termine del 31 dicembre 2018 per risistemare i conti. Se dopo tale termine i conti non saranno in ordine, si diventerà teatro lirico-sinfonico e non più fondazione. Abbiamo poi lavorato sulla questione della qualità. Molte proteste sono state sollevate per una gestione che, negli ultimi anni, sembrava molto legata alla quantità (quanti spettatori, quanti posti occupati) piuttosto che alla qualità degli spettacoli. Naturalmente c'era anche la qualità, e questo devo dirlo per un fatto di giustizia nei confronti del Ministero e delle norme emanate fino a questo punto. Tuttavia, secondo noi, c'era una valutazione eccessiva a favore della quantità, e quindi legata al numero di spettacoli, di spettatori e quant'altro, e non sempre questo è un elemento che rimanda alla qualità. Abbiamo voluto quindi sottolineare con forza e scrivere nella legge, per cui nella delega se ne dovrà tenere conto, la qualità delle produzioni. E ciò è stato molto richiesto anche delle opposizioni, che sul punto sono state molto pronte con emendamenti già accolti in sede di esame in Commissione. Poi c'è il tema della mobilità artistica, a livello europeo e internazionale: in fondo - come già detto - si avverte la necessità di esportare la nostra arte. E un'attenzione particolare è stata posta ai progetti dei giovani (età inferiore ai trentacinque anni) in più punti della legge. Sostanzialmente, ogni misura è orientata anche ai giovani sotto trentacinque anni, perché vogliamo che si dedichino allo spettacolo. Chi si dedica allo spettacolo, è in genere considerato dalle famiglie uno che non guadagnerà mai nulla o che si diverte, ma che sostanzialmente non intraprende un mestiere. Noi invece vogliamo favorirli, perché riteniamo che più giovani debbano dedicarsi allo spettacolo per creare una società migliore, proponendo, approfondendo e lavorando sulle coscienze e le anime proprie e delle persone a cui propongono gli spettacoli. Vogliamo che anche questo sia presente nella legge. Vi è inoltre l'attivazione di piani straordinari per la ristrutturazione e l'aggiornamento tecnologico dei teatri, punto anche questo molto importante. Ormai gli spettacoli hanno un livello tecnologico alto e non sempre possono essere realizzati in ogni sede. Pertanto, noi diamo delle risorse per l'aggiornamento tecnologico dei teatri. Consentitemi di ricordare poi un altro punto: l'organizzazione e la produzione di musica popolare contemporanea. È importante che la musica popolare contemporanea e le figure che afferiscono all'organizzazione e alla produzione di musica popolare contemporanea vengano prese in considerazione. E noi l'abbiamo fatto. Nella legge è presente anche questo punto - non era mai successo prima - attraverso l'introduzione del filone della musica popolare contemporanea. Per quanto riguarda i circhi, su di essi c'è stato un grande dibattito (dibattito in Commissione, nella società e nelle nostre piazze), che questo non si concluderà. La nostra posizione è di arrivare a una graduale eliminazione, naturalmente nei tempi che saranno ritenuti necessari, degli animali dal circo. È vero che gli animali hanno sempre rappresentato il circo. Ma la sensibilità maturata negli ultimi anni sta portando la nascita di nuove forme di spettacolo circense e, quindi, dobbiamo dedicarci anche a questo. Non esiste più la cattura dell'animale selvaggio che viene portato al circo. Naturalmente parliamo di animali nati nel circo, curati benissimo e anche molto valorizzati. Ma nell'immaginario collettivo e nella valutazione fatta poi in Commissione, e anche dal Governo si fa sempre più strada l'idea di avviarsi poco alla volta, proprio attraverso un processo di accompagnamento, verso una nuova forma di spettacolo circense che non preveda l'uso di animali. Rispetto a questo abbiamo trovato un equilibrio, con una graduale eliminazione dell'utilizzo degli animali. La misura, quindi, ha come obiettivo favorire la graduale trasformazione degli spettacoli circensi. Del 3 per cento alla scuola ho già parlato. Sulle questioni relative all'autorizzazione di pubblica sicurezza, anche in questo caso abbiamo voluto dare una semplificazione, naturalmente in raccordo con le Regioni. E, quindi, abbiamo parlato di accordi di programma. È chiaro, infatti, che lo spettacolo e la cultura sono elementi sui quali legiferano anche le Regioni. Per quanto riguarda l' art bonus, lo abbiamo esteso a tutti. Attualmente era previsto soltanto per le fondazioni lirico-sinfoniche e ora l'abbiamo esteso a tutte le forme di spettacolo, e quindi anche ai festival, a tutti i soggetti e alle varie attività. Se vi è una erogazione liberale, essa è ben accolta per tutto il mondo dello spettacolo. Anche questa è una innovazione molto richiesta, rispetto alla quale si parla dei teatri di tradizione, di istituzioni concertistico-orchestrali (le ICO), di teatri nazionali e di rilevante interesse culturale, dei festival, delle imprese e dei centri di produzione teatrale e di danza, nonché dei circuiti di distribuzione senza scopo di lucro che svolgono le loro attività esclusivamente nel settore dello spettacolo. Anche questo, quindi, è un aspetto molto rilevante del nostro provvedimento. All'articolo 6 del provvedimento è prevista la clausola di salvaguardia per quanto riguarda le Regioni a Statuto speciale e le Province autonome di Trento e Bolzano. All'articolo 7 abbiamo qualche altro riferimento rispetto alla fondazione lirico-sinfonica che poi si chiamerà teatro lirico-sinfonico. In conclusione, onorevoli colleghi, l'approvazione del disegno di legge rappresenta un vero segnale di discontinuità nei confronti del passato. È una inversione di tendenza per un investimento - come vedrete e avete già visto - strategico stabile sullo spettacolo per valorizzare le punte straordinarie di eccellenza della tradizione italiana e porre le basi per favorire lo sviluppo economico, sociale e culturale del nostro Paese, anche attraverso la cultura e lo spettacolo dal vivo. Chiedo infine l'autorizzazione a consegnare la parte restante del mio intervento.
2017-09-14	PD	FasioloLaura	Concludo esprimendo una soddisfazione viva per la realizzazione di un importante risultato, che vedrà l'aumento delle risorse del FUS, l'instaurarsi di forti collaborazioni con il mondo della scuola, l'estensione dell' art bonus a tutto il mondo dello spettacolo, il riconoscimento giuridico a tante manifestazioni che prima non erano riconosciute. La qualità del provvedimento è davvero un grande e responsabile investimento che ci assumiamo nei confronti delle generazioni future.
2017-09-14	PD	FasioloLaura	Nei mesi scorsi le numerose audizioni della 7ᵃ Commissione hanno portato alla luce problemi, limiti e difficoltà dei lavoratori dello spettacolo. Molte sono state le testimonianze di organismi, gruppi di professionisti e associazioni che hanno chiesto - e a ciò il disegno di legge ha dato risposta - promozione e sostegno ai vari mondi dello spettacolo e alle diverse espressioni artistiche, ritenute indispensabili allo sviluppo della nostra cultura e alla coesione della nostra identità, alla diffusione e promozione europea e internazionale della nostra arte, veicolo della nostra offerta turistica. Lo spettacolo dal vivo è però anche occasione formativa fondamentale e - come detto poc'anzi - di contrasto a situazioni di disagio psicologico e sociale, presenti nel complesso e variegato mondo della scuola. Esso rappresenta altresì occasione di integrazione di soggetti con difficoltà e disabilità, ma anche e soprattutto di valorizzazione di talenti. Non a caso si prevede che le attività dello spettacolo siano realizzate con il diretto coinvolgimento dei giovani fin dall'infanzia e che una percentuale dei flussi sia destinata alle attività nella scuola; ciò a suggellare il valore educativo, formativo e sociale dello spettacolo, un valore sostenuto con tutti i mezzi.
2017-09-14	PD	PezzopaneStefania	Questa è la legislatura dell' art bonus, in cui 4.250 mecenati hanno donato circa - il Sottosegretario mi perdonerà se non sono precisa - 158 milioni e hanno finanziato 1.150 interventi. Sono numeri rappresentativi di un valore culturale, sociale, innovativo. Da segnalare, ancora, sono la rivoluzione dei musei - anche quella tanto contestata, ma i numeri danno ragione a questo Governo - le domeniche gratuite, il record degli oltre 45 milioni di ingressi nei musei, i 500 euro per i diciottenni, l'integrazione della politica culturale con la politica dell'educazione e della nuova scuola. La cultura per noi è una sfida che il Paese deve affrontare fino in fondo e all'interno della quale c'è l'ulteriore lavoro prezioso che abbiamo fatto per la riforma del cinema, attesa da cinquant'anni, dai tempi del Nuovo cinema italiano. Dopo di allora, mai più ci si era cimentati in questo senso. Quella che noi vediamo nella cultura, quindi, è una grande potenzialità di sviluppo economico e occupazionale, e non solo un pregio del cuore, dell'anima e della mente. Continuiamo allora, anche con questo provvedimento, a scommettere sulla cultura, come chiave per costruire il futuro. E, nel merito, questo provvedimento va in quella direzione. Le istituzioni culturali e lo spettacolo dal vivo avevano bisogno di una riorganizzazione e di una riforma strutturale. Le leggi di settore, che avevano ovviamente negli anni Ottanta istruito e promosso positivamente determinati settori, venivano sfiancate dalle successive modifiche e integrazioni e anche da un'ovvia e naturale innovazione, la cui necessità dai territori e a livello centrale veniva avvertita. Ecco, quindi, che con le disposizioni in materia di spettacolo dal vivo contenute nel provvedimento in esame entriamo nel cuore di un'area importantissima di sviluppo culturale ed economico. Sono importanti persino i primi articoli, quelli in cui si specifica quali sono gli obiettivi dello Stato e della Repubblica, che promuovono la cultura come fattore indispensabile per lo sviluppo e come elemento di coesione e di identità nazionale. Questo è giusto e necessario perché il riordino dello spettacolo dal vivo non sia un fatto burocratico, ma rientri in una coscienza collettiva del Paese, in cui l'identità nazionale diventa un obiettivo importante e veda la cultura come importante soggetto di promozione e coesione. L'articolato è stato ben illustrato dalla relatrice, che ovviamente si è avvalsa di un lavoro prezioso della Commissione, nell'ambito della quale molti hanno dato un contributo e vanno naturalmente ringraziati. Ci sono poi degli aspetti molto innovativi che desidero sottolineare, come l'integrazione con il mondo della scuola, con il 3 per cento del Fondo che entra in gioco non solo per sostenere le attività culturali nella scuola, ma anche per creare un pubblico intelligente, che sia non solo nascosto dietro lo schermo di un personal computer o di uno smartphone, ma sappia anche innamorarsi di uno spettacolo teatrale, di un film al cinema, sia cosciente. E se non si fa nelle scuole, non lo si fa. E, se lo facciamo, vuol dire - come ho già detto all'inizio - che c'è un disegno che si conferma anche in queste scelte molto importanti, così come in quelle di natura più organizzativa e per le fondazioni liriche; e la delega al Governo è opportuna e necessaria, perché diventano idrovore che assorbono troppe risorse rispetto alle aspettative del territorio. La necessità, quindi, di riorganizzare la spesa e le competenze esiste ed è giustamente confermata nel provvedimento in esame. Vi è poi la necessità di ampliare le fattispecie di spettacolo dal vivo e anche in questo campo ci sono innovazione e volontà di percepire quanto nel territorio, nelle nostre belle città, ricche peraltro di grandi patrimoni culturali, è cresciuto e vissuto, e proprio in questo strumento legislativo può trovare la sua occasione. Il consiglio superiore dello spettacolo - come ha detto la relatrice - è un organismo nuovo, parallelo ad altri, per cui non vi è disorganicità nei diversi settori ma finalmente un'organicità degli strumenti consultivi che devono essere effettivamente di supporto e oggettivamente quei luoghi in cui si elabora un discorso di identità e promozione nazionale. Inoltre voglio sottolineare - e per questo ringrazio particolarmente la relatrice e naturalmente il Governo che è stato d'accordo - l'intervento inserito nell'articolo 4, che contiene disposizioni di natura finanziaria per l'incremento del Fondo unico per lo spettacolo e misure in favore di attività culturali nei territori colpiti dal terremoto. Questa è la prima volta che in uno strumento non realizzato per l'emergenza, e quindi in uno strumento di altra natura, in uno strumento organico sullo spettacolo, si pensa alle aree terremotate e si dice che la ricostruzione non è solo ricostruzione delle case e delle strade, ma passa anche attraverso la cultura. E, quindi, la ricostruzione del patrimonio culturale e delle attività culturali diventa essenziale per uscire da uno stato di emarginazione, di solitudine e di rincrescimento nei confronti dello Stato che sembra tanto lontano. Ringrazio, quindi, per questo provvedimento perché non ci sarà mai rinascita dei territori se pensiamo solo alle case e non alle anime, ai cuori, alle teste che hanno bisogno di rivedere i loro teatri e le loro sale di spettacolo. Ed è ora il momento di fare ciò in quei luoghi, nei borghi antichi, spettacolari, dove oggi va pensato un progetto di sviluppo che non può essere avulso dal contesto paesaggistico e culturale, dalla antica storia che riemerge. Concludo dicendo che investire in cultura fa bene non solo - come già detto - alle teste, ai cuori e alle anime, ma anche all'economia del Paese. In questo mondo globalizzato siamo riconosciuti come superpotenza solo sulla cultura. E, allora, giochiamoci fino in fondo questa carta, e dimostriamo al Paese, anche con questi gesti importanti, che vogliamo non solo riorganizzare la burocrazia, che comunque è importante, ma anche ridare slancio e possibilità di intravedere un'uscita dallo stato di malessere profondo in cui versa il nostro Paese. E siffatta visione è presente nel provvedimento e sono felice di poterlo dire oggi in questa sede, di poterlo dire al Paese e di condividere con tanti colleghi e con il Governo una importante iniziativa per l'Italia.
2017-09-19	M5S	EndrizziGiovanni	Signor Presidente, se suo nipote le portasse una pagella dove in Geschichte avesse come voto befriedigend, lei lo elogerebbe o lo rimprovererebbe? E, se le consegnassero un referto medico con scritto Ruckenschmerzen, lei si preoccuperebbe o tirerebbe un sospiro di sollievo? Vede, mentre a lei queste ipotesi possono sembrare assurde, per un padre italiano che ci ha scritto sono la normalità. Sarebbe un fatto normale se parlassimo di un emigrante a Francoforte, ma questo accade su territorio italiano, a Bolzano, dove la scuola alla quale il figlio è iscritto - scuola dell'obbligo, ci tengo a precisare - consegna pagelle completamente scritte in tedesco. Non solo: la medesima persona si è visto consegnare anche la cartella clinica del figlio in lingua tedesca. E, purtroppo, si tratta non di un caso isolato, ma di una problematica diffusa. «Siamo una scuola di madrelingua tedesca e quindi niente italiano né con i bambini né con i genitori italiani. Si può parlare in italiano semmai con i genitori di bambini extracomunitari che, essendo in Alto Adige da poco tempo, non hanno avuto la possibilità di imparare il tedesco»: queste sono parole non raccolte da un avventore al bar, ma di una dirigente scolastica citate dal quotidiano «Alto Adige». E c'è di più: nella stessa intervista viene riportato anche un episodio accaduto a Terenten in Pustertal; alla richiesta degli stessi genitori di parlare qualche volta ai bimbi anche in italiano, reputandolo opportuno, non avendo altre occasioni di imparare la lingua, in risposta l'assessore si raccomandava invece di non esagerare a farlo, come se stesse raccomandando di non esagerare col bere. Se non ricordo male, fu il Presidente Mattarella lo scorso anno a celebrare a Trento l'accordo De Gasperi-Gruber sull'uso paritario della lingua italiana e tedesca nelle pubbliche amministrazioni. La tutela delle minoranze linguistiche in Italia va giustamente in difesa dei cittadini di lingua tedesca, ma in Trentino-Alto Adige le minoranze linguistiche da tutelare sono due: l'italiano e il ladino. Chiediamo quindi che sul territorio italiano, dal Brennero a Lampedusa, l'accesso alle informazioni, tanto più se riferite a dati rilevanti come l'andamento scolastico di un figlio o le condizioni di salute di un familiare, debbano essere garantite sempre anche in lingua italiana, ferma restando, sicuramente, la tutela del bilinguismo, come recita la nostra Costituzione.
2017-09-19	PD	CirinnaMonica	CIRINNA' (PD). Signor Presidente, prendo brevemente la parola, avendo sottoscritto anche io l'emendamento 2.325, per rivolgere un appello al Ministro e alla Commissione istruzione pubblica, beni culturali. Se di cultura stiamo parlando - ed è appunto di spettacolo che stiamo discutendo - dobbiamo renderci conto che, a oggi, fare cultura e spettacolo con lo sfruttamento degli animali non ci porta da nessuna parte. Abbiamo la possibilità di far vedere ai nostri figli gli animali in libertà attraverso migliaia di possibilità (penso a tanti canali televisivi, anche specifici, che entrano nelle nostre case tutti i giorni). Vi ricordo, colleghi, che l'unico circo del mondo in attivo che viene in tutte le città d'Italia, tra cui Roma, che fa overbooking di biglietteria e non riesce a soddisfare tutte le prenotazioni è il Cirque du Soleil, un circo nel quale esistono solo umani. Ebbene, io penso che l'uomo debba stupire l'uomo con le sue capacità: non c'è una tigre che salta nel fuoco che mi stupisce più di un trapezista o di un giocoliere o comunque di chi ha capacità fisiche anche per il suo allenamento. Mi domando, allora, per quale motivo, signor Ministro, mantenere il gioco di parole con «spettacolo viaggiante». Sono stata consigliera comunale a Roma per ventidue anni: capitano quei grandi camion, dove dentro c'è uno squalo o una tartaruga d'acqua, che si appostano nelle grandi periferie delle nostre città chiedendo un biglietto ridicolo, di uno, due, cinque euro, per tenere quell'animale in una sofferenza perenne. Mi domando, allora, perché noi che stiamo discutendo di un immenso cambiamento, finalmente con un nuovo regolamento, non vogliamo mantenere la barra dritta su ciò che nel mondo è ormai in via di superamento. Hanno parlato alcune colleghe prima di me, ma io vi dico che anche i nostri sindaci sono in grande difficoltà: ci sono decine di sindaci che non concedono più l'occupazione di suolo, che non danno le aree ai circhi che hanno animali. Poi ci sono i ricorsi al TAR. Pertanto, veniamo incontro a chi fa uno sforzo eliminando gli animali dal suo spettacolo, facendo, per esempio, una politica di incentivazione fiscale, prevedendo alcuni sgravi, concedendogli gratuitamente le aree nei Comuni a fronte della dismissione degli animali. Allora sì, signor Ministro, potremmo mantenere un supporto e un aiuto ai circhi che, rinunciando allo sfruttamento, all'ostentazione degli animali in cattività, mantengono la parte preponderante del loro spettacolo dove è l'uomo che stupisce, l'uomo con le sue capacità. Questo potrebbe incentivare e non abolire una tradizione circense, che è quella, per esempio, della grande scuola di Verona, dove i nostri giovani imparano a diventare trapezisti piuttosto che giocolieri o acrobati. Proviamo in questo modo a mantenere una tradizione con un aiuto concreto, ma diamo finalmente un segnale e allineamoci all'Europa. Colleghi, i bambini capiscono che la tigre che salta nel fuoco non lo farebbe mai per sua libera scelta, e se dobbiamo fare cultura facciamola veramente.
2017-09-19	PD	MattesiniDonella	Signor Presidente, con questo intervento di fine seduta continua oggi, qui in Senato, la staffetta con cui, insieme a tante senatrici e a tanti senatori, ricordiamo ogni donna che viene uccisa per mano di un uomo a cui è o è stata legata da relazione amorosa. Lo faremo sino a che sarà necessario ricordare al Parlamento e al Paese tutto l'urgenza di arginare la violenza nei confronti delle donne. Sono ad oggi 79 le donne che abbiamo ricordato e, dal 2 luglio, data del nostro ultimo intervento, sono state uccise altre 10 donne. Le ricordo: il 31 luglio Alba Chiara Baroni, di ventiquattro anni, è stata uccisa in provincia di Trento dal proprio compagno, che poi si è suicidato. Sempre 31 luglio a Palmanova, in provincia di Udine, Nadia Orlando, di ventuno anni, è stata strangolata dal suo fidanzato, che ha poi vagato tutta la notte con il suo corpo accasciato sul sedile del passeggero. Il 4 agosto a Ferrara, Mariella Mangolini, di settantasette anni, è stata uccisa con un colpo di pistola dal marito, che ha poi ucciso allo stesso modo il figlio di quarantotto anni. Il 17 agosto, a Dogaletto di Mira, in provincia di Venezia, Sabrina Panzonato, di cinquantadue anni, dopo essere stata ferita con una coltellata al fianco, è fuggita in strada, dove l'ha raggiunta il marito e l'ha uccisa con un colpo alla testa, per poi suicidarsi. La coppia lascia soli due figli. Il 21 agosto, a Bressanone, in provincia di Bolzano, Marianna Obrist, di trentanove anni, è stata uccisa a coltellate dal compagno, mentre faceva il bagno. Laura Pirri, di trentuno anni, è invece morta in ospedale il 25 marzo scorso, dopo diciotto giorni di agonia, per ustioni gravi su tutto il corpo. Ma non si trattava di un incidente domestico: il 6 settembre il marito è stato arrestato con l'accusa di omicidio, per avere dato fuoco volontariamente alla moglie, come ultimo atto di una lunga serie di maltrattamenti e violenze nei suoi confronti. Decisiva è stata la testimonianza del figlio di dieci anni. Il 3 settembre, a Specchia, in provincia di Lecce, Noemi Durini, di sedici anni, è stata uccisa dal fidanzato di diciassette anni. Il ragazzo era stato denunciato alla procura dalla mamma di Noemi per violenze nei confronti della figlia. Erano, infatti, in atto due procedimenti, uno penale e uno civile, nei suoi confronti. L'8 settembre, il gip del tribunale di Napoli Nord ha convalidato l'arresto dell'ex fidanzato di Alessandra Madonna, di ventiquattro anni, accusato di averne provocato la morte, trascinandola con l'auto nel parco in cui risiede, a Mugnano di Napoli. Il 9 settembre a Donoratico, in provincia di Cagliari, Joelle Demontis, di cinquantotto anni, è stata uccisa a coltellate nella sua abitazione. La donna portava ancora i segni di percosse probabilmente subite nei giorni precedenti la morte. Per l'omicidio sono stati arrestati il compagno della donna e una ragazza di ventisei anni che abitava con loro. Il 15 settembre, a Casale Monferrato, in provincia di Alessandria, Elena Seprodi, di quarantotto anni, è stata uccisa a coltellate dall'ex marito nella sua abitazione al culmine di un litigio. La donna lascia un figlio. Mi sono sempre chiesta cosa succede nella testa di quell'uomo che trasforma quasi in una sagoma di cartone, contro cui scagliare la propria furia omicida, la donna con cui ha condiviso passione, amore, sogni, progetti e magari ha generato figli. Questa domanda è importante, ma è bene ricordare che noi donne siamo persone, non semplici cose di cui disporre a proprio piacimento. Abbiamo buone leggi: il Governo e il Parlamento, nel corso del tempo, hanno fatto molto e molto stanno facendo. Sto pensando al rafforzamento della rete delle case rifugio, all'introduzione del congedo retribuito per le donne lavoratrici, comprese quelle autonome, quando devono allontanarsi da casa, per la loro sicurezza. Sto pensando all'educazione di genere inserita nella legge sulla buona scuola. E dovremo sicuramente lavorare per fare ancora di più sul versante della certezza della pena. E l'auspicio che faccio è che il Parlamento e il Governo rafforzino, anche nella prossima legge di stabilità, risorse importanti utile alla lotta della violenza sulle donne. Allo stesso modo, spero che approveremo rapidamente il disegno di legge sugli orfani di femminicidio. Le leggi, quindi, sono importanti, ma tutto questo non basta, perché il problema è culturale. Il problema sono quegli uomini, sempre più numerosi, che, non essendo capaci di ritrovare dentro se stessi un nuovo equilibrio, scelgono di uccidere piuttosto che accettare la fine di una relazione amorosa. Il problema sono quelli uomini che di fronte - ad esempio - agli stupri e alle violenze, dicono che le donne devono essere più caute. Quando una relazione amorosa finisce, può aprirsi il baratro dell'abbandono e si deve sicuramente imparare ad andare avanti lo stesso, anche se talvolta può essere doloroso e può sembrare impossibile. Ma tutto questo dolore non può assolutamente giustificare mai la violenza e mai la violenza omicida. È davvero drammatico che tanti uomini oggi non riescano ancora a capirlo né a farsene una ragione, arrogandosi il diritto di strappare alla vita chi da quella relazione vuole uscire. E allora l'impegno e la battaglia sono sicuramente quelli che ho detto prima, ma devono essere anche sul piano culturale ed è su questo piano che dobbiamo lavorare tutti insieme, uomini e donne. Da questo ramo del Parlamento, dal Senato, io mi sento di rivolgere un appello in modo forte in via principale agli uomini dicendo loro: prendete parola, anche autonomamente; organizzatevi; dite no alla violenza sulle donne; raccontate agli altri uomini, voi che siete quella parte capace di apprezzare la differenza e di stare in modo paritario e rispettoso all'interno di una relazione, quanto sia bello essere persone libere; amateci per quello che siamo, e cioè persone libere capaci di rispetto anche all'interno di una relazione amorosa. Ditelo, perché l'amore è sicuramente l'energia più potente, ma così, come ci si innamora in modo naturale, è altrettanto naturale e normale che quell'amore sfumi, senza che ci siano vinti o vincitori. La violenza non è una variante dell'amore: è violenza e basta. Nasce, si sviluppa e si nutre dentro una cultura o sottocultura che ancora oggi ha come contesto lo svantaggio sociale per le donne. Per tutto questo, ripropongo il nostro appello a tutto il Paese e ai media dico: smettete di giustificare, anche solo con un linguaggio sbagliato, gli assassini. Smettete di chiamarli, come ad esempio in tutte le trasmissioni televisive in cui si parla di Noemi, «il fidanzatino». Non sono fidanzatini o altro: sono assassini. E smettete di colpevolizzare le donne.
2017-09-20	M5S	DonnoDaniela	Signor Presidente, sono passati pochissimi giorni dalla drammatica morte di Noemi Durini, la ragazza di Specchia che è stata barbaramente uccisa. Oggi ci troviamo, ancora una volta, davanti a un altro tragico episodio, che ha ridotto una giovane donna in fin di vita, veramente in condizioni disperate. È successo stamattina. Si tratta di una ragazza di quindici anni di Ischitella, in provincia di Foggia, ferita brutalmente da un uomo che poi si è suicidato: ferita da un colpo di pistola in pieno volto. Parliamo quindi di un altro episodio che apre uno scenario veramente macabro di violenza e di paura. È evidente che ci troviamo davanti a un allarme veramente importante, che deve trovare i giusti strumenti per essere finalmente placato. Non possiamo assolutamente continuare a piangere vittime e abusi continui. Quante altre morti serviranno per prendere atto di questa situazione e di questa emergenza, perché ormai si tratta di una vera e propria emergenza? Quante altre volte, quanti altri giorni, mesi, anni dobbiamo aspettare perché questo Governo intervenga finalmente, facendo delle buone azioni, tutelando il territorio, aiutando i cittadini? Stiamo parlando di stragi senza arresto, che giorno dopo giorno hanno assunto una portata veramente spaventosa. La violenza di genere infatti rappresenta la prima causa di morte tra le donne. Il Governo dov'è, mentre si compie questo massacro? Perché le reti territoriali non vengono rafforzate e messe nella condizione di lavorare in sinergia con le altre? Perché non c'è una lungimirante programmazione degli interventi e lo stanziamento di adeguati fondi e risorse? Domande a cui segue un silenzio imbarazzante, perché l'Esecutivo è assente. Non dimentichiamo che lo scorso luglio è scaduto il piano d'azione straordinario contro la violenza sessuale e di genere e il fatto che le istituzioni temporeggino sull'argomento è a dir poco scandaloso. Ormai anche uscire dalla porta di casa per andare a scuola, per fare acquisti, per fare semplicemente una passeggiata significa esporsi a un pericolo concreto per la propria incolumità. Tutto questo è davvero inaudito per una società che si definisce evoluta. Non c'è più tempo, non si può aspettare ancora, non si può indugiare su un tema così delicato. Una cosa è certa: in questa situazione ogni altra vittima ricadrà sulla responsabilità dello Stato e di chi non interviene, cioè voi.
2017-09-20	M5S	MontevecchiMichela	Signor Presidente, innanzi tutto anche noi vorremmo ringraziare la relatrice per la volontà di ascolto che ha dimostrato nel corso dell'esame di questo provvedimento, una volontà che non ci è capitato spesso di sperimentare nel corso di questa legislatura dai banchi dell'opposizione. Poi vorrei fare qualche considerazione generale anch'io sul testo, specificando che anche noi avremmo preferito che non avesse la forma di una delega, anche se il caso del riordino di una materia così ampia forse trova un qualche barlume di giustificazione in più rispetto alla marea di deleghe con le quali siamo stati inondati nel corso di questa legislatura. Ci auguriamo, però, che i decreti attuativi che seguiranno alla delega non facciano la fine né dei decreti attuativi conseguenti alla cosiddetta buona scuola né di quelli conseguenti alla legge di riordino del settore cinema che ancora ci pare navighino nel porto delle nebbie. Devo dire che il Movimento 5 Stelle, come forza di opposizione, molto ha contribuito, durante i lavori di Commissione e di Aula, all'esame di questo testo e anche al "restringimento", all'apposizione di paletti ad una delega che era veramente tanto, tanto ampia all'origine. Vorrei fare anche una considerazione sullo spettacolo dal vivo in generale, perché va benissimo questo tentativo di riordino della normativa in materia per renderla più organica e più efficace e va benissimo trovare nuove forme di sostegno come l'Art bonus esteso allo spettacolo dal vivo anche se, come ha rilevato prima di me la collega Petraglia, non vorremmo che questa misura mascherasse poi la volontà di demandare al privato il sostegno di questo settore e quindi si riducessero sempre di più gli interventi pubblici a sostegno. Vanno bene anche le risorse fresche che sono state trovate, anche se poi in realtà il Fondo non ha un'entità tale da poter costituire un vero sostegno. Però ricordiamoci che bisogna mantenere anche gli impegni per inserire nelle scuole attività tese alla promozione delle arti e allo sviluppo di una sensibilità e di una passione che sono fondamentali per creare una società non solo intellettualmente e culturalmente più elevata, ma anche fruitrice e, così facendo, creare nuovo pubblico. Parallelamente si poteva cogliere l'occasione, con un nostro emendamento, per approvare la nostra proposta di riduzione dell'IVA sulla bigliettazione. Sappiamo, infatti, che questo sarebbe andato sicuramente a beneficio di una maggiore frequentazione dei luoghi della cultura non solo da parte dei giovani e degli studenti, ma anche da parte degli adulti, perché oggi la crisi, ahimè, colpisce tutti. Ci sono aspetti positivi in questo disegno di legge e sono state accolte proposte del Movimento 5 Stelle, che elencherò velocemente e con soddisfazione. Innanzitutto, è stata accolta la proposta di istituire un tavolo programmatico per promuovere l'inserimento dello spettacolo dal vivo nei programmi turistici, pratica che, in realtà, c'è già, ma non è coordinata e non è efficace, ossia tale da garantire un circuito turistico che prenda in considerazione anche lo spettacolo dal vivo come forma di attrattiva per i turisti che vengono a visitare il nostro Paese e, chiaramente, per i cittadini italiani, soprattutto se pensiamo alla barriera linguistica. Abbiamo poi proposto l'introduzione di una normativa relativa all'istituzione e alla vigilanza delle scuole di danza e all'individuazione dei criteri e dei requisiti per l'abilitazione all'insegnamento, con un emendamento che porta la firma della senatrice Blundo; anche se, rispetto alla danza, permane la nota fortemente critica che, a fronte della delega alla ricostruzione del repertorio coreutico classico e contemporaneo e alla promozione della produzione artistica e della sperimentazione, abbiamo paradossalmente, nella realtà, lo smantellamento di un corpo di ballo, quello dell'Arena di Verona, la chiusura di compagnie storiche e il fatto che progressivamente si è arrivati in Italia ad avere solo due corpi di ballo stabili: quello della Scala di Milano e quello del Teatro dell'Opera di Roma. Ci chiediamo dove andranno poi tutti questi nostri giovani che vorranno intraprendere la carriera di danzatori se in Italia non abbiamo un bacino di assorbimento di tutti questi talenti. Del resto anche il nostro Bolle dice che la danza rimane ignorata e maltrattata in Italia. Nel campo delle fondazioni lirico-sinfoniche, il Movimento 5 Stelle molto si è battuto per rivedere il sistema di controllo sulla gestione economico-finanziaria e artistica delle fondazioni, perché la mala gestio, finora, ha avuto ripercussioni solo sulle masse artistiche e tecniche. Siamo riusciti a far introdurre tra i criteri per l'assegnazione del Fondo unico per lo spettacolo la responsabilizzazione del sovrintendente per la gestione economica e finanziaria e anche la considerazione dei risultati artistici e gestionali del triennio precedente, con la speranza che questo porti ad avere una maggiore qualità, ma soprattutto che porti all'eliminazione del famigerato algoritmo. Infine, siamo riusciti a ottenere in Assemblea il cosiddetto Daspo per i sovrintendenti che dimostreranno di non aver saputo gestire bene e accuratamente da un punto di vista economico e finanziario le fondazioni e che quindi non potranno più essere rinominati per ricoprire lo stesso ruolo all'interno delle fondazioni lirico-sinfoniche. Siamo anche riusciti a inserire un pezzettino di una risoluzione che abbiamo fatto approvare all'unanimità un paio di anni fa: la cosiddetta mappa dell'abbandono. Nel testo infatti è previsto che vi sia una collaborazione tra enti locali per individuare immobili in stato di abbandono o confiscati, soprattutto di valore storico e culturale, da destinare allo svolgimento di attività da parte di giovani, ma anche meno giovani, relative allo spettacolo dal vivo. È, infatti, importante anche la diffusione, oltre che la promozione. In ultimo, stamane il Governo si è impegnato, nell'ambito delle risorse disponibili, a portare avanti misure di credito d'imposta per sostenere l'iscrizione o l'abbonamento a scuole di danza, di musica o di teatro per i giovani tra i cinque e i diciotto anni e spero davvero che in legge di stabilità questo impegno sia onorato; noi tutti ci impegniamo affinché il Governo trovi queste risorse. Passiamo alle note dolenti. Per quanto riguarda le fondazioni lirico-sinfoniche siamo rimasti fermi al palo della selezione dei sovrintendenti e dei direttori artistici con bandi pubblici anche internazionali; e dire che il Ministro è così affezionato a questi bandi pubblici anche internazionali, ma evidentemente, in questo settore, sono altre le logiche che prevalgono. È rimasto al palo anche il conflitto d'interesse per i componenti degli organi di gestione delle fondazioni, oltre che per i sovrintendenti e i direttori artistici. Quindi, anche qui continueranno a perpetrarsi quelle dinamiche per cui talvolta, a seguito di questi conflitti d'interesse, forse non canterà il miglior tenore o la migliore soprano in uno spettacolo o forse saranno acquistati degli allestimenti che probabilmente potevano non essere acquistati, nonché materiali e quant'altro. Per quanto riguarda i teatri nazionali, ci dispiace molto che non siano passate le nostre proposte di riordino della normativa relativa all'organizzazione e al funzionamento delle scuole di teatro, dato che sono tante, molte non regolamentate, a scapito della qualità della formazione, quindi anche del nostro buon nome in quei settori a livello nazionale e internazionale. Ci dispiace che non sia stata presa in considerazione neanche la proposta di revisione di modalità di nomina degli incarichi dirigenziali, per le stesse motivazioni per cui tanto c'eravamo battuti per le fondazioni lirico-sinfoniche. Anche il consiglio superiore per lo spettacolo, a nostro avviso, è un organismo destinato a lavorare nell'opacità, perché la nostra proposta di trasparenza sulle nomine e sui lavori non è stata accolta, come non è stata accolta la selezione, anziché la nomina, dei suoi componenti. Infine, non c'è nulla di concreto per il riconoscimento giuridico professionale dei lavoratori del settore né per il trattamento previdenziale. Invece, si è data giustificazione normativa alla mobilità. Concludo con tre punti ancora critici. Non è stato fatto nulla e non sono state accolte le nostre proposte per porre rimedio al fenomeno del secondary ticketing. È stato fatto un timido tentativo, con l'approvazione di un emendamento, sul progressivo abbandono della bollinatura SIAE sui dispositivi musicali, ma nulla si è fatto per sanare la situazione in cui ancora oggi la SIAE opera, di effettivo monopolio, a dispetto di una direttiva comunitaria che invece ci impone di fare altro. Infine, non è stato ascoltato il mondo dello spettacolo viaggiante e abbiamo assistito a una clamorosa retromarcia sull'utilizzo degli animali all'interno delle attività circensi. Per tutte queste ragioni, valutando il fatto che ci troviamo al primo passaggio parlamentare e che questo provvedimento approderà alla Camera, noi esprimeremo un voto di astensione, unicamente perché speriamo che durante l'esame da parte della Camera ci sia ancora la buona volontà per fare uscire da questo Parlamento il miglior testo possibile.
2017-09-20	PD	MarcucciAndrea	Signor Presidente, signor Sottosegretario, onorevoli colleghi, quest'Assemblea sta per votare un disegno di legge che si occupa di cultura in una legislatura che, per fortuna, è stata molto ricca di provvedimenti e - aggiungo - di finanziamenti per un settore vitale del nostro Paese. Dico «per fortuna», ma in realtà si tratta di una precisa volontà politica. In questo caso esaminiamo il disegno di legge delega sul codice dello spettacolo, che, come ricorderete, fu stralciato dalla legge sul cinema e oggi trova finalmente attuazione dopo circa trent'anni di attesa. Uno stralcio, benché criticato da molti colleghi, opportuno e utile, voluto dal Senato della Repubblica perché c'era bisogno di andare nel dettaglio delle deleghe che conferivamo al Governo, e la dialettica all'interno della Commissione e del Parlamento in generale credo abbia dato buona prova di sé. Un provvedimento particolarmente virtuoso, secondo noi, perché il Parlamento ha esercitato, questa volta davvero fino in fondo, il suo ruolo. Nella 7ᵃ Commissione, che mi onoro di presiedere, sono stati auditi una quarantina tra personalità e associazioni del settore, per recepire le volontà degli operatori, capirli, comprenderne le necessità. Sono stati poi discussi, e in molti casi approvati, emendamenti e pareri di senatori sia della maggioranza che dell'opposizione. Un lavoro importante che ha dato i suoi frutti, in questo disegno di legge composto da sette articoli, che nasce con l'obiettivo di dare supporto allo spettacolo dal vivo, che noi riteniamo essere una grande ricchezza per il nostro Paese. Voglio sottolineare uno dei passaggi che mi appare più significativo: quello che riguarda la definizione del Fondo unico per lo spettacolo. Fino a oggi il FUS era unico; con questo provvedimento si distingue tra le risorse destinate alle fondazioni lirico-sinfoniche e le risorse destinate a tutto il resto del mondo dello spettacolo. Questo serve a fare chiarezza e a dare equilibrio e responsabilità agli operatori, incluse, e forse soprattutto, le fondazioni lirico-sinfoniche. Viene poi riconosciuto il valore educativo e formativo dello spettacolo, con interventi specifici per la scuola: il 3 per cento del FUS andrà alla scuola con un accordo preciso, perché gli spettatori di domani vengono formati sui banchi di scuola. Insieme a 18App, questo testimonia di quanto si crede nei giovani per il nostro futuro. Il codice dello spettacolo per la prima volta riguarda anche i carnevali e le rievocazioni storiche, ammessi all'erogazione del FUS. È il coronamento di una battaglia, anche personale, per riconoscere dignità culturale e valore economico a manifestazioni tipiche del nostro Paese e che contribuiscono alla specificità italiana e alla produttività di tante economie locali. All'inizio dicevo che questo è solo l'ultimo di tanti provvedimenti che i Governi, Renzi prima e Gentiloni Silveri oggi, hanno definito e finanziato. Voglio solo ricordare i più importanti: la legge sul cinema con la creazione di un fondo di 400 milioni, con il potenziamento delle sei misure che riguardano il tax credit; l'introduzione nella legge di bilancio del 2015 del bonus da 500 euro per i consumi culturali dei neo maggiorenni. Una misura importante - tra l'altro avviata nuovamente per la seconda annualità proprio in questi giorni - che riguarderà anche tutti coloro che compiranno diciotto anni il prossimo anno. È stata usata da una platea dell'80 per cento degli aventi diritto e ha riguardato prevalentemente l'acquisto di libri. Un passaggio importante, e rispetto ai decreti attuativi ministeriali della legge sul cinema diciamo che quanto è stato riferito in Aula non è così preciso: molti decreti sono stati non solo annunciati ma emanati e credo che quel provvedimento, così come questo che ci accingiamo ad approvare, sia un'ottima legge per il nostro Paese. Nuovi fondi per la tutela del patrimonio e i grandi progetti culturali: 150 milioni di euro nel 2016, 170 milioni nel 2017; fondi in crescita. La senatrice Petraglia ha detto che in questi anni i fondi per la cultura in Italia sono stati drammaticamente tagliati, ahimè non è vero: con questi Governi e grazie a questo Parlamento, negli ultimi anni i fondi per la cultura sono aumentati e anche in maniera consistente, tanto che il bilancio del Ministero dei beni e delle attività culturali e del turismo è aumentato dell'8 per cento nel 2016 e del 10 per cento nel 2017: un grande risultato per il ministro Franceschini, per il Governo e per il Parlamento. Vogliamo ricordare poi l'Art bonus, che ha reso permanente il credito d'imposta del 65 per cento per il finanziamento di interventi di manutenzione, protezione e restauro dei beni culturali, per il sostegno a istituti e luoghi della cultura pubblici, per le fondazioni lirico-sinfoniche, per i teatri di tradizione, nonché per la realizzazione, il restauro e il potenziamento di strutture e di enti e istituzioni pubbliche dello spettacolo, esteso proprio con il provvedimento che ci accingiamo a votare oggi a tutte le forme di spettacolo e quindi anche ai festival e a tutti i soggetti e alle varie attività. Si tratta di un passaggio importante: con il disegno di legge in esame chiediamo ai cittadini e agli imprenditori italiani di aiutare le nostre attività dello spettacolo e di supportarle nelle forme e con la libertà necessarie, e lo facciamo dando loro un'importante agevolazione fiscale. È un invito a tutto il Paese a credere nelle nostre attività culturali. Concludo questa sintetica carrellata con il provvedimento che ha reso autonomi 20 grandi musei italiani, con il bando internazionale che ha selezionato 13 italiani, tre tedeschi, due austriaci, un britannico e un francese alla loro direzione e che sta dando ottimi risultati: lo posso dire anche a seguito della recente visita, svolta con i colleghi della Commissione la scorsa settimana, a Pompei e alla Reggia di Caserta. Quella in corso è una legislatura particolarmente ricca e felice per la cultura, coronata dalla legge delega sullo spettacolo che stiamo votando. Si tratta di un provvedimento atteso da decenni, che è stato migliorato dal lavoro costante del Parlamento e dalla relatrice, senatrice Di Giorgi, che ringrazio particolarmente e - lo ripeto - da molto altri colleghi della maggioranza così come delle opposizioni. Oggi, ad esempio, a proposito della questione relativa alla SIAE, è stato introdotto un piccolo passaggio importante che faciliterà gli operatori culturali su tutto il territorio. Inoltre, la questione dei circhi, che ha occupato, per ore, gran parte della discussione in Assemblea, secondo me è stata definita in maniera molto chiara, semplice e rispettosa della nostra tradizione e con un indirizzo di prospettiva molto preciso, nel rispetto delle tradizione circensi, ma anche virtuoso per il futuro e per la modernità della nostra tradizione circense. In Commissione in sede referente è stato fatto un buon lavoro, a stretto contatto con il Governo, dando una risposta seria alle giuste aspettative dei lavoratori della cultura, che da troppo tempo aspettano la corretta tutela dei loro diritti: un' apposita delega va esattamente in questa direzione e siamo molti orgogliosi di averla scritta. È un atto politico chiaro, che segue una giusta traccia di continuità, che fa della cultura una priorità assoluta dell'attività di Governo. L'Italia è cultura, è attività culturale e produzione culturale: avevamo il dovere di occuparcene nella nostra veste istituzionale e sono quindi orgoglioso del lavoro svolto insieme e sono felice di annunciare il convinto voto favorevole al provvedimento in esame.
2017-09-26	LN	CentinaioGianMarco	Abbiamo ascoltato colleghi che ci hanno letto da Wikipedia la vita di Leonardo da Vinci. Per ascoltare la vita di Leonardo da Vinci, io non devo venire nell'Aula del Senato; sto a casa, apro Internet oppure mi ricordo quello che ho studiato a scuola. Se l'obiettivo è tirare l'ora e far sì che in due giorni si approvino due disegni di legge e, di conseguenza, la maggioranza porti a casa due provvedimenti possiamo sembrare belli, bravi ed efficienti, ma secondo noi abbiamo perso solo molto tempo. Ricordo che fuori c'è un'Italia che produce, che ha bisogno di risposte dalla politica, che chiede a noi e alle Aule parlamentari di essere più vicini ai cittadini e noi stiamo trattando un provvedimento che non interessa a nessuno se non al ministro Franceschini per avere ancora più potere.
2017-09-26	M5S	SerraManuela	Signora Presidente, il Movimento 5 Stelle si asterrà da questo disegno di legge anche perché - come abbiamo già ribadito - il fatto che i finanziamenti arrivino ai comitati nazionali istituiti per le celebrazioni è - a nostro avviso - veramente offensivo. Per noi la cultura e la conoscenza devono passare prima di tutto per la scuola; devono essere un qualcosa stabilito dentro il sistema istituzione; non possono essere i comitati a occuparsi della gestione delle celebrazioni e godere di finanziamenti da spot. Per tutte queste ragioni, noi ci asterremo.
2017-09-27	LN	DivinaSergio	Quando fu effettuata la razionalizzazione del sistema ospedaliero - per esempio - e sono stati chiusi i punti nascita e gli ospedali che si trovavano sotto certi standard, il risultato è stato che in montagna sono stati tolti servizi essenziali proprio perché la lontananza giustificava la scelta di chiuderli. Come ripeto, però, la lontananza in determinate situazioni geografiche non vuol dire nulla: dovremmo piuttosto considerare i tempi di percorrenza per arrivare, nel caso in ipotesi, all'ospedale. Abbiamo posto degli standard basati su valutazioni squisitamente politiche. Sotto certi standard, il Ministero dell'istruzione ha stabilito che la scuola deve essere razionalizzata, si deve spostare un plesso da un Comune all'altro, e così per tutti i servizi sociali come asili, scuole materne e quant'altro. Cosa ha significato standardizzare con un parametro di livello nazionale? In montagna, i piccoli centri, i piccoli Comuni, le piccole realtà, in un attimo scendono sotto la soglia di tali standard. Togliere la scuola elementare e l'asilo in questi centri significa che una coppia di giovani non può restare e si trasferisce immediatamente, perché rimanere significherebbe subire un disagio prima di tutto ambientale per loro, ma anche per i figli che nasceranno e che saranno sballottati e portati in giro a seconda della capacità dei Comuni di gestire il servizio di trasporto. Questo significa lo spopolamento di quei Comuni; le giovani coppie si portano nei Comuni più importanti o nel fondovalle, dove ci sono i servizi. Manca la popolazione, manca la domanda interna e anche le attività commerciali non ce la fanno; il negozietto che viveva a fatica finisce per chiudere. Chiudono le attività commerciali e rimangono quattro vecchi, non più in età operativa e lavorativa; la montagna cambia dimensione, cambia aspetto. Quei quattro anziani, a questo punto, devono essere aiutati, quasi come quando d'inverno ci sono grandi nevicate e dobbiamo portare il cibo e le balle di fieno, nelle postazioni di approvvigionamento, ai cervi e ai caprioli, perché altrimenti ci sarebbe una moria e conteremmo le carcasse nella primavera successiva. Bene: noi dovremo portare i servizi sociali per mantenere una popolazione che non ha neanche la capacità di muoversi e di trasferirsi con agibilità, ma che dipende dai figli e dai parenti, e cioè da qualcuno che porta loro quello che non trovano più nei posti dove vivono. La montagna si impoverisce e si indebolisce. Ricordiamo che chi vive in montagna per lo più, al di là dell'attività agricola, vive anche di immagine, vive di turismo e di ambiente. Ma, se le persone non ci sono, anche la cartolina cambia, l'attrattività cambia; non c'è più attività economica e turistica. È una catena che andiamo a indebolire e i risultati li abbiamo visti: lo spopolamento in tanti Comuni montani e via dicendo. Allora dobbiamo salire a ritroso. Non possiamo far mancare i servizi, anche a costo che essi non rispettino più gli standard di costi - sbagliati - parametrati su indici che possono andar bene per altri ambienti, ma non per quelli montani, non per i piccoli Comuni, per lo più in montagna. Vengo a un altro esempio. Noi diciamo che i Comuni possono promuovere una serie di servizi essenziali, tra cui i servizi postali. È chiaro che siamo d'accordo. Ma come conciliamo tutto questo con le norme appena emanate sull'affidamento totale al concessionario Poste Italiane SpA, che ha deciso la razionalizzazione degli uffici postali, chiudendo tutti quelli che per lui non sono economicamente convenienti? Io posso capire che Poste faccia un discorso ragionieristico, ma la politica non lo può fare. Se i quattro vecchi che vivono ancora in montagna non possono neanche andare a ritirare la pensione - l'ufficio postale alla fine serve per pagare le bollette, per ritirare la pensione e per poco altro - allora mettiamoci d'accordo. Non possiamo concedere a Poste Italiane la totale autonomia di aprire e chiudere gli uffici, se poi dobbiamo dire ai Comuni di aprire loro stessi uno sportello postale, perché ciò è vitale per la loro comunità. Andiamo avanti: i piccoli Comuni possono anche istituire centri multifunzionali per la prestazione di una pluralità di servizi. Vivaddio: fermiamoci. Non facciamo fare al pubblico ciò che non sa fare. Ci sono i privati che muoiono e noi apriamo il centro servizi comunale? Aiutiamo invece i privati, che sanno fare servizio, commercio e altro, a mantenersi in piedi con le loro gambe. Come ha ricordato il senatore Candiani e come avete ricordato anche voi, qua si vogliono fare le nozze con i fichi secchi: 10 milioni, che diventeranno negli anni successivi 15 milioni all'anno. È molto interessante dire che i Comuni possono acquistare immobili e riqualificarli, per contrastare l'abbandono. Una delle cose più importanti è l'abbandono del sistema turistico: l'albergo non ce la fa e chiude. Ma, se noi abbiamo 10 o al massimo 15 milioni all'anno, quante strutture alberghiere potremo comperare, acquisire e valorizzare per mantenere ancora un po' economia sui territori? Ripeto: 10 o 15 milioni all'anno. Potremmo acquistare una o due strutture. Ma stiamo parlando di una legge che va a toccare 5.600 piccoli Comuni. Non possiamo dire che risolviamo il problema di oltre 5.000 Comuni facendo un investimento una tantum, che praticamente azzera il fondo. Se vogliamo veramente che la legge stia in piedi, dobbiamo mettere le risorse che facciano funzionare questa legge; altrimenti abbiamo realizzato una bellissima legge che tutti condividiamo, ma con princìpi che restano esclusivamente sulla carta. Signor Presidente, mi conceda ancora pochi minuti prima di concludere. Dirò un'aberrazione, adesso, che contrasta con tutto ciò che finora ho detto: non servono soldi: per mantenere le comunità in montagna e i piccoli Comuni, non servirebbero neanche soldi, ma servono azioni. E la Lega nel tempo ha presentato un'infinità di proposte per defiscalizzare e semplificare. Una piccola attività in montagna ha più costi per la gestione del fisco che utili a fine anno. Cancelliamole i costi: si chiamavano concordati fiscali. Se un negozio finisce sotto determinati parametri, gli diciamo che fa un servizio sociale, e non più un'attività economica, perché la bottega di pane o la bottega di alimentari sono essenziali perché la comunità viva. Deve buttare via il registro IVA e il registro corrispettivi e risparmiare con il commercialista. Bene andare in intendenza di finanza, concordare e pagare 1.000-2.000 euro all'anno, che è l'equivalente del suo obbligo fiscale, e si cancellano tutti i costi. Così possiamo permettere alle attività economiche di non chiudere, senza spendere un euro. In montagna vivono per lo più agricoltori, allevatori e contadini e fanno fatica. Una cosa è fare agricoltura in pianura, dove ci sono grandi aree e grandi ottimizzazioni di spesa, e un'altra è farla sui gradoni, dove il prodotto è minore, la fatica è maggiore, i costi sono di gran lunga superiori e i prezzi a volte non sono remunerativi. Speriamo che queste attività non debbano chiudere, ma ce ne sono tante che non ce la fanno più. Cosa sono i contadini? Sono dei piccoli fai da te. Potremo dire loro: «Ancorché non siete iscritti nelle imprese che possono fare grandi lavori, potete fare piccole manutenzioni stradali, come ad esempio regimazioni delle acque sulle strade forestali»; si tratta di piccole canalette che portano via l'acqua, evitano che gli scrosci distruggano le strade e quant'altro. Un muretto di sassi, per lo più a secco, riesce a farlo anche il contadino: lo fa a casa sua e lo potrebbe fare anche per la comunità. Per quanto riguarda lo sgombero della neve, tutti i contadini hanno un trattore e portano via la neve dalle aree di produzione. Allora dategli l'incarico di pulire le strade di montagna. Aiutiamoli a integrare quel reddito che oggi è insufficiente. Il costo è zero e probabilmente risparmieremmo anche rispetto all'affidamento e all'appalto di questi piccoli lavori a ditte specializzate. Quanto possono costare tutte queste operazioni? Zero. Buona volontà, semplificazione e - aggiungo io - defiscalizzazione. Termino il mio intervento con un aneddoto, perché qui si dice: «Con una mano li aiuto, ma con l'altra li ammazzo». L'aneddoto riguarda un allevatore che gestiva la malga. Sono arrivati i funzionari, che fanno il loro lavoro, e, per rispetto ai parametri stabiliti dalla normativa europea e quant'altro, hanno bloccato l'attività di casaro, perché il luogo dove si faceva il formaggio non rispettava i requisiti previsti dalla normativa europea, ovvero la piastrellatura fino a 2,20 metri in altezza. L'allevatore ha chiuso la malga e mi ha detto che non avrebbero messo le piastrelle a 2,20 metri di altezza perché glielo dice la legge provinciale, che ripete le normative europee, perché non vuole demolire il tetto per farvi uscire 20 centimetri di piastrelle al di sopra. Penso che con questo ci siamo capiti. Se vogliamo dare una mano, cerchiamo di fare leggi ragionevoli che tengano in considerazione il contesto in cui saranno applicate. Se vogliamo applicare queste norme, finanziamole. Ricordiamo, però, che forse è più importante defiscalizzare e semplificare che buttare soldi, e inoltre dopo diciamo loro: «Butta giù il tetto altrimenti non ti lascio fare il formaggio, perché non hai le piastrelle fino a 2,20 metri di altezza».
2017-09-27	PD	PignedoliLeana	Questo è un provvedimento che guarda dunque a quell'Italia preziosa e ricca di opportunità, ma anche altrettanto fragile, ancora a rischio di abbandono, dove la possibilità di vita della comunità e delle famiglie è legata spesso alla tenuta di una scuola, alla qualità e alla sicurezza di un servizio ospedaliero o di un punto nascita in cui il valore sanitario e il valore sociale si intrecciano. In quelle aree la permanenza dei giovani diventa precondizione per ogni altro discorso di sviluppo.
2017-09-27	PD	PuppatoLaura	Quindi il disagio insediativo, l'indice di vecchiaia, la presenza di parchi, le lacune sui servizi sociali e l'inadeguatezza complessiva dei servizi sono il focus del disegno di legge in esame. E tante sono le opportunità, che non voglio leggere, perché sono già state assai ben definite dai due relatori che mi hanno preceduto e dai colleghi che hanno parlato. Cito però - per esempio - il tema dei centri multifunzionali, la cui creazione, con pluralità di servizi di carattere ambientale, sociale, energetico, comunicativo e di sicurezza, per la riqualificazione energetica degli edifici presenti o per il consolidamento statico e antisismico, consente di offrire pubblicamente e gratuitamente competenze di cui c'è bisogno in quest'ambito. Mi pare anche molto interessante la capacità di gestire in modo sostenibile i boschi. Parliamo di un ambito naturale che pure rientra nelle opportunità del disegno di legge, che - come vi ho già detto - sono infinite. Stesso discorso vale per il recupero delle case cantoniere, delle stazioni ferroviarie e degli immobili storici decaduti o in decadimento. Anche la realizzazione di alberghi diffusi crea una grande opportunità nei Comuni collinari e montani - e non solo - dove abbiamo molti edifici dismessi e la potenzialità di offrirli a una richiesta sempre più importante, proveniente dal turismo internazionale e locale. Vorrei infine sottolineare due ulteriori aspetti. Prima di tutto, servono sindaci con le idee per attingere a un amplissimo spettro di opportunità. È vero che abbiamo un valore economico messo in campo dal Governo di 10 milioni di euro per quest'anno e di 15 per il prossimo: se consideriamo che abbiamo 10 milioni di abitanti, qualcuno potrebbe ironizzare che si tratta solo di un euro e mezzo euro per persona. State però ben attenti: se questo provvedimento trova Comuni capaci di fare squadra - e qui, come avviene per i progetti europei, che sono quelli che stanno dando le rese maggiori, c'è la possibilità di mettere insieme pubblico e privato, che è altra grande cosa, persino per recuperare edifici di culto o ecclesiali dismessi - anche in questo caso lo Stato, grazie all'attivazione dei Comuni e delle Regioni, può essere un partner importante per creare solidità economica in territori che non ce l'hanno e creare, quindi, il modello di unione europea. L'altra questione è relativa ai tempi rapidi: abbiamo centottanta giorni, nonostante tutti i Ministeri coinvolti, per creare il Piano nazionale di riqualificazione dei piccoli Comuni. Vi è poi un elemento fondamentale, e per questo dico che il denaro non è tutto e, in questo caso, è addirittura poca cosa rispetto agli obiettivi. L'articolo 1, al punto 1, comma 5, dice una cosa che reputo basilare e che sono felice sia stata inserita nel disegno di legge: andiamo a monitorare e rilevare i dati relativi, indicativi dei miglioramenti conseguiti. E lo stesso abbiamo fatto per gli ecoreati, che stiamo monitorando con particolare riferimento alla qualità; lo stesso abbiamo fatto per altre materie fondamentali, come la buona scuola, relativamente agli edifici scolastici, con riferimento ai quali abbiamo un monitoraggio continuo dell'enorme quantità di progetti attivati. Ugualmente, questo disegno di legge si prefigge - ed è l'aspetto fondamentale - non tanto di mettere lì soldi, tanti o pochi che siano, che conta poco, quanto di monitorare come viene sviluppato e accolto il suo enorme potenziale da parte dei sindaci e delle amministrazioni comunali dei piccoli Comuni. Ecco perché ho ribadito che servono sindaci capaci e innovativi che, pur in piccoli Comuni, mettano in campo la fantasia, perché le opportunità adesso non mancheranno.
2017-09-27	PD	SaggeseAngelica	Abbiamo già detto che su 8.000 Comuni italiani 6.000 hanno popolazione inferiore ai 5.000 abitanti, quindi ci stiamo rivolgendo a una parte molto rilevante del nostro Paese. I circa 6.000 Comuni al di sotto dei 5.000 abitanti non sono soltanto una priorità dal punto di vista numerico, ma rappresentano, nel quadro nazionale, una realtà molto importante e dinamica, sotto i profili più vari. Negli ultimi anni però abbiamo assistito ad una costante decrescita delle risorse messe a disposizione di questi piccoli Comuni, sia a causa dei tagli ai trasferimenti statali, sia a causa della costante migrazione, che purtroppo ha portato non soltanto ad un indebolimento economico, ma soprattutto, e molto più drammaticamente, ad un impoverimento del tessuto sociale. Sono molti i casi in cui nei piccoli Comuni non sono garantiti ed assicurati i servizi essenziali (penso alle poste, alla sanità, alla scuola), perché spesso negli anni passati è stata adottata una logica semplicemente economica di tagli drastici e di riduzione dei costi, senza pensare alle difficoltà ed alle maggiori necessità che questi Comuni hanno proprio per il disagio in cui vivono.
2017-09-28	M5S	MoroneseVilma	Signor Presidente, l' iter di questa proposta di legge è iniziato nel 2014 e da allora, soprattutto alla Camera, è stato condotto da parte del Movimento 5 Stelle un lavoro incessante di ascolto e confronto, con incontri dei rappresentanti delle diverse e variegate realtà che hanno a cuore il destino delle piccole comunità. Non è un caso infatti che dopo quattro legislature in cui questa legge è stata arenata, si sia riusciti oggi, con l'apporto decisivo del Movimento 5 Stelle, a farla approvare e speriamo naturalmente nel voto favorevole. Ma partiamo dal contesto. Quando parliamo di piccoli Comuni, ci riferiamo al 70 per cento dei Comuni italiani, che ha una popolazione pari o inferiore ai 5.000 abitanti. Questi Comuni occupano il 54,4 per cento del territorio italiano e in essi risiede il 16,6 per cento della popolazione totale. Si tratta di oltre 10 milioni di persone. Per capire se il disegno di legge si muove nella direzione giusta, dovremmo quindi chiederci: quali sono le esigenze di queste amministrazioni locali? Sicuramente i piccoli paesi non hanno bisogno di grandi opere infrastrutturali o di superappalti; essi hanno invece bisogno di riattivare la piccola e media impresa, partendo dagli artigiani e dagli agricoltori. Hanno bisogno di ripartire dalle piccole cose, c'è la necessità che si ponga l'attenzione sulle persone e sui loro effettivi bisogni. Negli ultimi quattro anni, sulla base della legislazione sul contenimento e la razionalizzazione della spesa pubblica (la cosiddetta spending review ), è stato operato un drastico taglio lineare sul sistema dei servizi urbani legati alla gestione amministrativa del territorio. Parliamo dei servizi minimi, dal settore sanitario al settore scolastico, ai servizi postali e di trasporto. È del tutto conseguente che questa drastica diminuzione dei servizi abbia comportato un sempre più preoccupante crollo delle attività economiche private. Passeggiando per un piccolo Comune purtroppo si leggono soltanto avvisi di vendita e chiusura di attività. Il testo unificato, già approvato alla Camera dei deputati esattamente un anno fa, il 28 settembre 2016, vuole fornire una risposta all'abbandono; esso tenta di fornire strumenti per avviare questa imponente opera di ricostruzione. È un testo unificato condiviso da tutti. Sicuramente si poteva fare di più, se solo il Governo avesse voluto. Considerato che, come detto, stiamo parlando di una realtà che coinvolge il 54,4 per cento del territorio italiano, è evidente che, prevedendo misure che ne favoriscono la ricostruzione, tutto il Paese ne trarrà beneficio. Con riferimento all'articolato, di particolare rilievo sono gli articoli 4 e 5, che prevedono le misure necessarie al recupero e alla riqualificazione dei centri storici, con attenzione in particolare al tema del consolidamento statico e antisismico degli edifici, tema purtroppo tristemente attuale. Il recupero dei piccoli borghi potrebbe rappresentare in questo modo anche un'imperdibile opportunità per mettere in sicurezza la parte più fragile del nostro patrimonio immobiliare. I piccoli borghi sono molto spesso la culla di prodotti tradizionali, sede di prodotti enogastronomici con marchi di qualità. Sono quindi questi gli ambiti sui quali far leva per il rilancio delle attività produttive di questi luoghi e proprio su questi aspetti si basano i contenuti degli articoli 10 e 11; articoli da noi fortemente voluti ed infine ottenuti, articoli che riguardano non solo la promozione dei prodotti provenienti da filiera corta o a chilometro utile, ma anche misure atte a favorire la vendita diretta di tali prodotti, come ad esempio prevedere all'interno delle strutture commerciali degli spazi dedicati appunto ai prodotti del territorio. Quindi, attenzione alla comunità, al patrimonio immobiliare e alle attività produttive. Tutto questo però non basta, se i piccoli borghi restano privi dei servizi essenziali che consentono di godere appieno dei ritmi che solo in questi luoghi si possono sperimentare. Gli articoli 8, 9 e 13 cercano proprio di colmare queste carenze. Parliamo di servizi essenziali quali la scuola, i trasporti e la possibilità di effettuare pagamenti di imposte, tasse e tributi. Siamo riusciti ad inserire in questo provvedimento, all'articolo 3, anche lo sviluppo dei cammini storici, un importante volano per il rafforzamento e lo sviluppo del turismo di questi luoghi ricchi di storia e cultura. Il tutto con un finanziamento di 3 milioni di euro. L'entità degli stanziamenti previsti nel provvedimento poteva essere senz'altro maggiore, con un po' più di coraggio soprattutto da parte del Governo. Avrebbero potuto essere inserite altre proposte che erano state avanzate dal Movimento 5 Stelle e non solo. Il testo presenta ancora delle lacune: ad esempio, non ci sono misure volte a favorire i servizi sanitari destinati alle aree rurali e montane, né sulla gestione delle risorse idriche o sulla diffusione delle fonti di energia rinnovabile e dell'efficientamento energetico. Qui in Senato le proposte del Movimento 5 Stelle avevano l'obiettivo di calibrare e colmare queste lacune ma, seppure con valutazione non ostativa da parte della Commissione bilancio, non sono state accolte, anche per evitare che il provvedimento, per l'ennesima volta, si arenasse e non venisse approvato. Penso ad esempio all'emendamento 12.0.2, che, al fine di prevenire la produzione di rifiuti di imballaggio e di favorire il riutilizzo degli imballaggi usati, prevedeva l'avvio in via sperimentale proprio nei piccoli Comuni, anche in forma associata, del sistema del vuoto a rendere su cauzione per ogni imballaggio contenente birra o acqua minerale, servito al pubblico da alberghi e residenze di villeggiatura, ristoranti, bar e altri locali pubblici. Si tratta di una semplice proposta, che però potrebbe essere molto importante nei piccoli centri, perché andrebbe a ridurre in maniera considerevole la percentuale dei rifiuti prodotta. Tuttavia questa nostra proposta è stata accolta dal Governo con l'approvazione di un ordine del giorno che prevede, fra l'altro, l'impegno ad assumere apposite iniziative, anche di carattere normativo, per l'attivazione di misure per la riduzione degli imballaggi, anche attraverso progetti sperimentali per ridurre l'utilizzo di contenitori e stoviglie di plastica monouso non biodegradabili dalle mense di enti pubblici e privati, ospedali, uffici pubblici e privati, aziende e istituti scolastici, così come fra l'altro abbiamo proposto in un disegno di legge a mia prima firma, l'Atto Senato 2804, che purtroppo temo giacerà in un cassetto fino alla fine della legislatura. Come già detto, il testo non è perfetto e di certo poteva essere migliorato, ma rappresenta comunque un piccolo, ma importante passo verso la ricostruzione dei piccioli Comuni e non volendo rischiare di vederlo nuovamente rinchiuso in un cassetto, il Gruppo del Movimento 5 Stelle esprimerà voto favorevole al testo in esame.
2017-09-28	PD	CaleoMassimo	Come ricordavo poc'anzi, con l'approvazione del provvedimento in esame inseriamo un altro tassello a quel quadro complessivo di riforma con cui, in questa legislatura, stiamo cercando di fornire nuove e più efficaci risposte ai temi della tutela dell'ambiente e della salvaguardia e valorizzazione dei territori, soprattutto dell'entroterra. L'intento che ci siamo prefissi - lo abbiamo detto più volte - è il superamento dell'approccio alla sola risposta all'emergenza, passando a quello della pianificazione e programmazione di politiche di prevenzione nella gestione del territorio. Infatti, il susseguirsi, con sempre maggior frequenza, di eventi calamitosi ci mette alle strette rispetto all'indifferibilità di fare della prevenzione il principale asset strategico su cui il Paese deve puntare nei prossimi anni. Eppure, quando si affrontano questi argomenti si rischia sempre di cadere vittima della retorica, ma vi assicuro che non è questo il caso. La comunità politica è ben consapevole della fragilità del nostro territorio sotto il profilo geologico, a cui si sommano l'incuria, l'abbandono, l'abusivismo e il consumo irrazionale del suolo. Soprattutto, grazie a questa nuova consapevolezza, che ha sconfitto - questo sì - vecchi scetticismi, in quest'Assemblea siamo riusciti insieme a raggiungere importanti risultati, che hanno posto l'attenzione su temi centrali per nuovi modelli di sviluppo che possono creare valore e futuro. Si è già detto e scritto molto, ma desidero sottolineare che con il provvedimento in esame miriamo ad agire su una delle principali cause del dissesto idrogeologico, ossia lo spopolamento delle aree, soprattutto interne, e la relativa incuria dei territori. L'insediamento e il reinsediamento all'interno di questi luoghi è una risorsa per l'intera collettività nazionale, perché presidiare queste zone significa svolgere una funzione nell'interesse - sì - delle realtà circoscritte, ma anche di quelle che non appartengono a quel bacino e a quella peculiare area geografica, ma al Paese intero. Attenzione, allora, a non cadere nella trappola del provvedimento campanilistico, fatto solo per pochi Comuni e che parrebbe avere, come ci è stato detto in passato, anche l'ambizione di un riordino istituzionale. Vorrei sottolineare che i piccoli Comuni sono un segmento molto rilevante del nostro Paese: i Comuni con meno di 5.000 abitanti sono 5.627 (pari al 70 per cento del totale), coprono 160.000 chilometri quadrati (cioè il 54 per cento della superficie del nostro territorio) e ospitano poco più di 10 milioni di abitanti (cioè poco meno del 17 per cento della popolazione totale). Vi è poi il tema del recupero, della valorizzazione e della riqualificazione dei nostri centri storici, tema drammaticamente portato all'attenzione dagli eventi del terremoto. Il lavoro che, come Parlamento e Governo, stiamo facendo va in questa direzione, Signor Presidente: da "Casa Italia" alle norme contenute nel collegato ambientale, alla proroga dell'ecobonus, esteso anche alle dotazioni antisismiche per case e condomini, ma soprattutto alla legge del consumo del suolo. Volevo dare una notizia al Senato: la prossima settimana sarà depositato il testo unificato e cominceremo la procedura. Mi auguro che il testo possa essere approvato prima della fine della legislatura. Qualcuno ha detto che, per essere un provvedimento così ambizioso, è leggero dal punto di vista finanziario: si parla di 100 milioni di euro in più anni, destinati soprattutto alle comunità che sono in maggiore difficoltà. Ma, vedete, per sgombrare il campo da ulteriori polemiche, con questa norma stiamo definendo un'idea di Paese. E nel definire su cosa vogliamo investire nel prossimo futuro, apriamo un apposito capitolo di spesa del bilancio dello Stato, un capitolo che potrà essere rimpinguato a partire già dalla prossima legge di stabilità. Lavoriamo tutti assieme per poter rimpinguare questo capitolo. L'idea di Paese sul quale vogliamo puntare è quella rappresentata da questi borghi, elementi fondamentali - come avete detto in molti - della nostra identità, caratterizzati da un'elevata qualità della vita e da una forte coesione sociale, che racchiudono una parte molto importante del nostro patrimonio storico, artistico e paesaggistico e custodiscono molte eccellenze del sistema produttivo italiano. Nel corso di questi anni abbiamo visto moltiplicarsi con successo, ad esempio, delle forme di turismo dolce, cammini storici, percorsi ciclistici; abbiamo inoltre visto crescere una imprenditoria giovane, soprattutto in agricoltura, che scommette sulla qualità e sull'identità del territorio. Vorrei ricordare che il 93 per cento delle DOP e delle IGP ha a che vedere con i piccoli Comuni e il 79 per cento dei vini di maggiore qualità proviene dai territori dei piccoli Comuni. Dobbiamo sostenere queste potenzialità, superando gli squilibri: questa è la missione della legge. Vedete, cari colleghi, prima di fare il parlamentare, sono stato un presidente di parco e un sindaco e ho potuto toccare con mano i punti di forza e quelli di debolezza del nostro Paese. Volevo anche rassicurare gli amici di Forza Italia e i colleghi della Lega Nord, i quali dicono che i disastri sono successi solo adesso: come ha ricordato giustamente il collega relatore Vaccari, che ringrazio, assieme al senatore Mancuso, le cure draconiane sono cominciate nel 2010, con l'approvazione della famigerata legge n. 122 (all'epoca ero sindaco e scendemmo in piazza a protestare) e sono proseguite anche dopo. Ma l'inizio delle cure draconiane risale a un Governo che non era presieduto e sostenuto da un rappresentante del Partito Democratico: è importante dirlo per onorare la verità. Con questo disegno di legge si cerca di accorciare le distanza tra i territori italiani e si affronta uno sforzo comune per costruire le condizioni e le opportunità, affinché questa parte dell'Italia possa realmente scommettere su di sé; affinché le nuove aziende che si svilupperanno possano competere nel mondo, grazie alla banda larga, alla qualità dei loro prodotti, al sincero entusiasmo di chi ci lavora e lì ha voglia di costruirsi un percorso di vita. Incentivare l'incontro tra tradizione e futuro e portare le comunità locali a fare più sistema, a intraprendere quei percorsi innovativi, ma anche più remunerativi, come la green economy, il turismo sostenibile o, ancora, puntando sull'agroalimentare di qualità e la filiera corta, fatta di buone pratiche, trasparenza e legalità. Tra le priorità - è bene ricordarlo - il provvedimento individua l'obiettivo di favorire la residenza nei piccoli Comuni, sia dei cittadini che delle attività produttive, partendo dal principio che l'insediamento è considerato una risorsa a presidio del territorio. In questo senso, molta attenzione è dedicata alla qualità dei servizi: ambientali, di protezione civile, per l'istruzione, per la sanità, socio-assistenziali, di trasporto, per la viabilità e postali. In particolare, su scuole e trasporti i piani nazionali dovranno tenere conto delle esigenze dei piccoli Comuni e delle aree rurali e montane. Ricordo a tutti noi che, se vogliamo che i giovani imprenditori abbiano voglia di insediarsi nei piccoli Comuni e che possano rimanere nei luoghi della montagna in particolare, dobbiamo garantire la scuola, le classi per i propri figli. E se proprio c'è da razionalizzare e da chiudere qualche classe, lo si faccia nelle città. Si prevede la possibilità di individuare, all'interno del perimetro dei centri storici, zone di particolare pregio dal punto di vista della tutela dei beni architettonici e culturali, in cui realizzare interventi integrati pubblici e privati finalizzati alla riqualificazione urbana, nel rispetto delle tipologie originarie. È importante recuperare, conservare e rendere appetibili i centri storici. Si compie una scelta strategica sullo sviluppo della rete ultralarga, utilizzando le risorse previste per le aree a fallimento di mercato, come ricordava prima il collega Astorre. La delibera CIPE mette a disposizione oltre 2 miliardi di euro per questo progetto. Noi abbiamo voluto sottolinearne l'importanza: la cifra da considerare non è quella dei 100 milioni del capitolo, ma i 2,2 miliardi deliberati dal CIPE. Ci sono poi azioni di sistema che mirano alla co-pianificazione, alla solidarietà e alla sussidiarietà. Si tratta di un provvedimento che dialoga e si completa con quella sulle aree protette, che mi auguro possa essere approvata definitivamente nelle prossime settimane e sui il Senato sta lavorando da qualche anno. Penso che l'Italia che vuole scrollarsi di dosso questo sentimento di indolenza che, spesso e ingiustamente, gli viene attribuito, può trovare in questo testo - se verrà approvato ed io me lo auguro - uno strumento utile per cercare nelle sue radici le energie per rinforzare le proprie ali. Sono queste, colleghi senatori, le ragioni che mi portano ad esprimere il voto favorevole del Partito Democratico.
2017-10-03	LN	ConsiglioNunziante	Signor Presidente, si poteva fare prima? Sicuramente sì. Si poteva fare meglio? Questo è probabilmente certo. Si potevano mettere più soldi? Probabilmente era necessario. Alla domanda se, poi, questo sia l'unico metodo valido per affrontare tale problematica abbiamo già abbondantemente risposto di no, ma è sicuramente un buon inizio. L'idea di portare avanti un provvedimento di questo tipo nasce sicuramente della necessità, come abbiamo detto anche in discussione generale, di mettere in condizione 960.000 persone - ragazzi, giovani o meno giovani - che hanno difficoltà nell'inserimento all'interno della società e ad avere rapporti tra di loro. Come Gruppo ci siamo posti due importanti problemi: il primo è l'insegnamento all'interno della scuola, per mettere in condizione i bambini di poter interagire in modo serio con i coetanei; non meno importante è la questione dell'inclusione lavorativa. A volte ci si dimentica della problematica della formazione permanente che questi ragazzi, portatori di una difficoltà legata all'udito, hanno. Si parla sempre di pari opportunità e lo facciamo anche in questo caso. Si parla di piena accessibilità: è una delle caratteristiche che questo disegno di legge porta avanti, anche per quanto riguarda la questione legata alle postazioni di lavoro. Forse vi è una mancanza di risorse per quanto riguarda i corsi di formazione, come abbiamo già evidenziato, e ciò è sicuramente vero. Un'attenzione particolare è stata rivolta anche alle stazioni di trasporto marittimo, terrestre e aereo, quali punti in cui sia previsto un servizio di interpretariato in LIS. Sono tutte attenzioni che si è cercato di inserire nei 14 articoli di questo disegno di legge. Avete visto benissimo che gli emendamenti non erano tanti; alcuni hanno tentato di stravolgere la legge, cosa che fortunatamente non è avvenuta. Tenendo la barra dritta, il relatore, per quanto mi riguarda, ha fatto un buon lavoro e siamo potuti arrivare a una votazione che non sarà all'unanimità (questo non me lo aspettavo), ma che sarà sicuramente importante e interessante su un provvedimento che vede impegnata, ormai da parecchi mesi, l'Assemblea del Senato.
2017-10-03	M5S	SerraManuela	Signor Presidente, il disegno di legge al nostro esame è l'ennesimo che affronta temi di disabilità e integrazione e che giunge qui in Parlamento comunque svuotato del suo senso principale, quello di creare inclusione ed evitare divisioni tra chi può permettersi impianti all'avanguardia e chi invece deve accontentarsi delle miopi e minuscole risorse regionali, quando ci sono. Si continua a incorrere nell'errore di considerare la sordità come uno status differenziato, quasi da proteggere, e non una disabilità da affrontare con adeguati protocolli sanitari. Abbiamo visto che nel testo del disegno di legge il Ministero della salute non viene nemmeno citato. Succede quindi che le risorse economiche non sono sufficienti, non si creano i presupposti affinché siano veramente garantiti i diritti primari del cittadino, come il diritto alla salute, e tutto questo non fa altro che creare divisioni e differenziazioni, ma assolutamente non inclusioni. Ancora oggi lo screening audiologico neonatale è garantito, con protocolli non omogenei, in meno della metà delle Regioni italiane. In alcune Regioni la diagnosi di sordità viene effettuata dopo i due anni del bambino. I risultati nelle sordità preverbali, a parità di perdita uditiva, sono migliori quando è minimo il tempo intercorso tra il sorgere della perdita uditiva e il ripristino della sua funzione. Il concetto di «promuovere» viene ripetuto spessissimo e con toni roboanti nel disegno di legge, mentre il concetto di «garantire» non viene usato; anzi, sono stati tutti respinti gli emendamenti con cui si chiedeva di passare dal «promuovere» al «garantire. Specie quando si tratta di operare dentro le scuole, sul tema della professionalità degli insegnanti, perché non si pone un accento su corsi di laurea specifici? Un insegnante di sostegno può infatti essere perfettamente preparato per lavorare con i bambini non udenti, ma ciò non avviene. Si continua a tergiversare e a non fornire insegnanti di sostegno; si continua a non inserire quello che serve per fare in modo che una scuola sia realmente inclusiva e funzionale. La differenza che sussiste tra il concetto di promuovere e quello di garantire è che nel primo caso si è disponibili ad impegnarsi per raggiungere un risultato, mentre nel secondo semplicemente si assicura il raggiungimento del risultato. Questo provvedimento è certamente migliorato rispetto al testo iniziale e sono sicuramente apprezzabili gli sforzi e la direzione intrapresa. Tuttavia, crediamo che si sia persa un'occasione per intervenire in maniera decisa al fine di affrontare al meglio i problemi delle persone con disabilità uditiva. L'obiettivo dovrebbe essere quello di consentire, anche al non udente - qualsiasi non udente, in qualsiasi città di questo Paese - il proprio ruolo di cittadino, con un diritto, cioè quello di essere cittadino del mondo, senza doversi sentire in alcun modo disabile perché mancano i sistemi di comunicazione. Non deve essere la persona sorda a preoccuparsi di intraprendere dei percorsi che gli consentano di essere incluso, ma deve essere lo Stato a garantire l'inclusione reale. Per tutto questo il Gruppo del Movimento 5 Stelle si asterrà dal voto.
2017-10-03	PD	GianniniStefania	Signor Presidente, onorevoli colleghi, gentili colleghe, il testo così proposto dalla 1ᵃ Commissione e, a mio parere, efficacemente emendato dall'Assemblea, a partire dal titolo, esprime e favorisce la piena attuazione di tre principi costituzionali fondamentali. Essi sono stati ampiamente richiamati nel ricco dibattito che ha preceduto questa sessione finale di discussione e, ci auguriamo, di approvazione. Dunque voglio solo richiamare questi tre punti, che ritengo costituiscano l'architettura etica, oltre che politica e culturale, del provvedimento: il diritto alla piena inclusione sociale, il diritto alla rimozione di ogni forma di discriminazione, che possa ostacolare il raggiungimento della dignità della persona, il diritto alla piena partecipazione attiva alla vita della comunità, in tutte le forme e per tutti i cittadini, indipendentemente dalle loro condizioni di nascita e di salute: questo'ultimo è un punto particolarmente significativo e innovativo del disegno di legge in esame. Quest'ultimo principio, onorevoli colleghi, include infatti in modo innovativo e per la prima volta con riferimento alle persone con disabilità uditive nella legislazione italiana il riferimento al diritto alla lingua, inteso nella sua accezione più moderna, più qualificante e più importante per capire il senso di questa proposta legislativa. Mi riferisco al diritto alla lingua come diritto umano fondamentale e come strumento che consente - qualunque essa sia, lingua naturale o, come in questo caso, lingua dei segni italiana - di essere pienamente attivi e interattivi all'interno della comunità. Questo riferimento rende il disegno di legge non solo innovativo e non solo un passo avanti all'interno del percorso già richiamato - anche con riferimenti pertinenti e opportuni, da ultimo della senatrice Rizzotti, a partire dalla legge n.104 del 1992 - ma lo rende un passo avanti decisivo. La lotta alla discriminazione e alla segregazione delle persone sorde incontrata e sperimentata, spesso, talvolta in maniera drammatica, nella propria esperienza di vita quotidiana - nella scuola, nei luoghi di lavoro e nella mancata fruizione del patrimonio culturale o di tutte le manifestazioni che corredano la vita della nostra società - ha rappresentato un punto mancante, che finalmente viene colmato nella legislazione italiana. Lasciatemi dire e soffermarmi molto brevemente su questo punto, che è un passo decisivo, lungamente atteso soprattutto dalla comunità scientifica, che in Italia come in altri Paesi ha prodotto, nel corso degli anni, una vastità di studi e di ricerche di carattere teorico e metodologico, che finalmente potranno essere applicati al modello educativo bilingue tra lingua dei segni e lingua italiana. Il modello del bilinguismo potenzia in maniera inequivocabile - la scienza non lascia dubbi a tale riguardo, come in molti altri casi - la possibilità di recuperare, di valorizzare e di rendere effettivamente attuata la capacità cognitiva e comunicativa dei bambini con disabilità uditiva di vario genere. Gli studi sul bilinguismo - lingua dei segni e lingua, in questo caso, italiana - dimostrano, con l'evidenza schiacciante della ricerca scientifica, che l'esposizione dei bambini sordi e dei bambini udenti all'insegnamento bilingue favorisce per tutti la plasticità percettiva, la capacità di adattamento a diversi contesti e soprattutto - lasciatemi dire, forse questo è il tratto determinante - lo sviluppo di una personalità più aperta, più flessibile e più incline all'adattamento alla dinamicità del contesto sociale, che è ciò che la società oggi chiede. È già stato detto, ma lo voglio ripetere, citando una tradizione di studi, soprattutto nel nostro Paese, assolutamente autorevole, che la lingua dei segni è a tutti gli effetti strutturalmente una lingua, come quelle naturali. In questo senso, come ogni esperienza di bilinguismo, l'apprendimento di una seconda lingua produce un vantaggio cognitivo, psicologico e sociale che è solo un arricchimento, fondamentale per l'esperienza dei bambini che si troveranno a poter usufruire anche di questa possibilità. Ho avuto l'opportunità - e vorrei ricordarlo, signor Presidente - da Ministro dell'istruzione di vedere concretamente, nelle classi della piccola scuola di Cossato, in Provincia di Biella, o del più celebre istituto Antonio Magarotto a Roma o anche in altri istituti che stanno sperimentalmente adottando questo modello (penso all'istituto comprensivo Giovanni Modugno di Barletta), l'efficacia, non solo educativa, ma anche di progresso cognitivo che questo strumento può garantire ai bambini non udenti e a quelli udenti. Ciò che è stato detto anche da chi ha annunciato il proprio voto di astensione in Aula prima di me rappresenta un altro punto che è importante sottolineare e che vorrei ricordare ai colleghi, ossia il fatto che negli articoli 5 e 6 e nell'articolo 3, in particolare, questo disegno di legge tenga conto di tutti i risultati della ricerca scientifica, non solo degli studi di didattica e glottodidattica applicati al bilinguismo LIS-lingua italiana, ma anche e soprattutto dell'avanzamento nel campo della medicina preventiva (è stato ampiamente citato lo screening neonatale, l'indagine preventiva in gravidanza) e della medicina riabilitativa. Con questa legge l'implantologia cocleare diventa uno strumento, sicuramente già esistente nel Paese, ma potenzialmente estensibile. Senza retorica, concludendo e dichiarando il voto pienamente e convintamente positivo del Gruppo Partito Democratico, lasciatemi esprimere anche la soddisfazione per il fatto che la scienza e la politica oggi si ritrovino congiunte in un obiettivo di civiltà molto atteso nel Paese. Quella che ci accingiamo a votare è un disegno di legge che non impone, ma lascia liberi di compiere una scelta fondamentale per l'avanzamento e il progresso, sia nella fase di apprendimento dei bambini, sia nella vita adulta di coloro che, purtroppo, sono affetti da questa disabilità, per nascita o per successive esperienze; un provvedimento che riconosce - cito tra gli altri il richiamo, anche accorato e appassionato, del senatore Mauro - il diritto della persona e che non vuole semplicemente introdurre nuovi strumenti o nuove metodologie di aiuto alla condizione della sordità; un provvedimento che esprime semplicemente e crucialmente un'istanza di civiltà. E quando le leggi non impongono, ma lasciano libertà di scelta, quando esprimono un'istanza di civiltà sono buone leggi, devono essere votate positivamente e offerte alla società che è fuori da quest'Aula come un contributo che, in questo caso, beneficia dei risultati della scienza, ma li traduce efficacemente, anche se tardivamente, in un atto politico importante
2017-10-03	PD	RussoFrancesco	Nell'auspicio, che più volte ho ripetuto in quest'Aula, di veder concludere questo iter attorno a un provvedimento che possa essere votato dal maggior numero dei colleghi, in maniera assolutamente trasversale rispetto alle appartenenze di ciascuno, vorrei ribadire ancora una volta che il presente disegno di legge è pensato per dare risposte a tutto il mondo dei sordi italiani, pur nelle sue variegate rappresentanze che anche in quest'Aula, come si è capito dal dibattito, hanno trovato eco in più interventi. Non nascondiamoci il fatto che questo provvedimento non è stato approvato nelle ultime sei legislature anche perché il mondo dei sordi italiani ha espresso posizioni molto diverse e la politica ha fatto fatica a trovare una sintesi di esse. Davvero vorrei che questo Parlamento, sia pure nelle sue ultime settimane, avesse invece l'ambizione di chiudere definitivamente questo percorso per aprirne un altro, perché questo testo non potrà essere risolutivo né vuole esserlo, dato che credo ci siano le condizioni, magari scontentando gli uni e gli altri un poco, per compiere complessivamente un passo avanti. A questo proposito, anche rispondendo alle sollecitazione del collega Mario Mauro, tra gli emendamenti da me presentati ve ne è uno molto semplice, ma che reputo emblematico, che cambia il titolo di questo disegno di legge togliendo il riferimento esplicito alla lingua dei segni, che pure è all'origine del provvedimento. Vorrei ringraziare in proposito i colleghi De Poli, Favero, Pagliari, Consiglio e Aiello, i quali all'inizio della legislatura hanno depositato provvedimenti relativi alla lingua dei segni e non soltanto. Tuttavia, anche per facilitare il lavoro e un consenso complessivo, vorrei togliere ogni velo di dubbio dicendo che il disegno di legge in discussione vale per promuovere i diritti di cittadinanza di tutti i sordi italiani, nel pieno riconoscimento delle posizioni di ciascuno, come questo Parlamento deve fare. L'abbiamo detto più e più volte e lo ripeto ancora oggi: uno dei cardini del provvedimento in esame è il diritto autonomo di scelta delle famiglie e dei sordi italiani. Il diritto di scegliere un percorso di rieducazione, di riabilitazione e di piena inclusione, che più si adatta alla sfera di ciascuno. Tutti coloro che abbiamo ascoltato nel corso delle moltissime audizioni svolte, hanno ripetuto che non esistono due sordi uguali. Ritengo pertanto che sarebbe sbagliato, anche dal punto di vista legislativo, immaginare di imporre un unico percorso per tutti. Se questo disegno di legge va ad allargare i diritti di cittadinanza e ad offrire strumenti che consentano di mettere a disposizione della comunità anche i talenti di chi ha gravi disabilità, voglio ribadire - senza polemica - che ritengo assurdo dire, come ho sentito, che è un provvedimento per un'associazione piuttosto che per un'altra. Non è così e, a modo nostro, abbiamo scontentato le une e le altre. Questo provvedimento non difende i diritti degli interpreti di lingua LIS, ma cerca di ascoltare. Vorrei, colleghi, che questo punto fosse chiaro. Negli anni e nei mesi trascorsi, molti di noi hanno avuto occasione di incontrare personalmente e direttamente questa realtà, ascoltando le richieste delle persone sorde del nostro Paese. È ad esse che noi dobbiamo rispondere oggi, al di là di ogni impostazione e di ogni visione che legittimamente, anche con un pizzico di ideologia, ci portiamo dietro rispetto a ciò che abbiamo ascoltato dentro la comunità dei non udenti. Hanno ragione allora, allo stesso tempo, il collega Panizza e il collega Consiglio che hanno ricordato come la LIS sia pienamente una lingua e non sia più uno strumento gestuale, come in passato, avendo una sua grammatica, una sua morfologia e una sua sintassi. Al tempo stesso, ha ben ricordato la collega Serra - e i due aspetti stanno insieme - la nostra preoccupazione, che è ben chiara e ripetuta nel disegno di legge e che voglio richiamare con affetto alla collega Rizzotti, preoccupazione ripetuta e scritta in maniera molto forte nel testo, che è quella di far sì che, fin da subito, il nostro Paese metta a disposizione dei sordi tutte le strumentazioni più avanzate. Pensiamo, ad esempio, allo screening neonatale, che, seppure previsto dai Livelli essenziali di assistenza, è oggi privilegio solamente di alcune Regioni: ricordarlo e prevederlo oggi ci aiuta a rafforzare questa previsione. Sappiamo infatti che, come abbiamo ripetuto più volte, oggi, nella stragrande maggioranza dei casi, anche se non in tutti, un bambino che nei primissimi giorni di vita viene diagnosticato sordo profondo, attraverso il percorso di rieducazione e riabilitazione può raggiungere risultati straordinari, quasi equiparabili a chi nasce con il dono straordinario dell'udito. Dobbiamo però essere franchi e dire che, ahimè, in questo Paese, ci sono decine di migliaia di persone sorde che non hanno potuto godere di questo privilegio, non hanno potuto avere lo screening neonatale e non hanno potuto vedere la tecnologia con l'impianto cocleare, persone che non potranno forse godere delle conquiste della scienza e di ciò che lo studio delle cellule staminali porterà nei prossimi anni. Dobbiamo perciò dare una risposta oggi a chi ci chiede di riconoscere la lingua dei segni perché essa è lo strumento con il quale esercita la propria cittadinanza e il proprio modo di stare da protagonista nella società e nella propria comunità. Signor Presidente, rivolgendomi ancora alla collega Rizzotti, vorrei dire che noi abbiamo il dovere di adottare oggi la migliore legge possibile, discutendo a tutto campo e confrontandoci sulle diverse idee che abbiamo ascoltato anche fuori da qui, ma non abbiamo in alcun modo il diritto di decidere quale sia lo strumento attraverso il quale i sordi italiani possano e debbano esprimersi. Non è un diritto della politica decidere se la lingua dei segni o l'oralismo siano lo strumento attraverso il quale i sordi italiani possono esprimersi. Abbiamo sperimentato - e mi dispiace che alcuni di coloro che sono intervenuti non abbiano mai messo piede nella scuola di Cossato e in quella di Magarotto - e visto come davvero i percorsi di bilinguismo siano oggi una punta avanzata dal punto di vista didattico e pedagogico. E lo dice un senatore che nella vita normale fa il docente di pedagogia. Quindi non si tratta di un ritorno al passato, di una ghettizzazione o della chiusura dentro l'idea del sordo come appartenente ad una comunità da proteggere e mantenere isolata. Devo dire infine che mi ha fatto male sentire quella che forse era soltanto una battuta della collega Rizzotti: immaginare, senza aver incontrato quei ragazzi, che insegnare nelle stesse classi, a bambini normodotati e a bambini non udenti, la LIS e la lingua italiana, contemporaneamente, sia come dare delle stampelle a dei bambini che possono camminare normalmente, significa davvero mancare di sensibilità, perché chi ha incontrato quei bambini, anche i bambini normodotati, sa quale straordinario valore pedagogico ha avuto per loro fare anche soltanto un gesto di avvicinamento nei confronti dei loro compagni meno fortunati
2017-10-04	LN	ComaroliSilvanaAndreina	Signor Presidente, oggi in Assemblea abbiamo sentito dire dal Governo e dai vari colleghi della maggioranza che c'è la ripresa e, dal loro punto di vista, se ne fanno giustamente vanto. Ma, se verifichiamo i dati, scopriamo che l'Italia è il Paese che sta crescendo più lentamente di tutta l'Europa. Abbiamo sentito prima il relatore dire che ci sono dieci trimestri di crescita. Sì, ma la Spagna ha il 3 per cento di aumento del PIL senza fare praticamente nulla. L'Europa, la mitica Europa, sempre secondo la maggioranza e il Governo, ha una media di crescita del PIL del 2,2 per cento. Forse qualcosa non va. Abbiamo sentito Renzi farsi vanto delle riforme che ha messo in atto e dire che il misero aumento dell'1,5 per cento di PIL è dovuto proprio ad esse. Ma andiamo a vedere: la riforma degli 80 euro? Peccato che poi si sono viste crescere le tasse indirette, perché, per finanziare gli 80 euro, sono stati fatti tagli ai Comuni e alle Regioni, i tanto decantati enti locali. Anche in questa sede la maggioranza ha ripetuto quanto siano fondamentali, ma poi tagliano loro le risorse ed essi non possono erogare i servizi. La riforma delle Province? Adesso le Province sono quasi in dissesto e non riescono a garantire il rifacimento del manto stradale o il riscaldamento nelle scuole. Oppure il famoso jobs act ?Anche in questo caso, con grande gioia di Renzi, si faceva riferimento al dato secondo cui l'occupazione sarebbe cresciuta. È vero: è cresciuto il numero delle persone che lavorano ma, se andiamo a vedere il dato vero, le ore lavorate sono diminuite. Se facciamo la compensazione tra numero di lavoratori e numero di ore lavorate, si è addirittura perso lavoro, perché spesso succede che, nella disperazione, tante persone accettano lavori part-time, anche poche ore al mese, ma l'Istat le conteggia come lavoratori in più. Non funziona così, Presidente. Non è questa la verità. La verità è che è aumentata la precarietà. È aumentata la sottooccupazione. Sono diminuite le paghe e stanno calando il reddito pro capite e la produttività del sistema. Queste riforme, come la riforma della giustizia, sono tanto decantate. Ma è noto il caso, appena balzato agli onori delle cronache, di quella ragazzina, abusata dal padre e poi posta in un casa famiglia, dove viene abusata nuovamente, rispetto al quale la giustizia ha lasciato prescrivere il reato. Oppure pensiamo alla legge fallimentare e alle tante imprese che dovrebbero veder riconosciuto il loro diritto a essere pagate per il lavoro che hanno fatto, ma devono scontrarsi con i lunghissimi tempi della giustizia. Ultimissima vicenda, datata mese di settembre, altra conseguenza della riforma della buona scuola: all'inizio dell'anno scolastico non c'erano gli insegnanti. Se andiamo a vedere un altro dato, il 12 per cento degli italiani, pari a 7,2 milioni di persone, vive in famiglie con grave deprivazione materiale. Se guardiamo poi gli anziani, il dato è ancora peggiore. Presidente, forse qualcosa non va. Tutto questo ottimismo e questa euforia non sono giustificate. Si potrebbe pensare di dare una svolta vera. Se andiamo poi a vedere gli investimenti, che rappresentano una delle azioni principe che potrebbe compiere il Governo per far ripartire l'economia, da sette anni il dato degli investimenti pubblici è in calo. Quelle del Governo sono azioni frammentarie, a spot. Utilizzando le parole della Corte dei conti, «non va sottovalutata una tendenza che, concentrata sulla ricerca di risultati immediati e quindi su interventi non strutturali, potrebbe generare effetti distorsivi sull'assetto del nostro sistema». Questo dovrebbe fare un Governo: dare certezze e sicurezza ai propri cittadini. Abbiamo sentito prima il ministro Padoan dire che le clausole di salvaguardia, e quindi l'aumento dell'IVA, sono disattivate. Non è vero, perché sono state solo congelate per un anno. Nel 2019 saremo nella stessa identica situazione e l'IVA aumenterà. Ma che certezze hanno gli investitori e le imprese che devono fare una programmazione del loro lavoro, se hanno sempre una spada di Damocle sulla testa, non sanno che cosa succederà e se i loro prodotti saranno concorrenziali o meno? Presidente, serve un'azione incessante e prolungata di riforme strutturali, in grado di ingenerare fiducia, accrescere i tassi di natalità, promuovere gli investimenti in infrastrutture materiali e immateriali e chiudere il divario di produttività per creare le condizioni affinché gli scenari demografici e economici alla base delle proiezioni siano capovolti. Vediamo che anche l'obiettivo di medio termine è stato ancora una volta rinviato e tutte le volte ci troviamo qua a votare per il suo rinvio. Signor Presidente, mi auguro che il Governo usi i margini disponibili per fare veramente interventi selettivi e non frammentari, migliorando la qualità della spesa e affrontando le ragioni della bassa crescita del PIL potenziale in Italia. Nella Nota di aggiornamento e dalle poche e vaghe righe che preannunciano quale sarà l'azione di bilancio non vediamo tutto questo e per tali ragioni esprimeremo un voto contrario sulle due proposte di risoluzione indicate dal Governo.
2017-10-05	PD	GinettiNadia	Il Capo I reca disposizioni in materia di libera circolazione delle merci, delle persone e dei servizi. L'articolo 1 dispone in materia di avvocati stabiliti per ridurre da dodici a otto anni il periodo minimo di esercizio della professione in ambito dell'Unione europea ai fini dell'iscrizione nell'albo speciale per il patrocinio innanzi alle giurisdizioni superiori, così uniformando la disciplina a quella degli avvocati italiani. Si estende altresì la condizione della proficua frequentazione della Scuola superiore dell'avvocatura.
2017-10-10	PD	AlbanoDonatella	La più recente storiografia su Cristoforo Colombo - questo va detto - ne fa emergere una personalità discutibile, macchiatosi di comportamenti violenti e crudeli nel rapporto con gli indigeni delle terre da lui scoperte. Un'immagine, quindi, ben diversa dall'iconografia classica che tutti noi abbiamo studiato sui libri di scuola. Anche la tratta degli schiavi, secondo alcuni storici, fu avviata proprio da lui. Questo ha portato, negli ultimi anni, a considerare anch'egli un simbolo dell'oppressione nei confronti delle popolazioni native e del loro sterminio.
2017-10-24	M5S	MoroneseVilma	Successivamente, Napolitano incarica Letta di riformare la Costituzione e nomina un comitato di saggi con la volontà di scardinare la Costituzione attraverso la modifica dell'articolo 138. I partiti conducono una campagna d'odio nei confronti della Costituzione. Ma il Movimento 5 Stelle, nel silenzio totale dei media, sale sul tetto di Montecitorio e salva la Costituzione. Febbraio 2014: Napolitano caccia via Letta per non essere riuscito a smontare la Costituzione. Poi prende Renzi e la Boschi e gli affida lo stesso compito: andate e distruggete la Costituzione. Aprile 2014: loro, da bravi servi di corte, procedono, iniziano dalle Province: fanno credere di averle abolite e invece cancellano solo il voto dei cittadini. Sempre nell'aprile 2014 Renzi e Boschi depositano la riforma costituzionale, ma gli andrà male, molto male. Maggio 2015: con i voti di fiducia e grazie al patto del Nazareno tra Renzi e Berlusconi, viene approvato l'Italicum. Il PD continua a perdere pezzi, elettori, faccia, tutto. 4 Dicembre 2016: gli italiani, con il 60 per cento dei voti contrari, disintegrano la riforma sovversiva della Costituzione italiana che portava la firma del PD, si liberano di Renzi e della Boschi e mandano un messaggio chiaro: non vi vogliamo più, andatevene. Il 10 dicembre 2016, dopo essere stati ricevuti dal Presidente della Repubblica per le consultazioni dei Gruppi parlamentari, al termine dell'incontro, i capigruppo del Movimento 5 Stelle Luigi Gaetti e Giulia Grillo ribadivano la nostra assoluta contrarietà al conferimento di un nuovo incarico di Governo. Testualmente avevano dichiarato: «In attesa che la Consulta si esprima sulla legge elettorale, il Governo dimissionario deve limitarsi ad essere mero strumento regolamentare al servizio del Parlamento e soprattutto della Corte costituzionale. Qualsiasi altra soluzione sarà un tradimento della volontà popolare. Non si può abusare oltre ogni misura della pazienza dei cittadini. La loro volontà va rispettata, non violata». Lo stesso giorno, al termine delle consultazioni, il presidente della Repubblica Mattarella dirà: «In questi incontri è emersa, come prioritaria, un'esigenza generale di armonizzazione delle due leggi per l'elezione della Camera e del Senato, condizione questa indispensabile per procedere allo svolgimento di elezioni». L'11 dicembre 2016 Paolo Gentiloni Silveri riceve l'incarico dal presidente Mattarella, il 12 dicembre rinomina gli stessi Ministri del Governo Renzi, prendendo in giro gli italiani. Gennaio 2017: la Consulta dichiara incostituzionale l'Italicum, dichiara incostituzionale il ballottaggio e la possibilità per i capilista bloccati di scegliersi il collegio di elezione. In pochi minuti ho elencato solo alcuni dei danni che avete combinato in questi cinque anni e non ho parlato nemmeno di jobs act, buona scuola, sfascia Italia. Questo breve resoconto per dimostrare quanto siete stati irresponsabili. Non saranno i voti di fiducia qui dentro a salvarvi dal giudizio dei cittadini, perché la vera fiducia che serve è lì fuori, nelle piazze, tra la gente, e voi non ce l'avete. Questa legge elettorale infame, che priva i cittadini della possibilità di scegliere i propri rappresentanti in Parlamento, avrà due effetti a breve tempo. Il primo effetto lo vedrete il 5 novembre prossimo in Sicilia, dove i cittadini, con il loro voto, faranno le prove generali per le prossime elezioni nazionali. Il secondo effetto sarà quello di trasformare le prossime elezioni nel più grande "Vaffanculo day" della storia d'Italia, quando i cittadini vi manderanno tutti a casa per sempre!
2017-10-25	M5S	EndrizziGiovanni	Voi, invece, avete continuato a dargli fiducia quando ha umiliato la scuola, devastato il mare con le trivelle petrolifere, precarizzato e soggiogato i lavoratori, abbandonato i risparmiatori truffati proprio dalle banche. Il 4 dicembre scorso i cittadini l'hanno mandato a casa per aver tentato di distruggere la nostra Costituzione. Voi avete dato continuità al suo progetto scellerato e ora votate la fiducia su un disegno di legge elettorale che vi condanna agli occhi degli italiani e di tutto il mondo civilizzato. Dovevate mettere la fiducia su tutto il disegno di legge. E invece no, perché altrimenti sarebbe tornato alla Camera dei deputati e avete paura delle elezioni in Sicilia.
2017-10-25	M5S	LezziBarbara	Ora, contrariamente ai miei colleghi, intervengo per dire che non mi sento affatto scoraggiata, perché confido nei cittadini, in quei cittadini che ricorderanno. Ricorderanno che il Partito Democratico ha regalato diversi miliardi di euro alle banche, senza provvedere ai beni degli ultimi. Ricorderanno che è stato seviziato il lavoro, che a fronte di oltre 20 miliardi spesi, si è tornati adesso ad un lavoro precario, con un miliardo di monte ore lavorate in meno e quindi siamo ancora tutti nuovamente più poveri, anche se si va millantando che ci sarebbe questo milione di posti di lavoro in più. Ricorderanno la buona scuola, con gli insegnanti "deportati" e una didattica vecchia; ricorderanno tutte le promesse fatte alle piccole e medie imprese. Adesso il Partito Democratico parla di ambiente, ma ricorderanno che adesso c'è una città in Puglia in cui bisogna stare con le finestre chiuse, non per le automobili, bensì per una grande impresa per la quale il Partito Democratico ha varato diversi decreti-legge perché potesse restare attiva, continuando ad inquinare e ad uccidere, tant'è che il trenino di Matteuccio da Taranto non può passare.
2017-10-26	M5S	EndrizziGiovanni	Il quarto: avete razzolato voti ovunque, tra oltre 500 voltagabbana e Gruppi parlamentari escogitati ad hoc, con la parte più becera del centrodestra. Con loro avete condiviso tutte le leggi vergogna, coperte con nomi ingannevoli: il jobs act, che ha condannato i giovani al precariato o a emigrare; la buona scuola, che ha messo sotto ricatto i professori italiani; lo sblocca Italia, che ha regalato i nostri mari ai petrolieri; la Boccadutri, per intascarvi i finanziamenti pubblici senza controlli; la dozzina di provvedimenti salvabanche, facendone pagare il prezzo a cittadini e imprese.
2017-11-15	M5S	NugnesPaola	Signor Presidente, se vogliamo uscire dal rischio di fare greenwashing e vogliamo attuare realmente la tanto sbandierata economia circolare, dobbiamo capire che ci è d'obbligo osservare i fenomeni e attivare strategie precise. In Italia abbiamo un immesso sul mercato di circa 2,1 milioni di tonnellate di plastiche; ne raccogliamo 900.000 tonnellate e ne mandiamo al riciclo soltanto 540.000. C'è quindi un riciclato pari ad un quarto di quello che è immesso al consumo (questi sono dati di Assorimap dell'anno scorso). Perché succede questo? Eppure in Italia abbiamo delle tecnologie e degli impianti che ci rendono leader nel settore, ma, senza un sistema adeguato di valorizzazione di questa filiera, avviene che, così come i cervelli, si verifica una continua fuga di aziende verso Paesi che, a differenza nostra, attuano politiche economiche a vantaggio di chi veramente attua politiche di economia circolare. Circa il 50 per cento delle plastiche raccolte finisce in inceneritori o discariche; recentemente più in discarica che in inceneritore, perché gli inceneritori sono intasati. Il Plasmix, che è la parte meno nobile delle plastiche, fatto al netto delle PET e del polietilene (sono le cosiddette plastiche miste), sta avendo un aumento di produzione, perché c'è una maggiore richiesta di prodotti monouso e soprattutto di packaging finalizzati a un miglior mantenimento dei prodotti alimentari. Questi prodotti in Plasmix sembrano difficilmente riciclabili, ma non è vero. Sono, infatti, diversi decenni che la ricerca ha permesso di trasformare anche questi residui plastici in materia prima-seconda; non è da oggi, ma almeno da dieci anni, che questi prodotti hanno certificazioni europee. Con essi si possono fare arredi urbani, banchi di scuola, pannelli fonoassorbenti e tanto altro ancora. Ma è una filiera che non viene sostenuta e incentivata. Questi rifiuti, quindi, cercano un altro tipo di soluzione e finiscono negli inceneritori; questi, non potendoli ricevere, fanno in modo che i rifiuti restino nelle piattaforme di trasferenza. L'osservatore medio di questo settore nota che negli ultimi anni sono centinaia gli incendi che avvengono in questi siti di trasferenza. C'è, quindi, una difficoltà a smaltire una materia che potrebbe entrare in una filiera economica importante. C'è qualcuno che, invece di proporre di fare veramente economia circolare e di fare nuova materia prima-seconda, propone nuovi inceneritori. Vi ho parlato solo di economia; chiaramente non ho neanche voluto sollecitare la vostra immaginazione sulle isole di plastica negli oceani e sul fatto, ormai accertato, che queste microplastiche sono entrate nella filiera alimentare. Abbiamo presentato degli emendamenti, uno al decreto-legge fiscale e altri al disegno di legge di bilancio, che sono stati tratti da una proposta di legge a opera dell'onorevole Stefano Vignaroli, che ha recentemente registrato un ottimo consenso e un apprezzamento proprio da Assorimap con un comunicato stampa dell'8 novembre scorso, denominata «Incentivi per favorire la diffusione dei prodotti derivanti da materiale post -consumo a base plastica». Uno degli emendamenti presentati in Senato, l'11.0.31, a mia prima firma sebbene su questo argomento si fosse registrata una sostanziale convergenza anche della maggioranza, è stato respinto, nonostante chiedesse semplicemente l'estensione delle agevolazioni sul costo dell'elettricità, già in vigore per le imprese cosiddette energivore di altri settori, alle imprese che riciclano rifiuti di imballaggio in plastica. Altre misure previste dalla proposta di legge riguardano l'agevolazione del credito d'imposta e la creazione di un fondo per gli enti locali che vogliano fare acquisti in questo settore e saranno presentate con emendamenti al disegno di legge di bilancio. A questo punto, respinto l'emendamento al decreto fiscale, ci auguriamo che la convergenza che fino ad ora si è manifestata solo in senso orale, possa tradursi concretamente, almeno nella legge di bilancio, incontrando un parere favorevole per l'approvazione di questi emendamenti, estremamente importanti per la nostra economia circolare e per il nostro ambiente.
2017-11-15	PD	FasioloLaura	(ore 17,02) ( Segue FASIOLO). Contiene interventi specifici in molti settori, dall'economia, al credito, all'equo compenso, alla sicurezza e alla sanità. Occorre - a mio avviso - tradurre quanto contenuto nel decreto-legge per renderlo più fruibile agli uditori e ai diretti interessati, per spiegare e far comprendere in cosa si traduce nella pratica. La relazione del senatore Lai ha dato un quadro esaustivo della cornice in cui il provvedimento si inserisce: una situazione di finanza pubblica positiva con buoni livelli di crescita, con una maggiore sicurezza di poter guardare al futuro migliorando le condizioni di competitività, stimolando gli investimenti per la crescita, che si prospetta strutturale e duratura. Siamo usciti, dunque, dal tunnel d'inizio legislatura. Abbiamo intrapreso quella che viene definita, sempre dal relatore, un'inversione di rotta verso una decisa ripresa economica superiore alle attese. La nostra è tra le migliori crescite dei Paesi membri dell'Unione europea, con effetti immaginabili sul mercato del lavoro. Gli interventi a sostegno di piccole e medie imprese, i rifinanziamenti del fondo di garanzia, il rifinanziamento del fondo occupazione, il tema della previdenza e la regolamentazione della cannabis a fini terapeutici - tema ampiamente dibattuto, che ha visto un emendamento del Governo - sono alcuni dei provvedimenti più significativi. Senza entrare nei dettagli complessi dell'articolato, voglio soffermarmi, nel poco tempo concessomi - e lo ridurrò ancora, dal momento che chi mi ha preceduto ha già in parte affrontato in modo complesso il tema - su alcune importanti modifiche che il provvedimento introduce per gli studenti e le famiglie. In particolare, ritengo davvero importante l'intervento sulla norma vigente che prevede, per iniziativa parlamentare, la detrazione di spesa degli affitti per gli studenti universitari che vivono oltre i 100 chilometri in un'altra Provincia. Il decreto-legge attua una modifica, con la riduzione di questa distanza, portandola a 50 chilometri per chi risiede in aree montane e disagiate, ed elimina un vincolo, quello provinciale, un vincolo davvero da superare, considerando i 100 chilometri un vincolo generale e universale, al di là della Provincia di appartenenza. È una dimostrazione davvero significativa di attenzione nei confronti degli studenti fuori sede, attesa da molti anni. La seconda modifica è stata illustrata poco fa, ma desidero ulteriormente approfondirla. Il problema era irrisolto da decenni, frutto di contenziosi, di strettissima attualità. Si tratta della questione di cui ha parlato il senatore Marcucci, concernente l'uscita dei minori di quattordici anni dagli istituti scolastici, emersa a seguito della recente sentenza della Corte di cassazione. Si prevede - come è già stato illustrato - la possibilità, per gli esercenti la responsabilità genitoriale, di consentire l'uscita in autonomia dei propri ragazzi dai plessi scolastici e di usufruire, sempre autonomamente, dei servizi di trasporto scolastico, esonerando, attraverso una liberatoria, il personale scolastico dalla responsabilità di sorveglianza. Ho ripreso questo tema poc'anzi, già illustrato perché desidero rimarcare l'importanza della modifica apportata, ricordando che si sono verificati più di un contenzioso e più di una tragedia, di cui sono stata anche testimone. Ricordo in particolare la tragedia accaduta all'uscita di una scuola della mia città, Gorizia, il 10 ottobre del 2000. Giò Schilirò, un bambino di nove anni, figlio di una docente del mio istituto, il 10 ottobre del 2000 fu investito da uno scuolabus all'uscita della scuola: una vicenda tragica e dolorosa per la famiglia di Giò e drammatica per i suoi risvolti generali. Ci furono delle condanne: la maestra patteggiò otto mesi di reclusione con la sospensione condizionale e si addebitò di non aver vigilato adeguatamente sui bambini all'uscita della scuola (due le condanne). Finalmente si è pronunciata una parola di chiarezza su un tema spinoso, che ha visto palleggiarsi per anni responsabilità e zone d'ombra molto spesso i presidi scrivere circolari su circolari, per cercare di disciplinare una materia di fatto magmatica. Questo è finalmente il momento di mettere la parola fine a un drammatico problema, e le zone d'ombra saranno finalmente illuminate. È un ulteriore servizio che questa legislatura ha reso alla scuola e alla famiglia, per una buona interrelazione tra le componenti fondamentali del nostro sociale. PRESIDENTE. È iscritta a parlare la senatrice Silvestro. Ne ha facoltà.
2017-11-15	PD	LaiBachisioSilvio	All'articolo 4, poi, concernente gli incentivi fiscali agli investimenti pubblicitari in materia di audiovisivo, è stata ampliata la platea dei beneficiari del credito d'imposta per gli investimenti pubblicitari incrementali sulla stampa e sulle emittenti radiotelevisive locali. Su questo tema sono state incluse, da una parte, le attività non commerciali degli enti non commerciali, mentre invece quelle commerciali erano state già introdotte. È un'apertura al tema del terzo settore, di tutto l'ambito del volontariato e dell'associazionismo. Dall'altra parte - anche questo è elemento di innovazione - gli investimenti possono riguardare a regime anche la stampa online, che costituisce ormai una parte rilevante del sistema della comunicazione e dell'informazione. Sempre in ordine al tema fiscale, faccio le ultime due segnalazioni. Siamo intervenuti in materia di decorrenza delle nuove disposizioni fiscali contenute nel codice del terzo settore, stabilendo che per l'anno 2017 sono applicabili disposizioni agevolative vigenti anteriormente, introducendo quindi le nuove disposizioni a partire dal primo gennaio. E, quindi, sono pertanto deducibili dal reddito complessivo del soggetto erogatore, nel limite del 10 per cento del reddito complessivo dichiarato e comunque sino al massimo di 70.000 euro annui, le erogazioni fatte alle Onlus. Infine, a seguito della soppressione di Equitalia, la vigilanza, anche in relazione alla garanzia della trasparenza, imparzialità e della correttezza nell'applicazione delle norme, soprattutto per il rapporto con i contribuenti, viene svolta dal Ministero dell'economia e delle finanze anziché dall'Agenzia delle entrate, che ormai ingloba ciò che è la trasformazione di Equitalia. Mi soffermo poco sul secondo grande tema - sono sicuro che sarà trattato nel dibattito - che riguarda le calamità naturali. In questo ambito sono state approvate misure che contribuiscono a risolvere molte delle questioni ancora aperte relative alle calamità che hanno coinvolto L'Aquila, l'Emilia-Romagna, la Lombardia, il Veneto nel 2012 e le Regioni del Centro Italia nel 2016. Da ultimo, viene corretta la norma relativa all'alluvione di Livorno. In questo modo, sono trattati uniformemente tutti gli abitanti coinvolti. Inoltre, viene introdotta un'ampia e corposa normativa riguardante l'isola di Ischia, località a noi cara che è stata colpita da un terremoto che ha generato un gravissimo danno economico indiretto a tutta l'economia del territorio. A queste misure, data la particolare gravità, si è aggiunto un contributo finanziario statale a favore della Regione Sardegna, a titolo di concorso alla concessione di indennizzi in favore delle aziende agropastorali che sono state danneggiate gravemente dagli eventi siccitosi registrati nel 2017. Ricordo che si tratta di circa l'80 per cento dell'intero settore nazionale. Con riferimento alle imprese, voglio citare tre interventi. In primo luogo, è stato potenziato finanziariamente il settore dei confidi. L'incremento della dotazione del fondo di garanzia per le piccole e medie imprese può essere anche integrato dall'intervento di Cassa depositi e prestiti SpA. Si tratta di un'iniziativa che aumenta notevolmente le potenzialità finanziarie dei confidi e va nella direzione di sostenere, attraverso questo intervento, il mondo delle imprese. Ancora, la platea dei soggetti legittimati a partecipare al capitale viene allargato e si utilizzano le risorse, già attribuite al Piemonte, del fondo per lo sviluppo e la coesione per attribuire un contributo straordinario alla Regione di 35 milioni di euro per il 2017 e di 5 milioni per il 2018, al fine di garantire la continuità dei servizi essenziali del sistema di trasporto su gomma e ferro e far fronte così alla situazione finanziaria della società GTT SpA. Infine, con un intervento dal sapore ambientale evidente, si incentivano gli investimenti in teleriscaldamento. Si tratta di una norma che intende estendere così le opportunità di produzione dei certificati bianchi e aumentarne la competitività in un mercato in cui solo pochi potevano produrli. Il quarto ambito che voglio richiamare è quello della sanità, soffermandomi su tre questioni. In primo luogo, viene introdotto un regime di detraibilità in via sperimentale, per due anni, degli alimenti a fini medici speciali. Si tratta di alimenti indispensabili in alcune patologie di malassorbimento per le quali, date l'estensione e la diffusione nella società italiana, riteniamo importante sperimentare quest'intervento, aiutando coloro che ne soffrono attraverso la possibilità della detrazione. In secondo luogo, oltre agli obiettivi strategici iniziali presenti nel testo, tra i quali ricordo l'adroterapia (una terapia importante sul piano della lotta ai tumori), viene previsto un intervento sulle neuroscienze e la neuroriabilitazione, sempre con il coinvolgimento di eccellenze di livello nazionale. Infine, con riferimento al settore sanitario, voglio ricordare che proprio ieri sera la Commissione ha approvato l'emendamento del Governo riguardante la regolamentazione dell'uso della cannabis per fini terapeutici. Si tratta di un emendamento ampiamente allargato dal dibattito sviluppato in Commissione, che ha voluto integrare alcune opportunità, così da renderlo più completo dal punto di vista delle necessità nel territorio nazionale, con il determinante contributo di numerosi Gruppi politici di maggioranza e opposizione presenti in Parlamento. Voglio poi citare un intervento che riguarda gli studenti - ovvero le loro famiglie - nato per iniziativa parlamentare sul tema della detrazione degli affitti per gli studenti universitari. Questa può apparire una norma minore, mentre, in realtà consente di cambiare un'opportunità che, sino a questo momento, ha visto limitate le condizioni da parte delle famiglie i cui figli sono studenti universitari fuori sede. Oggi la norma vigente prevede la possibilità di detrarre la spesa dell'affitto per coloro che vivono oltre i 100 chilometri di distanza dalla sede universitaria, ma soltanto se si risiede in un'altra provincia. Con la modifica introdotta nel testo si estende la norma, riducendo a 50 chilometri la distanza per chi risiede in aree montane e disagiate - e ringrazio la proponente del testo - e si elimina, attraverso l'intervento della Commissione, l'incomprensibile confine provinciale, considerando così universali i 100 chilometri di distanza in tutti gli altri casi. Si estende in questo modo la platea in maniera importante. Si tratta di un intervento che durerà per i prossimi due anni, in via sperimentale, e per il quale il Parlamento della prossima legislatura dovrà deliberare la continuità, a favore di un diritto fondamentale, parte del diritto allo studio. Stesso nodo: si interviene su due problematiche di stretta attualità. In primo luogo, attraverso un emendamento sottoscritto da numerosi Gruppi politici (inizialmente in materia sono stati presentati diversi emendamenti), riteniamo sia risolta la questione concernente l'uscita dei minori di quattordici anni da scuola, emersa a seguito di una recente sentenza della Corte di cassazione. A tale riguardo si prevede che i soggetti esercenti la responsabilità genitoriale possano autorizzare le istituzioni scolastiche a consentire l'uscita autonoma dei ragazzi dai locali scolastici, nonché agli stessi di usufruire in modo autonomo del servizio di trasporto scolastico gestito dagli enti locali - si tratta di una segnalazione che ci era stata fatta dall'altro ramo del Parlamento - mediante una liberatoria che esonera il personale scolastico e gli enti stessi da ogni responsabilità connessa all'adempimento degli obblighi di vigilanza. La seconda questione di stretta attualità, che con il provvedimento in esame intendiamo risolvere, è la prassi della fatturazione a ventotto giorni, che appariva in un primo momento come dato o elemento minore, ma che poi è stato sempre più considerato sensibile per i consumatori. Si tratta di una pratica adottata sempre più frequentemente negli ultimi anni dagli operatori della telefonia mobile e della TV e che rischiava anche di diffondersi, con un meccanismo a tratti ingannevole nei confronti dei cittadini. Al riguardo si è introdotta una disposizione che, anche in linea con gli orientamenti successivi dell' Authority, prevede il ritorno della fatturazione su base mensile (o di multipli del mese) con la sola esclusione, nell'ambito della telefonia mobile, delle offerte promozionali temporanee. Per l'adeguamento alle nuove disposizioni da parte degli operatori si è previsto un periodo transitorio di quattro mesi. In questa norma - lo sottolineo, perché si tratta di un dato proposto da alcuni Gruppi - non sono stati inclusi i servizi pubblici, come acqua, gas e luce, perché servizi a consumo, il cui costo è indifferente al periodo di fatturazione. In questa normativa si è invece voluta integrare una regolamentazione riguardante i servizi di fibra ottica forniti ai cittadini, introducendo l'obbligo di notificare al consumatore se il servizio offerto prevede l'arrivo della fibra sino all'abitazione o solamente sino alla centrale di prima distribuzione. Meno visibili, ma non meno attuali, sono due ulteriori interventi che voglio citare. Il primo è relativo alla sicurezza dei ponti sul Po, che richiede interventi di manutenzione straordinaria e ordinaria necessari a garantire il transito dei mezzi tra le due sponde del fiume nelle strade statali - le uniche confermate e garantite sono quelle autostradali - in assenza dei quali il Paese rischia di rimanere diviso in due, in un punto nevralgico per le comunicazioni e l'economia del Paese. In secondo luogo, sono stanziate risorse in favore della Regione Lombardia per le attività connesse alla candidatura di Milano come sede dell'Agenzia europea per i medicinali (EMA). Faccio tre ultime segnalazioni all'Assemblea, avviandomi a concludere. Sul piano ambientale voglio segnalare, oltre alla norma che permette di estendere la produzione di certificati bianchi, una norma di iniziativa parlamentare approvata dalla Commissione, che considero innovativa. A decorrere dal 2018 una quota pari al 5 per mille dell'imposta IRPEF potrà essere destinata anche a sostegno degli enti gestori delle aree protette. Si estende così, per la prima volta, all'ambito ambientale ciò che è stato previsto fino a questo momento per il sociale, prima, e per il settore culturale, poi, in questa legislatura, e che sta avendo un notevole e importante riscontro da parte dei cittadini. Ampliare la tematica sul tema ambientale consente di far diventare quella tematica non solo sensibile per i cittadini ma anche sostenibile per quelle sono le principali istituzioni nel settore ambientale del Paese. Cito come penultime le norme sul fronte dei trasporti. Qui i filoni sui quali abbiamo lavorato sono due: il tema della prevenzione dei fenomeni corruttivi e quello della sicurezza. In merito al primo ambito, dopo essere stata istituita dal codice degli appalti, vengono assicurati la gestione, il funzionamento e l'implementazione delle nuove funzionalità della Banca dati nazionale degli operatori economici da parte del Ministero delle infrastrutture e dei trasporti, con un finanziamento di 1,5 milioni di euro a decorrere dal 2018: un intervento, come ho detto, previsto dal codice degli appalti, necessario per potenziare la prevenzione dei fenomeni corruttivi. Sul fronte della sicurezza segnalo due interventi: una misura sulla sicurezza del volo riferita alla condizione operativa del sistema dei controllori e l'introduzione - anche questa sollecitata in sede parlamentare e ampliata attraverso la collaborazione con il Governo - di una norma completa, e del relativo finanziamento, per allestire gli strumenti necessari a vigilare sulla sicurezza ferroviaria e marittima. Ci sono, poi, ulteriori disposizioni che cito per argomenti: è importante un intervento, anche di fronte ai recenti avvenimenti, che garantisca il mantenimento delle condizioni di continuità territoriale aerea con la Sardegna, che possono venir meno a seguito della cessione ad altri soggetti di Alitalia. È già successo che, con le convenzioni in essere, in caso di prosecuzione Alitalia abbia rinunciato ad alcune rotte, ed è importante che questo non avvenga se non in un contesto controllato dal Ministero delle infrastrutture e dei trasporti. Cito ancora una misura a favore dei futuri giovani imprenditori del Mezzogiorno, perché con «Resto al Sud» avevamo previsto che si potesse accedere a questa opportunità fino al limite del compimento dei trentacinque anni, ma i tempi più allungati della sottoscrizione della convenzione e dell'apertura del bando ci hanno suggerito di estendere tale possibilità a chi aveva compiuto, alla data di approvazione della norma, il trentacinquesimo anno di età, mantenendo questo termine; quindi consentendo anche a chi ha superato quell'età - ma aveva i requisiti in quel momento - di poter accedere a «Resto al Sud». Abbiamo risolto in questa sede il tema dell'operatività rispetto al sostegno e all'attività tecnica di supporto di Invitalia. Cito poi altre due norme che mi sono particolarmente care per il dibattito e anche considerando che si tratta di norme proposte ripetute volte, che finalmente hanno trovato esito. Abbiamo affrontato il tema di lavoratori italiani residenti che sono dovuti emigrare e che hanno prestato la propria attività lavorativa in via continuativa fuori dal nostro Paese e che dispongono di somme frutto di redditi regolarmente prodotti all'estero che possono essere utilizzate all'estero ma non in Italia. In ordine a queste somme, per cittadini italiani emigrati che hanno regolarmente prodotto all'estero il loro reddito, abbiamo ritenuto opportuno accettare una proposta che consente il rientro delle suddette per poter acquistare case nel nostro Paese, al fine di rientrare, come fanno tutti gli emigrati o la maggior parte degli emigrati italiani, mediante il versamento del tre per cento - stiamo parlando di somme su cui sono state già pagate le tasse nella sede in cui sono state prodotte - del valore dell'attività e della giacenza al 31 dicembre 2016. Altro annoso problema risolto è quello del personale civile delle basi militari estere o NATO, che deve essere ricollocato, per una norma del nostro Paese, nelle pubbliche amministrazioni. Sono tre i territori che hanno subìto una diminuzione delle presenze di queste basi, e quindi il licenziamento di personale civile. Attraverso la norma consentiamo il finanziamento della cassa integrazione e avviamo il processo di ricollocazione presso le pubbliche amministrazioni, che non è una novità ma è un atto dovuto: occorreva rifinanziare la norma per il passaggio. Mi dispiace che, sullo stesso argomento, resti invece non affrontato - ma sono certo che potremo risolverlo e lo dico con personale rammarico perché mi era caro - il tema dei controlli ambientali e sanitari sui poligoni militari, come si chiedeva correttamente in esito all'inchiesta sull'uranio impoverito da parte dell'apposita Commissione. Lasciamo questo tema ai prossimi provvedimenti anche confidando sul fatto che si tratta di un tema sensibile e sul quale pertanto occorre intervenire, anche perché diverse cause hanno generato il pagamento da parte dello Stato di risarcimenti ai militari che sono stati danneggiati o addirittura sono morti a causa di attività connesse all'attività militare. Pensiamo che prevenire tutto questo attraverso modalità di controllo ambientale e militare e una procedura di verifica costante del sistema di difesa - sulla quale so che esiste la disponibilità e l'accordo della Difesa e deve esserci la collaborazione del Ministero dell'ambiente - aiuterebbe a prevenire le prossime vittime che - ne sono convinto - abbiamo il dovere morale di evitare. Infine, ho lasciato per ultimo un tema sul quale sono stato sollecitato e sul quale tutti i Gruppi politici hanno voluto un intervento. Lo tengo per ultimo perché è stato anche oggetto della parte finale, quella notturna, dei lavori di ieri. Si tratta del tema dei professionisti. Come detto, abbiamo introdotto l'allargamento ai professionisti non ordinistici dell'accesso al capitale di Confidi, con i suoi vantaggi, ma soprattutto abbiamo introdotto il principio dell'equo compenso per i professionisti. Su questo voglio rendere merito al presidente della Commissione, senatore Tonini, perché questa norma era stata giustamente e correttamente espunta, per la legge di contabilità, dalla proposta di legge di bilancio del Governo. In tale sede non era possibile che venisse accettata e approvata e benissimo ha fatto il Presidente a espungerla; ma altrettanto positivamente, con il suo consenso e il suo sostegno oltre che con il sostegno del Governo, l'abbiamo reintrodotta nel decreto fiscale al nostro esame dove poteva essere introdotta, discussa e poi approvata. Abbiamo ritenuto che la norma fosse matura nella versione presentata dal Governo ed esitata anche dalla Camera e il dibattito di questi giorni ha dimostrato come fosse necessaria, non solo matura. Se avessimo avuto un po' di tempo in più - lo dico a qualche collega che ci ha proposto degli emendamenti che sarebbero stati importanti - forse avremmo potuto migliorare la norma, specificando alcuni riferimenti legislativi che comunque riteniamo possano essere regolamentati dal Ministero della giustizia. Era matura e necessaria l'estensione di tale principio agli altri professionisti. Per questo la norma introdotta, che inizialmente consentiva di evitare clausole vessatorie nei rapporti tra avvocati e sistema finanziario, cioè banche e assicurazioni, o grandi e medie imprese, viene estesa a tutti i professionisti, ordinistici e non. Inoltre, abbiamo inteso utile, e lo aggiungo, che oltre all'estensione agli altri professionisti, venisse inserito un richiamo che è di principio, nonostante esso sia vivo e insito nella nostra Costituzione, all'utilizzo dell'equo compenso da parte delle pubbliche amministrazioni. Non si tratta di un vincolo, ma di un richiamo alla qualità delle relazioni civili e al rispetto del lavoro quando esso viene reso, in particolare, all'interno del sistema pubblico del nostro Paese. Tale norma, seppure non impegnativa sul piano economico, diventa valida a partire dalla conversione di questo decreto-legge, e quindi impegna le pubbliche amministrazioni a tenerne particolarmente conto. In conclusione, penso che il decreto fiscale collegato alla manovra concluda in quest'Aula il suo percorso e avvii il percorso della manovra più in generale. È un decreto che ha migliorato e incrementato gli obiettivi e i contenuti iniziali grazie ad un dibattito in Commissione fattivo e molto importante. Sono convinto che il Parlamento, con il suo dibattito, potrà conformare che ciò che abbiamo integrato era atteso ed era utile. Sono convinto che il Parlamento, nel dibattere su questo provvedimento, potrà rilevare gli elementi positivi che aiutano il sistema economico, ma aiutano anche la coesione sociale del Paese. Voglio concludere con i ringraziamenti: ho ringraziato il ministro Morando e voglio ringraziare la ministra Finocchiaro, tutti i colleghi della Commissione e il suo Presidente. Ringrazio in particolare il Capogruppo del PD in particolare, che mi è stato molto vicino in questo lavoro, e tutti i collaboratori della Commissione e - anche quelli del nostro Gruppo - perché il lavoro svolto era complesso e tenerlo nel giusto binario richiedeva attenzione e sostegno da parte di tutti e condivisione degli obiettivi. Questo è avvenuto e pertanto li ringrazio davvero tutti.
2017-11-15	PD	MarcucciAndrea	È un problema che nasce da una sentenza della Cassazione che ha stabilito che il coinvolgimento di un minore in un incidente fuori dal perimetro scolastico non esclude la responsabilità della scuola. Nel caso specifico, disgraziato, un bambino di undici anni era stato investito da un autobus di linea sulla strada pubblica all'uscita dalla scuola. I giudici hanno affermato e ritenuto che l'obbligo di vigilanza in capo all'amministrazione scolastica discendesse da una precisa disposizione del regolamento dell'istituto: ossia il personale scolastico aveva l'obbligo di far salire e scendere dai mezzi di trasporto davanti al portone della scuola le alunne e gli alunni, compresi quelli delle scuole medie. Non solo, se l'autobus fosse stato in ritardo, la vigilanza spettava al personale della scuola.
2017-11-15	PD	PezzopaneStefania	Ma su tanti temi abbiamo trovato un equilibrio e ora sono inseriti nel decreto. E questo è un bene per il Paese. Penso all'ampliamento della possibilità della rottamazione delle cartelle, alla neutralizzazione dell'aumento dell'IVA, all'incremento del fondo di garanzia per le piccole e medie imprese, alle misure di sostegno alle imprese in crisi, alla proroga dell'eco- bonus, al bonus per la ristrutturazione e al sisma -bonus, alla vicenda di Bagnoli e di Matera, alla cedolare secca, allo stop alle bollette a ventotto giorni, su cui si è svolto un grande dibattito nazionale: lo abbiamo risolto con una convergenza. Penso anche all'uscita autonoma dalla scuola, allo stalking, all'equo compenso per gli avvocati che ha preso tanto tempo e ha richiesto mediazioni importanti a cui sia il relatore che il Vice Ministro si sono dedicati. Nel decreto al nostro esame - ma vi dico, in base alla modestia e all'umiltà della mia esperienza di amministratrice di territori terremotati nel 2009, che ciò accadrà anche in altri decreti - trovo che alcune affermazioni fatte non tengano conto delle esperienze in campo e della vita vissuta di quei territori. Penso anche ad altri, ad esempio all'Umbria, alle Marche, al Molise e al Belice dove, per anni e anni, la normativa si è dovuta aggiustare. Mi stupiscono alcuni giudizi sommari, soprattutto degli esponenti del centro-destra che erano al Governo del Paese nel 2009, quando l'Abruzzo e, in particolare, la città dell'Aquila furono colpiti da un terremoto devastante. L'attenzione si concentrò in modo particolare sulla questione della sospensione delle tasse. Per ottenere la sospensione delle tasse e la prima proroga di tale sospensione, che invece questo Governo ha realizzato in automatico già con strumenti precedenti a questo, gli abruzzesi dovettero scendere in piazza, prendendosi anche le manganellate.
2017-11-16	PD	SantiniGiorgio	Signor Presidente, onorevoli colleghi, rappresentanti del Governo, il decreto fiscale al nostro esame presenta importanti misure, che da un lato contribuiscono alla copertura degli interventi che saranno previsti nella prossima legge di bilancio, già all'esame del Parlamento, tra cui l'importante sterilizzazione dell'aumento delle aliquote IVA e delle accise e, dall'altro, contiene misure per correggere, su alcuni punti, i conti per l'anno 2017. Il provvedimento si colloca in un contesto economico in deciso miglioramento: il prodotto interno lordo ha ripreso a crescere, dopo anni di recessione e stagnazione, con un ritmo - mi pare importante sottolinearlo - costante e crescente, forse superiore allo stesso incremento dell'1,5 per cento che era stato previsto, con riflessi importanti anche sull'occupazione e sulle prospettive del Paese. Il deficit di bilancio prosegue il percorso di riduzione, che porterà al pareggio di bilancio nel 2020 e comincia anche a ridursi il peso del debito sul PIL. Gli interventi del provvedimento sono articolati su più piani e quello più importante riguarda gli interventi fiscali. In proposito, il dibattito realizzato in sede di conversione del decreto-legge ha permesso di aggiungere, alle misure già previste, importanti novità, soprattutto nel delicatissimo rapporto tra cittadini e amministrazione fiscale e sul tema del contenzioso. Al di là delle singole misure, la proroga delle scadenze per la rottamazione delle cartelle e la riapertura dei termini, anche per debiti relativi ai carichi dal 2006 al 2016, che ovviamente non avevano trovato soluzione fino ad ora, hanno l'obiettivo di consentire ad aziende e contribuenti di chiudere le pendenze con il fisco e di ridurre consistentemente il contenzioso, così come il miglioramento del cosiddetto spesometro, togliendo le sanzioni sulle comunicazioni del primo semestre 2017, che erano sperimentali e, come tali, soggette anche a molti errori e incomprensioni, permette di riportare tale strumento alla sua natura originaria e di non essere oppressivo nei confronti di aziende e cittadini. Su questo versante si è fatto quindi un buon lavoro. Rimane aperta la questione dei tempi del diritto alla detrazione dell'IVA da parte delle imprese, parzialmente intrappolato in un meccanismo di date che penalizza questa possibilità e che va risolto sicuramente nella legge di bilancio. Il secondo ambito riguarda le calamità naturali, sulle quali, al di là delle facili critiche, si sono aggiornati e adeguati gli interventi per le diverse aree già oggetto di interventi precedenti. Si è realizzando - come sanno i colleghi che sono intervenuti in materia - che la natura di questi ripetuti terremoti e l'amplissima estensione su ambiti territoriali molto diversi tra di loro, rende purtroppo necessario un adeguamento, in ragione delle tante disfunzioni che permangono, nonostante il positivo intervento. Come poi sappiamo, l'elenco delle calamità si è purtroppo aggiornato in questi ultimi mesi, con la situazione di Livorno e di Ischia, che trovano nel provvedimento importanti soluzioni e adeguate risposte. Il terzo ambito di intervento è il sostegno alle imprese e allo sviluppo. Viene potenziata l'attività del Fondo di garanzia per le piccole e medie imprese, con l'intervento di Cassa depositi e prestiti, per favorire la propensione, già in aumento, agli investimenti, così come si allarga anche ai liberi professionisti la platea di partecipazione ai confidi, sempre in termini di garanzia per gli investimenti. Vengono inoltre previste importanti novità per i liberi professionisti, già illustrate dal relatore in maniera esauriente, sull'equo compenso e sulla possibilità di detrarre, come lavoratori autonomi professionisti, i contributi che alimentano le prestazioni assistenziali per gli enti bilaterali. Infine, c'è un capitolo molto ampio sul tema trasporti, infrastrutture e viabilità (penso ai ponti sul Po, ma anche alle tante questioni ferroviarie e agli aeroporti), il quale punta a garantire possibilità di crescita e di sviluppo. Nello stesso terzo settore, che è stato oggetto di interventi molto importanti, viene prevista la possibilità di utilizzare per il 2017 il regime fiscale preesistente e di far decorrere dal 2018 la riforma stessa. È stata data molta attenzione anche alle problematiche dei cittadini e dei consumatori. Cito solo tre titoli: la fatturazione delle bollette per quanto riguarda la telefonia e altro, con i famosi ventotto giorni che diventano mensili o plurimensili, chiarendo una norma a vantaggio dei consumatori; il tema dell'uscita da scuola, che viene affidata a un rapporto chiaro e concreto tra la scuola e le famiglie; la soluzione di un vulnus che riguardava i giovani cosiddetti impatriati negli anni scorsi, sottoposti a un pagamento di imposte esagerato, che in questo provvedimento trovano finalmente una misura di ristorno. Rimangono alcune misure che sono passate alla legge di bilancio, in quanto sede più propria. Sottolineo in particolare il tema della previdenza, un tema delicato da molti punti di vista, nel quale giustamente si è ritenuto di attendere, possibilmente sperando che arrivi fattivamente anche un'intesa tra il Governo, le parti sociali e le parti sindacali. Lo stesso vale per quanto riguarda il tema delle autonomie e delle agenzie fiscali. Concludo, signor Presidente, con un'osservazione. Il lavoro in Commissione bilancio sul decreto-legge è stato molto positivo, con un contributo concreto dei diversi Gruppi di maggioranza e di opposizione, diverso dal clima (capisco ovviamente le esigenze ufficiali) delle dichiarazioni che abbiamo ascoltato anche negli interventi di questa mattina. L'auspicio è che nella legge di bilancio continui questo clima concreto di discussione e di collaborazione. Ognuno mantiene le sue idee, ma, per migliorare il Paese, per dare più opportunità alle aziende e al mondo del lavoro, per dare più prospettive ai giovani e ai cittadini, credo sia opportuno collaborare e trovare insieme ragioni di dialogo e di positività. Per tutti questi motivi e con questi auspici, il Gruppo del Partito Democratico voterà favorevolmente sulla questione di fiducia.
2017-11-29	LN	CandianiStefano	Alla fine di un percorso bisogna porsi due domande: cosa è stato fatto e cosa viene lasciato in eredità a chi seguirà. Sul cosa è stato fatto, signor Presidente, per essere molto sintetico userei una terminologia straniera, che però in questi giorni va molto di moda: fake news. C'è essenzialmente uno sbandieramento di notizie fasulle o quantomeno totalmente incongruenti rispetto alla realtà che vive il Paese, cercando di creare un'illusione di ripresa economica, di disoccupazione sparita, di situazioni risolte, di capacità del nostro Paese di essere convincente a livello europeo. Apro subito una parentesi in proposito: purtroppo abbiamo visto gli effetti, con la non attribuzione a Milano della sede dell'Agenzia europea per i medicinali (EMA), che è stata assegnata all'Olanda. Si passa poi ad uno scenario internazionale, in cui sappiamo che, ancora oggi, subiamo i costi della scelta fatta da altri, per convenienza di altri, delle sanzioni alla Russia e siamo ancora qua, purtroppo spettatori delle scelte che fanno altri Paesi nello scacchiere mediorientale e sulla sponda Sud del Mediterraneo, con buona pace del ministro Minniti, che nelle scorse settimane e negli scorsi mesi andava prendendosi il merito di soluzioni che, evidentemente, come vediamo oggi, avevano la durata e la forza di resistenza di una carta velina. Che cosa lascia, quindi, il Governo? Quali sono le eredità? Possono esservi anche progetti iniziati e non conclusi. La bontà di un'amministrazione non sta solo nel fare delle opere, ma anche nel progettare opere che chi verrà dopo continuerà e, francamente, di progetti sul campo di cui poter essere soddisfatti e contenti o su cui poter riporre fiducia non ne vediamo. Anzi, vediamo che in queste ore e in questi giorni l'accanimento del Governo e di parte della sinistra, essenzialmente la sinistra PD di Renzi che sta riabbracciando una parte della sinistra massimalista bersanianiana, è sul posizionarsi e riposizionarsi per lo ius soli. Questo è il progetto che lascia in eredità il Governo Renzi-Gentiloni Silveri al Governo futuro. Complimenti, non c'è che dire. Gli italiani non ne sentono certamente il bisogno, ma per voi questa è la soluzione di tutti i problemi, perché altri problemi, in Italia, non esistono: non c'è la disoccupazione, la ripresa economica è forte, le imprese sono solide, la buona scuola ha prodotto ottimi frutti, gli studenti vanno con facilità a scuola, anche senza che i genitori li accompagnino. Insomma, Presidente, purtroppo questa è la legge di bilancio che certifica il fallimento di un Governo al quale, non noi di sicuro, una parte degli italiani aveva dato fiducia. Questa fiducia è stata tradita, a partire dalle riforme o pseudoriforme che il Governo Renzi, all'inizio del proprio mandato, aveva dichiarato come fondamentali, salvo impegnare poi, sui mille e rotti giorni del proprio mandato, cinquecento giorni per una riforma costituzionale che ha portato a sfasciarsi quella impalcatura di fondo. Una riforma costituzionale che, a sua volta, è il paradigma del modo di pensare di Renzi: l'importante è che tutto risponda a lui, l'importante era costruire un sistema nel quale l'annuncio dovesse consolidare la credibilità del Premier e non necessariamente essere corrispondente a un risultato nel Paese reale. Com'è finita poi lo vediamo e Renzi dovrebbe imparare un po' di più, forse, dalla storia che è stata, perché, come disse Churchill, quando i cittadini vanno a votare, non votano sul quesito di un referendum, ma sulla persona che l'ha proposto e di questo abbiamo avuto abbondante riprova. Signor Presidente, passando in rassegna le cose fatte dal Governo che avremmo voluto ritrovare in questa manovra finanziaria, ci troviamo addirittura dinanzi a una retromarcia: esisteva una certezza, una microcertezza per le famiglie che era il bonus bebè e ce lo ritroviamo in bilancio dimezzato, non più 80 euro, ma 40 euro e per di più semplicemente per un anno a seguire. Questo proprio nel momento in cui l'ISTAT pubblica i dati che attestano tutta la difficoltà delle famiglie a svolgere il proprio compito e a dare una nuova generazione al Paese; un Paese che perde addirittura le nascite e registra un decremento demografico; un Paese nel quale i giovani - l'anno scorso più di 100.000 - sono stati costretti a emigrare all'estero per trovare un lavoro; un Paese che invece fa venire nelle proprie città, distribuendole tramite i prefetti, forze che a questo punto definisco di occupazione, o meglio, di sostituzione etnica: gli stranieri clandestini.
2017-11-29	LN	TosatoPaolo	È stata definita dal premier Gentiloni Silveri e dal ministro Padoan una manovra snella; credo, invece, che ci troviamo ad affrontare una manovra assolutamente inconsistente, più che snella. Infatti, l'unica risposta reale che dà è quella di rinviare l'applicazione delle clausole di salvaguardia, cioè un aumento della pressione fiscale, soprattutto per quanto riguarda l'IVA; ma lo fa, per l'ennesima volta, senza annullare per il futuro la possibilità che questi aumenti avvengano, perché è un rinvio al 2019, non un annullamento. È una continua rincorsa nel tentativo di non applicare queste scellerate tasse e questi scellerati aumenti sull'IVA e sulla benzina, che potrebbero deprimere ulteriormente la nostra economia, problema che un Governo, prima o poi, si troverà ad affrontare. Non vorremmo che questo rinvio fosse solo funzionale al fatto che, magari nella prossima legislatura, a causa di prese di posizione più severe da parte della Commissione europea, un Governo, magari di unità nazionale (un pessimo Governo, che noi non auspichiamo), si trovi nella condizione di dover comunicare al Paese che ormai non c'è più margine per rinviare l'aumento di queste accise. Ci saremmo aspettati, come ultimo gesto da parte del Governo, l'azzeramento di queste sciagurate misure, non certamente un rinvio. Siete stati bocciati anche dalla Commissione europea, sempre, però, con un rinvio di decisioni, che dovranno essere prese in primavera dal prossimo Governo, magari con richieste di nuove manovre, stimate nell'ordine di 5 miliardi di euro, quindi manovre serie. Avete poi imbastito, a parte questo rinvio di aumento di tasse, una legge di bilancio che cerca di affrontare, a spot, alcuni temi veri e reali, ma inserendo cifre assolutamente inadeguate, che sono simboliche, più che altro testimonianze della vostra inadeguatezza e dell'incapacità di dare risposte concrete alle reali esigenze. Mi riferisco a uno dei grandi temi che riguardano la nostra società, ossia la natalità. Oggi tutti i giornali parlano di questo allarme concernente la natalità, di 100.000 nati in meno negli ultimi anni. La società italiana è in declino anche sotto questo profilo e caccia dal suo Paese i giovani. Negli ultimi tempi, infatti, ogni anno più di 100.000 italiani, perlopiù giovani neolaureati, sono scappati da questo Paese perché inospitale per chi vuole creare una famiglia e avere un futuro e un lavoro dignitoso. Questi sono i numeri del vostro fallimento: non possiamo ridurci a ritenere che l'unica cifra rilevante per considerare il vostro successo sia l'aumento del prodotto interno lordo. Si tratta di un aumento irrisorio rispetto alla media europea, è quasi un effetto trascinamento: non siete stati voi a trainare questi numeri, che sono irrisori e che dalle previsioni sembra diminuiranno dall'anno prossimo e nei successivi, e che non sono frutto delle vostre manovre. Non è la politica dei bonus, quella tanto cara a Matteo Renzi, che può creare sviluppo. Queste sono politiche assolutamente fallimentari e ne è dimostrazione la sofferenza che c'è ancora nel nostro Paese. Si può cercare di tenerla nascosta in quest'Aula, ma è evidente per chi frequenta le nostre città e le nostre comunità. Ci sono ancora un vastissimo malessere, rabbia e assenza di speranza nel futuro: questi sono i mali reali del Paese, che voi non avete aggredito. E non sarà certo il bonus bebè, con quegli 80 euro per un anno - che poi diventano 40 nei successivi - a creare prospettive di crescita dei nuclei familiari. C'è il tema degli asili che dev'essere affrontato: si pagano rette altissime, che devono essere azzerate. La frequentazione degli asili deve essere considerata un diritto dei cittadini, al pari della scuola dell'obbligo; questo sarebbe un salto di qualità nella cultura italiana. Certamente anche la riduzione dei superticket imposta dallo Stato e dai Governi negli anni passati è assolutamente irrisoria. È una cifra simbolica quella che viene stanziata, anche qui nel tentativo illusorio di dimostrare ai cittadini che si danno risposte. Così è anche per il tema delle pensioni, con una riformetta, un provvedimento assolutamente inadeguato. Sembra che all'ultimo momento vogliate mettere toppe dove ci sono voragini di ingiustizia sociale rispetto alle esigenze reali del Paese e delle nostre famiglie. Ci sono poi temi anche di altro carattere, e mi riferisco al vostro approccio all'autonomia dei nostri territori. Dopo ripetute manovre, che hanno ridotto in termini insostenibili i trasferimenti agli enti locali, Comuni, Province e Regioni che sono quelli che erogano effettivamente i servizi quotidiani che stanno a cuore ai cittadini, perché non siete riusciti a tagliare la spesa pubblica statale; cosa che non avete mai voluto, non potuto, fare; dopo questi tagli continui che hanno reso i servizi ai cittadini assolutamente inadeguati (per quanto riguarda la sanità, la manutenzione degli edifici scolastici e delle strade e i servizi sociali), dopo tutte queste manovre continuate dunque nella politica di riduzione degli spazi di autonomia. Non solo ci avete provato con il referendum dell'anno scorso, quello del 4 dicembre, che ha mandato a casa Matteo Renzi, e siete stati bocciati, ma ci provate anche quest'anno, continuamente, in ogni provvedimento di bilancio. Una dimostrazione fra tutte riguarda il territorio dal quale provengo, il Veneto, dove la maggioranza dei cittadini, con un esito chiaro e netto di un referendum la cui affluenza alle urne è stata del 57 per cento, ha stabilito che questa volta non si vuole né si chiede, ma si pretende maggiore autonomia da parte dello Stato. Voi cosa fate con questa legge di bilancio? Qual è la prima risposta di questo Governo? Ridurre le autonomie. Avete imposto una norma che prevede l'istituzione di un parco, quello del Delta del Po, interregionale e nazionale, ignorando totalmente le richieste, non solo della Regione, dei territori e delle Province, ma anche dei Comuni, delle associazioni dei cittadini e di chi lavora e ha bisogno di produrre reddito in quei territori. Voi avete proceduto in questo percorso della legge di bilancio ciechi e sordi di fronte alle esigenze e alle richieste del territorio, a dimostrazione che non avete imparato nulla a seguito del segnale forte che è arrivato da Veneto e Lombardia, che non si fidano più dei Governi centrali, che vogliono e pretendono di gestire competenze e risorse sui propri territori, e andate avanti per la vostra strada. Ma la strada per voi è chiusa, è finita, siete al capolinea, perché le risposte non siete stati in grado di darle, questo è evidente.
2017-11-29	M5S	MontevecchiMichela	Dopo i beni culturali, passiamo alla scuola. Sull'alternanza scuola-lavoro abbiamo definitivamente decretato che non è un momento di formazione e di affiancamento, ma è un momento in cui proprio si va a lavorare.
2017-11-29	M5S	MontevecchiMichela	Gli stipendi dei docenti della scuola pubblica sono fuori dai radar, come sempre, e continuano a essere i peggiori pagati in Europa. Noi avevamo avanzato molte proposte per quanto riguarda il diritto allo studio, proposte che non sono state accolte. L'emendamento Verducci stanzia delle risorse per il diritto allo studio. Anche noi avevamo una proposta per stanziare più risorse, ma ci compiacciamo che almeno sia stato accolto l'emendamento Verducci, il quale però avrebbe dovuto avere un po' più di coraggio. Ci fa piacere che, per la copertura, Verducci abbia utilizzato - come noi - il fondo per le Cattedre Natta, che erano una di quelle cose annunciate con le slide : arrivano i professori internazionali in Italia. Ma sì? Ma dove? Nessuno ha aderito al bando e adesso possiamo utilizzare quei fondi per coprire altro.
2017-11-29	M5S	MontevecchiMichela	Le maestre delle scuole dell'infanzia, dimenticate dalla buona scuola, poi illuse e sacrificate da un provvedimento del 2016, oggi sono di nuovo dimenticate e speriamo che torni la memoria alla Camera.
2017-11-29	PD	FasioloLaura	Vorrei sottolineare la significatività del fondo destinato alle persone che assistono i malati in casa (i cosiddetti caregiver ), siano essi familiari (fino al secondo grado oppure al terzo grado nel caso di invalidi non autosufficienti titolari di indennità di accompagnamento), coniugi, partner di unioni civili o conviventi di fatto. La copertura finanziaria non è stata debole: si tratta di 60 milioni di euro nel triennio. Un primo importante passo verso il riconoscimento di un'opera assistenziale meritoria, fatta da tante persone "invisibili" che assistono i propri cari tra le mura domestiche spinte dall'amore e dalla dedizione, affrontando situazioni al limite della sostenibilità fisica e psicologica. Questa è una misura significativamente importante. È un segnale tangibile, nel quale abbiamo messo molta passione e molta convinzione. Dello stesso tenore i provvedimenti che introducono il fondo per l'abbattimento del superticket sanitario e l'estensione dell'esenzione per le fasce più deboli, nonché la re-entry del bonus bebè triennale per i nati anche dal 1 gennaio 2018. Anche su questo credo ci voglia di più, ma di più non si poteva fare, però, perché, naturalmente, la coperta è corta. Certo, ricordo che c'è un disegno di legge, che ho sottoscritto con altri colleghi con convinzione, avente come primo firmatario il senatore Lepri, che dovrà essere un ulteriore tassello su cui ragionare per il futuro, tenuto conto del fatto che, come scrive oggi il demografo e collega, senatore Gianpiero Dalla Zuanna, su «Il Mattino», dal 2008 (come qualcuno ha detto poco fa) a oggi il calo delle nascite è stato di 100.000 nati in meno, e dal l995 ad oggi ci sono 1,5 figli per donna in meno. Quindi, questo è un problema enorme che noi dobbiamo veramente analizzare a tutto tondo e sul quale davvero bisognerà seriamente ragionare in un futuro prossimo. Bene tutte le misure adottate per abbattere la povertà e le misure di sostegno alla famiglia (si veda il reddito di inclusione) in questa legge di bilancio. Va sottolineato l'aspetto estensivo della tutela che riguarda l'assegno mensile destinato alle famiglie che ne fanno richiesta entro novanta giorni dalla nascita di un figlio o di ingresso in famiglia di un figlio adottato o in affido preadottivo, dove l'ISEE non superi i 25.000 euro. Ma altre misure sono state veramente buone ed è menzognero quanto detto poco fa: che non è stato fatto niente per le Regioni colpite dal terremoto. Vorrei soffermarmi proprio sull'aspetto dell'introduzione delle zone economiche speciali per le aree del Mezzogiorno e per quelle colpite da fenomeni sismici. Sono una sostenitrice di questo strumento, già sperimentato e consolidato in altri Paesi dell'Unione. Io lo reputo utilissimo. Tuttavia, avrei anche in questo caso auspicato una applicazione estensiva di questa modalità anche per quelle aree non necessariamente colpite da emergenze, ma comunque depresse, che vivono in situazioni difficili che comportano un freno alla crescita, allo sviluppo e al rilancio a causa della disparità che subiscono sul fronte della competitività con i paesi contermini. Le aree di confine del Nord-Est sono un chiaro esempio di ciò di cui sto parlando; spero perciò che si prenda in considerazione l'ordine del giorno da me presentato e che, da questo punto di vista, alla Camera si trovi una soluzione e un correttivo. Passando ad altro tema, nutro un auspicio per un altro emendamento che riguarda le misure previdenziali per i lavoratori che hanno prestato la loro attività in processi produttivi legati all'amianto, argomento di cui prima parlava il senatore Borioli, nei Comuni che presentano un tasso di mortalità per patologie asbesto correlate significativamente superiore a quello medio nazionale. Il riconoscimento dei benefici previdenziali costituirebbe un elemento dovuto. Quindi il fondo per le vittime dell'amianto e questo patrocinio gratuito andrebbero collocati in un pacchetto organico, su cui ragionare certamente per un obiettivo "amianto zero", ma anche allo scopo di far fronte a questo grande problema. Passo dunque a citare altre misure, che reputo molto importanti, su scuola, università e ricerca, sulle problematiche relative al personale amministrativo (che sono state o che verranno risolte), sulle stabilizzazioni, sulla ricerca, sui dottorandi e sul diritto allo studio. A proposito dell'emendamento sull'introduzione della figura dello psicologo nella scuola, che è stato trasformato in ordine del giorno e accolto come raccomandazione - mi dispiace che siano usciti i ragazzi delle scuole secondarie superiori in precedenza presenti in tribuna - spero che esso venga in qualche misura accolto, perché figure esterne, non soltanto docenti, ma anche di altra specializzazione, porterebbero un grande contributo, a sostegno del profondo cambiamento sociale che la scuola sta attraversando e con riferimento alla rivoluzione tecnologica e multimediale, che va governata. I processi di cambiamento vanno governati e non subiti, visti e considerati i rischi devastanti che corrono i nostri giovani. Spero dunque che qualche misura di questo genere trovi concreta attuazione nel prossimo anno scolastico. Vorrei parlare di tanti altri aspetti: ne accenno soltanto due e poi mi fermo. È importante che siano stati approvati degli emendamenti relativi al comparto agricolo e agroalimentare, in materia di indennità per il fermo pesca e di affiancamento per i giovani agricoltori: si tratta infatti di misure assolutamente importanti. Ovviamente la legge di bilancio al nostro esame ha previsto le necessarie poste finanziarie per disegni di legge che altrimenti sarebbero rimasti "a mezz'aria". Ritengo quindi assolutamente importanti queste decisioni che sono state assunte e che complessivamente devono guardare a un futuro su cui dobbiamo investire.
2017-11-29	PD	FerraraElena	D'altra parte, la cosiddetta 18App, la carta cultura per i diciottenni, che in questa manovra di bilancio viene resa strutturale, ci racconta che il 70 per cento delle spese è rivolto ai libri, naturalmente anche di testo e naturalmente anche e-book. In fase emendativa è stata inserita quindi una misura intitolata tax credit per le librerie, ovvero un credito di imposta nel settore della vendita di libri al dettaglio in crisi da anni e a cui si dà risposta rivolgendola soprattutto alle librerie che non risultano ricomprese in gruppi editoriali (fino a 20.000 euro) e per metà alle librerie gestite direttamente dai gruppi editoriali. Queste misure, insieme all' art bonus alle biblioteche pubbliche, che vedono quindi impegnati insieme il MIUR e il Ministero dei beni e delle attività culturali e del turismo (MIBACT), imprimono un cambiamento in un Paese come l'Italia, che per decenni, dopo la guerra, è riuscito a maturare un sempre più importante consumo di libri e che dal 2010 conosce invece una regressione. Tanti i punti su cui riflettere, ma certamente un obiettivo da perseguire con un'attenzione a tutto tondo: una legge quadro che mi auguro si possa realizzare nella prossima legislatura, così come si è fatto per altri settori del Ministero della cultura. Leggo soltanto una frase da un rapporto del 2016 sull'editoria: «I giovani hanno tutti grande familiarità con le tecnologie, ma chi proviene da famiglie in cui i consumi culturali si limitavano a quanto fluiva dagli schermi finisce per farne un uso quasi autistico». Vuol dire che vanno bene gli e-book, vanno bene i device, ma dobbiamo anche tornare al libro nella sua materialità. Nessuno vuole combattere le nuove tecnologie e lo si rileva anche dalle conclusioni di una risoluzione, approvata in Commissione bicamerale per l'infanzia e l'adolescenza, sui diritti alla fruizione del patrimonio, che, appunto, riconosce come siano importanti gli strumenti tecnologici, ma riconosce anche i limiti dei device e l'importanza della materialità, del fare con mani pensanti, integrando corpo e mente. Chiudo, signor Presidente, richiamando un altro importante impulso che noi colleghi della Commissione per l'infanzia e l'adolescenza abbiamo raccolto e che ha avuto un percorso positivo grazie all'attenzione del Governo: mi riferisco ai care leaver, i diciottenni che vedono terminare i propri percorsi fuori famiglia e - come possiamo immaginare - non sono in grado, nella stragrande maggioranza, di vivere una dimensione di completa autonomia. Un'importante interlocuzione con la loro rete network - e qui il web assume un grande valore, perché unisce e rafforza le istanze di esigibilità dei diritti - ci ha permesso di entrare in contatto con loro e di mettere a segno un importante emendamento insieme alla collega Mattesini e alla collega Zampa della Camera dei deputati, vice presidente della Commissione bicamerale per l'infanzia e l'adolescenza: questo fondo di 20 milioni per tre anni ha non solo il merito di dare una risposta al bisogno di accompagnamento verso l'autonomia fino al ventunesimo anno, ma dà modo anche alle politiche di intervento di sperimentare le migliori pratiche a supporto di questi adolescenti, anche se più grandini, che hanno diritto all'autodeterminazione, un diritto impossibile se non sostenuto, perché terminino i propri percorsi di studio e di inserimento nel lavoro. Chiudo accennando all'importante intervento, contenuto nel disegno di legge, sul diritto allo studio, che si può riallacciare al discorso che ho appena fatto, migliorato da un emendamento approvato nella notte. Vorrei anche sottolineare tutte le misure rivolte alle scuole, soprattutto alle università, all'alta formazione musicale e artistica e alla ricerca, contenute nel provvedimento e introdotte anche per merito di emendamenti approvati. Per questo ringrazio nuovamente il Governo e in particolare il Vice Ministro. Anche in questo ambito do riscontro di costruttive interlocuzioni tra il Senato e l'altro ramo del Parlamento, a livello di Commissioni istruzione e Commissione cultura, per aspetti a noi molto cari, come la dotazione di potenziamento nella scuola dell'infanzia. Mi auguro altresì di avere un buon riscontro anche nel lavoro che si farà alla Camera.
2017-11-29	PD	FerraraElena	Dobbiamo però sottolineare che nel disegno di legge di bilancio in esame è stato fatto un grande passo avanti sul tema della lettura, che porta con sé la possibilità, per bambine e bambini, fin dai primi anni di vita, di costruire il proprio immaginario. Il fondo per la lettura gestito dal Centro per il libro e la lettura, di 3 milioni di euro strutturali, costituisce una grande opportunità per contrastare un fenomeno, che troviamo ampiamente documentato e che - non possiamo nascondercelo - è di consistente gravità. La crisi della lettura e del libro non ha più un carattere contingente, ma strutturale e va affrontata con una legge quadro, peraltro già in fase avanzata nella 7ᵃ Commissione della Camera: è una legge che si occupa di tutta la filiera, dalla produzione letteraria, all'editoria, al sostegno della lettura anche nei luoghi pubblici, come le biblioteche. Per questo tema un grande ruolo ha la famiglia, oltre che la scuola. Quest'anno 500 biblioteche innovative sono state attivate dal Ministero dell'Istruzione, dell'università e della ricerca (MIUR) e altre 500 sono in arrivo, ma va anche sottolineato che il decreto legislativo n. 60 del 2017 di promozione della cultura umanistica, che è stato concepito nella 7ᵃ Commissione del Senato, prevede un Piano delle arti, che comprende tra le aree della creatività proprio quella della scrittura creativa.
2017-11-29	PD	MartiniClaudio	Signor Presidente, colleghe e colleghi, parlerò solo dell'alta formazione artistica musicale e coreutica (AFAM), questione piccola rispetto alle altre che abbiamo discusso, ma qualitativamente interessante ed emblematica perché, a modo suo, l'AFAM è un piccolo riassunto dell'Italia di oggi. Si tratta di un settore fatto di eccellenze storiche, ma anche di istituti che fanno fatica a sopravvivere; è fatto di forti identità, ma anche di autoreferenzialità esasperate; è fatto di grandi esigenze di riforme di organizzazione e di ritardi decennali, quasi ventennali, nell'attuazione; è fatto di ampie sacche di precariato e di marginalità del comparto rispetto alla grande questione della scuola.
2017-11-29	PD	ParenteAnnamaria	Signora Presidente, questa legge di bilancio è molto importante perché, nello stesso testo, si prevedono aiuti per i giovani al lavoro - con incentivi strutturali stabili per le aziende che li assumono - e si introduce per alcuni lavoratori e lavoratrici impegnati in lavori gravosi (circa 14.600 persone e quindici categorie; si va dal lavoro siderurgico a quello edile, agli insegnanti della scuola d'infanzia, ad altre categorie) il principio che non tutti i lavori sono uguali di fronte alla pensione, come giustamente ha stabilito un accordo tra due organizzazioni sindacali e il Governo. L' iter parlamentare è stato molto rispettoso della dialettica tra Governo e parti sociali: si è stabilito davvero un circolo virtuoso tra Governo, Parlamento e parti sociali. Quindi, si sostengono le ragazze e i ragazzi nel trovare lavoro (gli incentivi riguardano, l'anno prossimo, i ragazzi sotto i trentacinque anni e, dal 2019, in misura stabile, sotto i trent'anni) e si decide anche un principio fondamentale: la portabilità dell'esonero contributivo, che apre la strada a un principio importante, come dicevo; nello stesso tempo, si aiutano le persone ad andare in pensione derogando all'automatismo dell'aspettativa di vita. Si tratta di una legge di bilancio in cui la maggior parte delle risorse, come anche miei colleghi esponenti dell'esposizione hanno riconosciuto (peccato che, da una parte, dicono una cosa e, dall'altra, sostengono cose contraddittorie), sono destinate a non far aumentare l'IVA, consentendo quindi, con il congelamento delle clausole di salvaguardia, di fare un passo notevole per aiutare l'Italia a non essere più sorvegliata speciale in Europa. Inoltre, queste misure per giovani e persone accompagnate alla pensione sono sicuramente misure per la crescita, l'occupazione e lo sviluppo del nostro Paese. Sempre in tema lavoro, sono particolarmente contenta di un emendamento approvato in Commissione bilancio che riguarda risorse ad ANPAL Servizi SpA, strettamente collegate all'assegno di ricollocazione, altro diritto fondamentale, importante e nuovo nel panorama giuridico italiano: quello di accompagnare e aiutare le persone a ritrovare il lavoro quando lo perdono. Altrettanto importanti sono le risorse destinate all'INAPP, l'Istituto nazionale per l'analisi delle politiche pubbliche. Noi abbiamo tanto bisogno di monitorare e capire come impattano le leggi per costruire leggi sempre più giuste e legate alla realtà dei fatti. Sempre nella dinamica parlamentare si è dato spazio anche a risorse per il sistema duale e l'incontro tra scuola e lavoro, di cui abbiamo tanto bisogno, perché è la vera politica del lavoro: sostenere le competenze dei nostri giovani, soprattutto anche competenze digitali, come qualcuno ricordava. Inoltre, sulle politiche sociali è la prima volta che - dal 1° luglio di quest'anno - la legge di bilancio prevede un ulteriore rafforzamento del contrasto alla povertà: il reddito di inclusione, che diventa misura universale e nazionale. Ciò significa che in Italia una persona o una famiglia povera, dalla Lombardia alla Calabria, vengono trattate alla stessa maniera. È una misura di grande giustizia ed equità. Abbiamo rafforzato, anche nel corso dell' iter parlamentare, le risorse ai servizi territoriali per consentire di attuare e gestire questa riforma. Vengo alla questione dei caregiver. Signora Presidente, è stato un valore che tutto l'arco parlamentare, tutti i colleghi di maggioranza e opposizione, abbia ottenuto questo importante passo in avanti nel sostegno al lavoro di cura. Ricordiamo che questo lavoro di cura è svolto per il 75 per cento in Italia da donne: un lavoro spesso invisibile e svolto nell'ombra. Noi abbiamo stabilito oggi un fondo dedicato. Poi vorrei chiedere al collega Malan a quanto ammontasse il fondo per le politiche sociali quando il centrodestra governava e come sia stato azzerato nel corso del tempo. Non si può fare polemica su argomenti così importanti, dopo che c'è stata, appunto, una dialettica positiva tra maggioranza e opposizione sul tema. Stabiliamo un fondo per dare sollievo a queste persone, a queste figure, che spesso non hanno neanche il tempo di fare una passeggiata, perché si dedicano ai loro cari, che hanno bisogno. Adesso dobbiamo continuare questa battaglia, approvare una legge che inserisca la figura del caregiver dentro il sistema dei servizi socioassistenziali, capire i loro bisogni e consentire, ad esempio, l'aumento delle ore di assistenza domiciliare, perché le persone che si dedicano alla cura - soprattutto le madri di figli con disabilità - possano avere anche una vita personale significativa. Oggi passiamo il testimone alla Camera dei deputati e spero che nell'altro ramo del Parlamento questa legge di bilancio possa essere ulteriormente rinforzata, soprattutto nel reddito di inclusione, perché abbiamo bisogno di rafforzare ancora di più l'infrastruttura sociale per accompagnare le persone fuori dalla povertà, sostenendo per questo il lavoro degli assistenti sociali, che si devono prendere cura delle persone che hanno bisogno. C'è una questione che mi sta particolarmente a cuore, che parla di un sostegno al tessuto economico e sociale delle piccole e medie imprese. Abbiamo avuto un grande risultato con i piani individuali di risparmio: auspico che ciò possa essere davvero attuato anche per le imprese non quotate, legandolo ad obiettivi di sostenibilità ambientale e sociale. Infine, signora Presidente, il Governo si è impegnato, nel corso dell' iter parlamentare al Senato, a sostenere ulteriormente gli interventi pensionistici e quindi ad intervenire sull'APE sociale nell'altro ramo del Parlamento, quando il Governo avrà cognizione delle risorse che sono avanzate dall'APE sociale: succederà in questi giorni, all'inizio del mese di dicembre. Molti emendamenti del mio Gruppo proponevano l'allargamento del diritto a più categorie di disoccupati e anche di agevolare l'uscita delle donne con figli. Auspichiamo che questa componente ulteriore di sostegno alle pensioni sia confermata, attuata e rafforzata nell'altro ramo del Parlamento. Ritengo quindi, signora Presidente, che stiamo approvando una legge di bilancio, che sarà più equa e più giusta, come ho detto, sia per i giovani, sia per le persone in età di pensione. Credo che si legga in questi interventi, trasversalmente, anche un abbraccio tra generazioni, oltre alle azioni che serviranno allo sviluppo e alla crescita, perché di questo abbiamo bisogno, anche per prenderci cura del tema della denatalità. La politica pubblica deve infatti sostenere trasversalmente, con il lavoro e anche con interventi che favoriscano l'accesso alla pensione, la scelta libera delle famiglie, delle persone e soprattutto delle donne, di mettere al mondo dei figli. Lo si fa solo se rafforziamo questi interventi che parlano di futuro.
2017-11-29	PD	PezzopaneStefania	La collega Parente ha sottolineato le innovazioni intervenute in materia di politiche del lavoro e, in particolare, le iniziative rivolte ai giovani e al loro inserimento nel mondo del lavoro. Aggiungerei le importanti iniziative in campo sociale. Questa mattina la collega Bignami è intervenuta a lungo e con energia sul caregiver, una forte e importante iniziativa che innova un principio, quello del riconoscimento, una volta per tutte, dell'insostituibilità del lavoro di cura che viene effettuato in famiglia a vantaggio di persone molto bisognose. Aggiungerei il lavoro fatto in Commissione bilancio, e segnalo l'importante emendamento per gli orfani delle vittime del femminicidio e tante altre buone iniziative. Si tratta di importanti iniziative richieste e attese: penso alla misura che è stata inserita per riformare una legge - mi riferisco alla legge Fornero - che tutti considerano ingiusta - anche quelli che dovettero votarla - ma che in pochi hanno provato in questa legislatura a riempire di contenuti per modificarla nella sostanza. Voglio poi ricordare i tanti provvedimenti fatti sugli esodati e per gli esodati, che, assieme all'APE sociale e all'inserimento delle categorie da esonerare dagli obblighi della Fornero, prospettano un'importante azione riformatrice della legge. Questi interventi sono il frutto di un lavoro prezioso e importante fatto innanzitutto nel testo del Governo, ma poi dalla Commissione. Ma anche in questo caso, così com'è accaduto per il decreto fiscale, ho constatato un atteggiamento duplice di alcuni senatori in particolare, appartenenti ad alcune forze politiche, pronti ad accanirsi nel sostenere i propri emendamenti accantonati o segnalati, per poi, una volta arrivati in Aula, smentire il lavoro prezioso fatto nelle Commissioni, come se in quelle sedi non si fossero in alcun modo condivise e posizionate alcune questioni portate avanti anche dalle forze che oggi rappresentano l'opposizione. Negli interventi si sentono quindi toni aspri e incattiviti, che nella Commissione francamente non abbiamo ascoltato. Credo che siano importanti e significative anche le iniziative e le proposte condivise poi dalla relatrice e dalla Commissione, che vanno a risolvere ancora ulteriori problemi delle zone che stanno vivendo il tragico post terremoto e la ricostruzione. Approfitto per raccontare - soprattutto alle forze politiche e agli esponenti politici dei territori che hanno più e più volte evidenziato la necessità, ovviamente condivisa anche da me, di una proroga ulteriore della sospensione delle tasse - che ieri ho dovuto affrontare un momento molto difficile nella mia città, assieme a tutti i sindaci e alle categorie produttive. È infatti pervenuta la fredda e cinica comunicazione della Commissione europea che chiede alle imprese aquilane di restituire le somme relative alle tasse sospese nel post 2009, a distanza di quasi dieci anni dal terremoto. Poiché allora, nel 2009, non si contrattò il tipo di misura adottata dal Parlamento italiano in Abruzzo e per il terremoto, oggi vengono richiesti alle imprese centinaia di milioni conseguenti alla non contrattazione della misura, il che significa probabilmente il ricorso da parte di queste imprese a licenziamenti, alla messa in cassa integrazione e alla chiusura di aziende. Insomma, la procedura di infrazione europea, conseguenza di quegli errori, ricade oggi come una mannaia sulla testa di imprese e cittadini del cratere sismico. Chiedo quindi anche in questa occasione a chi rappresenta il Governo di affiancare il lavoro che la Regione ha messo in campo assieme a tutta la rete delle imprese, perché non sia il nostro territorio (e dunque noi) a pagare gli errori di chi allora governava e non ha pensato ad adottare misure idonee e opportune che non ci facessero incorrere in infrazioni europee. Tuttavia, in questo disegno di legge di bilancio si torna ad intervenire per L'Aquila e per il cratere sismico, così come per quello del terremoto del 2016 e del 2017. Approfitto di questa occasione per illustrare un punto che si ricollega ad un mio emendamento molto utile e importante, che è stato oggetto di una fake news da parte di alcuni rappresentanti del Movimento 5 Stelle, dai quali mi aspetto una richiesta di scuse per il comportamento incredibile che hanno avuto. L'emendamento alla legge di bilancio da me presentato sostiene il finanziamento di una scuola di alta formazione universitaria, il Gran Sasso Science Institute (GSSI): si tratta di una scuola di alta formazione pubblica, istituita con legge, in cui insegnano premi Nobel e che recentemente, all'inaugurazione dell'anno accademico, ha visto la lectio magistralis proprio di colui al quale nel 2017 è stato assegnato il premio Nobel in qualità di coordinatore della grande scoperta mondiale delle onde gravitazionali, che ha cambiato il campo della fisica mondiale. Mi sono sentita dire e ho dovuto leggere che la Pezzopane propone di incrementare il GSSI, definita scuola universitaria privata - ma non esistono in questo campo scuole universitarie private - e si dice ancora che questa cosa indigna non solo perché il contributo viene finanziato riducendo per un importo corrispondente il fondo universitario per l'università pubblica, ma perché si fa a L'Aquila, che viene definita come il mio orticello elettorale. Ci tengo a dire in primo luogo che, essendo un'università pubblica, non può che essere finanziata da fondi pubblici, e che L'Aquila non è un orticello elettorale, bensì una città in estrema sofferenza che questo Governo e questo Parlamento hanno preso in carico risolvendo in questi anni, con fatica, energie e risorse, moltissimi dei problemi che avevano ereditato. Ricordo inoltre che la ricostruzione della città passa anche attraverso scelte di indirizzo che portino nelle città e nei territori colpiti dal sisma iniziative di grande profilo scientifico. Informo che in questa legge di bilancio non solo si interviene sul GSSI, ma anche su una sede del museo nazionale MAXXI, perché riteniamo che la scienza, la cultura, la scuola e la formazione siano tra gli elementi più importanti per garantire alle aree colpite dal sisma o da calamità naturali di avere una ricostruzione vera, non solo di case, ma anche delle identità personali, dei percorsi di lavoro e del bilancio economico. Approfitto per rivolgermi al rappresentante del Governo, auspicando che al passaggio alla Camera si trovi modo di rispondere positivamente a un emendamento da me proposto, sottoscritto anche della collega Bonfrisco nonché da altri colleghi di altre forze politiche, che spinge per una soluzione relativamente alla messa in sicurezza rapida e immediata delle autostrade abruzzesi, sottoposte a un carico di violenza del movimento sismico che ne ha fatto purtroppo delle autostrade insicure. È urgente risolvere questo problema e mi auguro che quell'inizio di risposta che si stava cercando di dare trovi soluzione alla Camera.
2017-11-29	PD	ZanoniMagdaAngela	ZANONI, relatrice. È una legge di bilancio che arriva alla fine di una legislatura, e invito tutti a ricordare come era il nostro Paese tre o quattro anni fa. Il provvedimento al nostro esame consente ora non soltanto di discutere sulle importanti misure in esso contenute, ma soprattutto di fare un bilancio complessivo sulle politiche economiche e di finanza pubblica degli ultimi cinque anni e sull'eredità - a nostro giudizio positiva - che lasciamo al prossimo Governo. Il nostro Paese si trova oggi in una situazione di conti pubblici in ordine, che continuerà anche nei prossimi anni, e con un'economia in decisa ripresa. In breve, siamo nelle condizioni di guardare finalmente al futuro con maggiore fiducia e con la consapevolezza di poter migliorare ulteriormente i nostri fondamentali. Il quadro è completamente diverso da quello da noi ereditato a inizio legislatura, che ci ha visto duramente impegnati nel corso di questi anni per capovolgere in positivo la situazione. Il quadro economico e di finanza pubblica di inizio legislatura rifletteva elementi di incertezza. Rispetto a una contrazione del PIL del 2,8 per cento, registrata nel 2012, vediamo oggi una situazione con un PIL in crescita anche oltre l'uno per cento. In questo contesto, la manovra al nostro esame ha voluto guardare con fiducia allo sviluppo e alla crescita, anche se in essa continua a gravare la questione aperta dell'IVA e, quindi, la sterilizzazione delle cosiddette clausole di salvaguardia. In tale contesto, pur impegnando 15 milioni solo per la manovra, non era pensabile permettere l'innalzamento dell'IVA, che avrebbe sicuramente ucciso i pochi elementi di ripresa e i chiari segnali presenti. Nella manovra si sta attenti alla crescita e allo sviluppo. Si danno incentivi affinché il mondo delle imprese si riprenda. Si danno incentivi per aiutare i giovani a entrare nel mondo del lavoro. Sono previste misure che partono dalla prima infanzia per arrivare fino all'ingresso nel mondo del lavoro. Il lavoro del Senato è stato importante e strategico. Abbiamo preso in mano una legge di bilancio già buona e utilizzato tutti gli spazi possibili per inserire misure strutturali rilevanti per il Paese. Abbiamo utilizzato lo spazio di manovra del Senato per completare l'intervento sul bonus bebè. L'abbiamo utilizzato per 60 milioni per ridurre l'impatto del cosiddetto superticket. Lo abbiamo utilizzato per 20 milioni per misure in favore dei caregiver. Lo abbiamo utilizzato per la misura a favore degli orfani dei femminicidi. E per questo siamo stati contenti di aver potuto annunciare il 25 novembre, che è la Giornata internazionale per l'eliminazione della violenza contro le donne, la previsione di uno stanziamento per un fondo che si occupa di una questione che - ahimè - dobbiamo ancora affrontare quotidianamente. Il Senato è impegnato quasi ogni settimana a ricordare i nomi delle donne uccise. Abbiamo poi accolto nel nostro bilancio il risultato della trattativa con l'Associazione nazionale Comuni italiani (ANCI). I Comuni sono il livello istituzionale più vicino ai cittadini e le misure adottate sono importanti perché mettono i Comuni nella condizione, dopo tanti anni, di fare il bilancio entro la fine dell'anno o, al massimo, entro l'inizio dell'anno prossimo. Ritorno ora a parlare degli elementi di politica e di economia e finanza. Negli ultimi quattro anni la politica economica e finanziaria messa in atto dal Governo ha dovuto procedere all'interno di un sentiero stretto - per usare un'espressione così soventemente ripresa dal ministro Padoan - spesso concordato con l'Unione europea, i cui confini risultano compressi - da un lato - dagli effetti di una crisi economica senza precedenti nella storia recente e - dall'altro - dall'esigenza di riduzione del disavanzo e del debito pubblico. Il provvedimento - come già accennato - focalizza gli interventi prioritari su alcune direttrici: in primo luogo, le misure volte a realizzare le clausole di salvaguardia su IVA e accise, che cubano per ben 15 miliardi; le riforme e le diverse policy approvate negli ultimi anni hanno ridotto ulteriormente il differenziale dell'Italia rispetto alla media dell'Unione europea e hanno restituito credibilità al nostro Paese. E il disegno di legge di bilancio al nostro esame si inserisce in tale contesto con l'obiettivo di continuare a innalzare il potenziale di crescita dell'economia nazionale, l'occupazione e le capacità innovative e competitive delle imprese. Al prossimo Governo spetterà, pertanto, il compito di non disperdere i risultati raggiunti e di proseguire nel percorso delineato in questa legislatura. Sono tanti i provvedimenti presi negli ambiti dell'agricoltura, della scuola e dell'università. Credo si possa tranquillamente pensare a una legge di bilancio rivolta allo sviluppo e alla crescita. Ora le misure ci sono tutte. I segnali di crescita sono presenti e spetta a noi fare in modo che si prosegua su questa strada. Chiedo di consegnare il testo scritto del mio intervento, affinché venga allegato al Resoconto della seduta odierna. PRESIDENTE. La Presidenza la autorizza in tal senso. ZANONI, relatrice. Termino, quindi, porgendo ringraziamenti non rituali, ma sentiti, a tutti coloro che negli ultimi giorni hanno molto lavorato. Ringrazio gli Uffici, che si erano già impegnati su una legge così importante come quella di conversione del decreto fiscale, e che si sono fortemente impegnati ancora con noi giorno e notte, nell'esame di questo provvedimento. Ringrazio tutto il personale. Ringrazio, ovviamente, il vice ministro Morando, che ha sempre condiviso con noi il percorso intrapreso. Ringrazio l'altro relatore che ha lavorato fortemente con me e con il quale ho condiviso battaglie. Ringrazio tutti i Capigruppo e in particolare Giorgio Santini, che è qui a fianco a me ora come lo è stato per tutto il periodo di lavoro. Ringrazio, poi, soprattutto i tanti senatori che, con i loro emendamenti, ci hanno fatto ampiamente discutere in questi giorni e ci hanno fatto pensare a cosa è meglio per il nostro Paese, pur nelle diversità delle posizioni. Si è lavorato davvero tanto insieme, anche con le opposizioni, in un clima complessivamente costruttivo, tant'è vero che molti degli emendamenti di sintesi che, come relatori, abbiamo prodotto sono stati approvati all'unanimità. E questo perché molti temi erano sentiti da tutti i Gruppi e, quindi, la sintesi ha cercato di tener conto di tutte le esigenze e differenze. Io credo che questo sia un buon segnale per il nostro Paese, al quale dobbiamo guardare con fiducia e per il quale mettere in atto tutte le politiche migliori di cui siamo capaci.
2017-11-30	M5S	LezziBarbara	Presidente, la ripresa video! LEZZI (M5S). Secondo me abbiamo raggiunto il top nell'ultima notte, alle 2 di notte, quando è arrivata la Presidente della Commissione sanità che si è messa a battere i piedi come una bambina della scuola materna, perché voleva la prima firma da portarsi a casa e ha cominciato a fare i capricci.
2017-11-30	PD	ToniniGiorgio	L'altra incongruenza, invece, riguarda il comma 344 che corrisponde al comma 2 dell'emendamento 54.0.33 (testo 3). Siamo nell'argomento delle misure per gli LSU della scuola di Palermo. Qui è stato riformulato il comma 2 che, nel testo approvato dalla Commissione, effettivamente, forse con un eccesso di genericità, diceva: «Con apposito bando da pubblicare entro 60 giorni» e, per limite nostro evidentemente, non è stato definito da parte di chi deve essere pubblicato il bando. Il comma è riformulato nel maxiemendamento con la dizione: «Con decreto del Ministro dell'istruzione dell'università e della ricerca, previo assenso del Ministro per la semplificazione e la pubblica amministrazione e del Ministro dell'economia e delle finanze, è definito apposito bando». La Commissione suggerisce, a sua volta, al Governo che forse sarebbe più opportuno dire «Ministero», posto che si tratta di un atto che forse può essere di tipo dirigenziale. Comunque, ci rimettiamo al Governo per risolvere questo problema, che evidentemente è relativo alla definizione compiuta di un testo, che peraltro è chiaro nei suoi intendimenti.
2017-12-05	PD	ZandaLuigi	Signor Presidente, noi oggi, qui in Senato, ricordiamo Enzo Bettiza, senatore della VII legislatura, ma sappiamo che nella realtà gli dobbiamo molto di più del fatto di essere stato nostro collega senatore. I suoi anni da senatore, come pure quelli da parlamentare europeo, sono solo due fasi, sia pure molto importanti, della sua formidabile vita e del suo straordinario percorso professionale, culturale e politico. Ha sempre vissuto la sua avventura umana con un personalissimo mix di forte impegno civile e di leggerezza dei modi, avendo al centro i mestieri del giornalista e dello scrittore, che sono stati la professione che ha dato alla sua vita quel carattere che gli piaceva, ma che in fondo gli sono serviti anche come una sorta di motore intellettuale per i suoi interessi culturali e politici. Politicamente, si definiva un «lib-lab», liberale e laburista, e infatti nel Senato italiano è stato senatore per il Partito Liberale, ma poi, nel Parlamento europeo, era passato al Partito Socialista. È stato un uomo pubblico, non solo nel senso che non ha mai nascosto le sue idee politiche, ma anche per il realismo e l'attualità delle sue analisi geopolitiche, per la tenacia con la quale si è sempre tenuto lontano dalla demagogia e dall'opportunismo, per l'essersi sempre rifiutato di stare dalla parte sia di chi voleva tutto subito, sia dei professionisti del pessimismo disfattista. Nel salutare con affetto la moglie Laura, i figli e gli amici che stanno seguendo i nostri lavori dalla tribuna, voglio ricordare che ho conosciuto Enzo Bettiza a metà degli anni Settanta del secolo scorso. Tra noi scattò subito una forte simpatia che presto diventò una solida amicizia, che non si è mai persa durante tutta la nostra vita e per molti anni ci siamo visti spesso, ma poi abbiamo fatto lavori così diversi e impegnativi che per periodi anche lunghi non ci hanno fatto incontrare e quando, dopo questi intervalli, accadeva di vederci o anche soltanto di sentirci al telefono, come negli ultimi tempi, ci ritrovavamo immediatamente. Potevamo avere opinioni diverse, ma nell'amicizia con Enzo Bettiza c'è stato sempre molto rispetto, ci capivamo al volo, forse per un'affinità naturale che io ho sempre considerato molto preziosa. Enzo era un conversatore brillante, acuto e rapidissimo nelle battute. Nella conversazione difendeva a spada tratta tutte le sue opinioni e ogni tanto si lasciava andare alla provocazione intellettuale, ma era una persona intellettualmente onesta, che sapeva riconoscere le ragioni dei suoi interlocutori. La sua cortesia e la sua eleganza non dovevano trarre in inganno, perché nelle grandi questioni aveva un carattere forte e non era certo accomodante. Con Enzo Bettiza bisognava stare attenti: se sbagliavi un giudizio o perdevi il filo del discorso, ti infilzava senza pietà. Ho sempre pensato che in Bettiza e nella sua dimensione pubblica convivessero due caratteri che solitamente si escludono naturalmente: da un lato mi è sempre sembrato molto realista, capace di leggere i fatti italiani e internazionali per quello che erano, evitando castelli in aria e fantasie pericolose, ma contemporaneamente era evidente la sua tensione a voler cambiare la realtà, a volerla correggere nei suoi punti più neri. Insomma, era un uomo completo e, come tale, insieme pragmatico e sognatore. Era nato a Spalato, in una ricca famiglia di industriali dalmati, che alla fine della Seconda guerra mondiale il regime titoista espropriò di tutto quel che possedeva e dal quel momento la sua vita cambiò radicalmente. Finì in un campo profughi in Puglia, dal quale presto scappò, e per sopravvivere a vent'anni fece i contrabbandiere, il venditore di libri a rate, il giocatore di poker, il venditore di sigarette sui treni. La sua storia è stata segnata da quel tempo e da quei fatti. Aveva conosciuto sulla sua pelle il socialismo reale, sia pure quello, anch'esso spietato, di un Paese come la Jugoslavia che allora veniva considerato non allineato. Le terribili esperienze giovanili nella Dalmazia jugoslava e la sua cultura politica gli facevano considerare il comunismo «il peggiore dei mali politici», come disse in una celebre intervista. D'altra parte, nel mondo del giornalismo e della politica italiani Enzo Bettiza e il suo carissimo amico Frane Barbieri erano considerati i più grandi esperti del comunismo internazionale. Nel 1980, nel giorno dei funerali di Tito, sono andato a cena con Bettiza e Barbieri al celebre Circolo degli scrittori di Belgrado, che allora era il punto di ritrovo degli intellettuali jugoslavi e dove la cucina era ottima (erano entrambi grandi buongustai). Bettiza ci fece un grande affresco di come di lì a poco la morte di Tito avrebbe prodotto forti traumi nella Federazione jugoslava sino, in breve tempo, a determinarne la completa disgregazione. Disse: «Vedrete. Scorrerà molto sangue perché incominceranno a combattere tra di loro e non cesseranno di farlo sino a che, con le buone o con le cattive, non si sarà formato un nuovo equilibrio». Le sue furono parole profetiche. La guerra e le stragi del dopo Tito arrivarono puntuali una decina di anni dopo. Di se stesso, Bettiza diceva di essere uno scrittore dalmata di lingua italiana ed anche d'essere uno scrittore prestato al giornalismo. C'era molto di vero in tutte e due le definizioni. L'origine dalmata era evidente, bastava ascoltarlo parlare con la caratteristica cadenza con la quale si esprimeva in un italiano linguisticamente perfetto. Per lui le parole erano molto importanti. Diceva di sé: «Vengo da un mondo che non c'è più ed è con le parole che ho difeso la mia identità». Che sia stato un grande scrittore lo dimostra la sua vena narrativa, vivacissima e brillante, che lo ha portato ad affermarsi anche in importanti premi letterari. Ma l'incisività e la chiarezza dei suoi affreschi antropologici o storici, la sua rievocazione caustica di fasi importanti della sua professione mi hanno fatto sempre pensare che gran parte dei suoi libri non sarebbero mai nati o, almeno, non sarebbero mai stati scritti con quella acutezza e vivacità di ritmo che li ha resi famosi, se Bettiza non fosse stato quel grandissimo maestro di giornalismo che è stato. Aveva il dono straordinario della bella costruzione del periodo e della felice scelta delle parole, il ritmo e la chiarezza del ragionamento. Ma aveva anche il colpo d'ala dell'intuizione improvvisa con la quale sapeva come impreziosire i suoi articoli e i suoi libri. Bettiza ha scritto pagine molto importanti nella storia del giornalismo italiano. Ma non credo che, giornalisticamente parlando, sia mai appartenuto alla disciplina intellettuale o politica di qualche scuola: né a quella de «La Stampa» di Giulio De Benedetti, né a quella del «Corriere della Sera» di Piero Ottone, e nemmeno a quella de «Il Giornale» di Indro Montanelli. Con tutti e tre lui ha lavorato molto a lungo, ma ha sempre giocato in proprio; da solo ha imparato il mestiere, da solo ha maturato le sue convinzioni e da solo ha combattuto e, molto spesso vinto, le battaglie della professione. Oggi, nel salutare un vecchio e caro amico, voglio dire che Enzo Bettiza è stato sempre fedele a se stesso e questo non è poco nel tempo dei camaleonti.
2017-12-20	PD	TocciWalter	Signor Presidente, è un grave errore concludere la legislatura senza discutere in Assemblea la legge sulla cittadinanza e il disegno di legge Richetti sui vitalizi. Tengo a sottolineare che quest'ultimo disegno di legge è stato approvato alla Camera per un'iniziativa forte del nostro partito. Entrambi i provvedimenti si potevano approvare prima, li si può ancora approvare in questa settimana o nella prossima, oppure si può prolungare il calendario dei lavori fino ai primi di gennaio, poiché sono provvedimenti di iniziativa parlamentare che non mettono in discussione la stabilità del Governo. Si discuta in Aula; si approvi o si respinga; ciascun Gruppo si assuma la responsabilità di fronte al Paese. Chiedo, quindi, di inserire all'ordine del giorno il disegno di legge presentato dall'onorevole Richetti. Chiedo di inserire la legge sulla cittadinanza subito dopo il disegno di legge sugli orfani dei crimini domestici, prevedendo la legge di bilancio la prossima settimana, senza rischiare l'esercizio provvisorio. Sono due grandi questioni politiche: nello ius soli sono in gioco il grado di civiltà del Paese e la qualità della nostra scuola, che deve essere messa in grado di riconoscere tutti i suoi allievi come cittadini italiani. Ce lo hanno ricordato poco fa gli insegnanti in una bella fiaccolata davanti a Montecitorio. Sui vitalizi è in gioco il prestigio del Senato, che ha il dovere di esprimersi su una proposta rilevante, già approvata dalla Camera e - a mio avviso - da approvare anche qui. Entrambe le questioni sono all'attenzione dell'opinione pubblica. Se ne discute sugli autobus, nei luoghi di lavoro, nelle assemblee pubbliche e nelle chiacchiere tra gli amici, perfino nel desco familiare. Ne discute il Paese intero con l'eccezione di questa Aula. È una contraddizione che fa male al Parlamento e ai suoi membri. Mi dispiace esprimere una posizione in dissenso, ma non è stato possibile neppure un confronto all'interno del Gruppo del Partito Democratico. Sullo ius soli e sui vitalizi non è mancato il tempo: è mancata finora la volontà. C'è stata una gestione politica autolesionista per il Partito Democratico e dannosa per il Paese. Spero sia ancora possibile correggere il calendario; altrimenti non mi rimarrebbe che aggiungere: not in my name.
2017-12-21	FI	SchifaniRenato	SCHIFANI (FI-PdL XVII). Signora Presidente, sarò breve, anche perché il presidente del mio Gruppo, Gasparri, ha già commemorato doverosamente l'amico Altero. Non potevo, però, sottrarmi, anche per mia storia personale, dal rassegnare qualche mia riflessione e ricordo nei confronti dell'amico; un amico che considerava la politica una politica dei valori solidi: lo spirito dell'abnegazione, del confronto, del rispetto. Era un politico di alta scuola, che mi ha visto al suo fianco, nella XV legislatura, da Presidente del mio Gruppo (lui Presidente del Gruppo di Alleanza Nazionale, seduto in questi banchi), in un'azione di contrasto politico, a volte acceso, ma sempre corretto, nei confronti di un Governo politicamente debole per i numeri parlamentari. Sono stati anni di confronto, anni di collaborazione; anni in cui si poteva, con gli atteggiamenti che non sono mai mancati ad Altero, quelli del confronto e della responsabilità, trovare punti di sintesi, in una logica di convergenze, per fare emergere le contraddizioni di un'azione di Governo che lamentava una propria eterogeneità di forze politiche. Con Altero ci siamo confrontati spesso, da lui ho appreso la logica della riflessione e, a volte, anche della comprensione nei momenti di forte dialettica politica parlamentare. Altero ci mancherà, a tutti noi, e mancherà come esempio di persona alla quale guardare come insegnamento della politica della ragione, della comprensione, della mediazione e dell'amore nei confronti della propria gente. È caduto sul campo, come ha detto l'amico Maurizio Gasparri, lavorando per il territorio, guidando la sua autovettura, mentre girava la sua terra. Si sarebbe incontrato con i suoi militanti, con la sua gente. Ecco, l'esempio che lascia a noi e anche alle nuove leve è quello della responsabilità, della capacità di riflessione e del rispetto nei confronti dell'avversario. Altero era un uomo di destra, ma la destra non significa necessariamente estremismo: affatto. È una destra di valori, per la quale si è parlato del dopo Fiuggi, da parte del collega Manconi e altri; è composta anche da uomini come Maurizio e Altero, grandi amici, che hanno onorato - e continuano a farlo - i valori di unità della coalizione, per la quale Altero si è sempre battuto. Quante volte ho assistito a riunioni ristrette del mio partito in cui la parola di Altero Matteoli era quella del saggio, dell'uomo ascoltato dal premier Silvio Berlusconi, della quale occorreva sempre tenere conto con estrema attenzione, perché era quella della composizione, della mediazione, mai dello scontro. Altero ci mancherà, mi mancherà e penso che mancherà alla politica italiana.
2017-12-21	PD	FattoriniEmma	Signor Presidente, onorevoli colleghe e colleghi, per rispondere con agio alle obiezioni del collega Malan, vorrei tornare alla ragione di fondo, alla ratio di questo provvedimento, sottolineando il fatto che sul tema della violenza alle donne e ai minori chiudiamo la legislatura con un provvedimento come questo, che invece io ritengo molto significativo proprio per la sua natura e che onora quella Convenzione di Istanbul con la cui ratifica aprimmo sostanzialmente cinque anni fa la legislatura, nel giugno 2013. Questa Convenzione è molto importante per due ragioni. La prima è perché vincola giuridicamente gli Stati - ed è la prima volta che accade - a integrare prevenzione, protezione, azione penale e politiche. Non si limita cioè a quell'ammonimento e a una generica minaccia di sanzioni che spesso accompagnano queste denunce, ma è una Convenzione che vincola. La seconda è che, per la prima volta, la violenza alle donne e ai minori (per questo non è un reato generico) finalmente rientra nella trasgressione dei diritti umani, in quanto viola il principio di uguaglianza. È un cambio di passo culturale e giuridico. Il nostro Parlamento è stato tra i primi in Europa a ratificare la Convenzione. Ricordo l'emozione di averlo fatto qui in Senato, per conto della Commissione esteri in quel mese di giugno, con un voto espresso - lo ricordo al senatore Malan - all'unanimità: tutti lo votammo. A quella ratifica seguirono importanti provvedimenti legislativi che non sto qui a ricordare, alcuni dei quali prevedevano incrementi delle risorse stanziate per i centri antiviolenza e, da ultimo, la stessa Commissione sul femminicidio. Stiamo compiendo uno sforzo congiunto per istituire una cabina di regia, al fine di coordinare prevenzione e sostegno, dalla scuola di polizia, al pronto soccorso, al controllo della pubblicità. Dicevo che l'Italia - mi interessa questa dimensione internazionale che spesso non valorizziamo abbastanza - è il primo Paese in Europa ad affrontare con questa ampiezza e natura la questione. Qual è la ratio, qual è il punto morale e simbolico di questo provvedimento? Il fatto che il reato sia molto più grave quando il crimine avviene nel cuore delle relazioni affettive: è un discorso complicato, ma vado a specificarlo meglio. Parlo cioè di quelle relazioni intime che non sono solo legate alla consanguineità, ma a un'idea profonda di relazionalità affettiva che, per definizione, richiede e chiama affidamento, fiducia, rispetto e protezione, cioè tutto quello che dovrebbe procurare rassicurazione: ciò rende particolarmente odioso questo crimine e connota la qualità di questi orfani che non sono orfani accidentalmente. In altri termini, ribalta concettualmente e giuridicamente - questo è molto importante per il nostro sviluppo giuridico - la logica del delitto d'onore. Lo spirito e la ragione che ci muovono sono infatti quelli di archiviare quella cultura del delitto d'onore che cancellammo tardivamente nel 1981, ma che riemerge con odiosa forza, in qualche modo subliminale, quando si afferma da tutte le parti, anche da parte di chi condanna questi crimini, come la stampa che li denuncia, che sarebbero la passione, la gelosia e il possesso le cause di questi crimini e quindi sempre una motivazione d'amore. Con ciò si finisce oggettivamente e indirettamente per alimentare questa cultura: non è una condizione esplicita (ovviamente nessuno ammetterebbe questa posizione), ma è un messaggio subliminale. Non è solo una cultura residuale e punitiva e non si manifesta solo in contesti arretrati, ma anche in contesti moderni, perché apre esattamente a quella cultura di cui dicevo prima. Per terminare vorrei ricordare il nostro contributo internazionale, di cui abbiamo potuto verificare l'efficacia quando abbiamo partecipato con la collega Puglisi e la collega Fabrizia Giuliani della Camera al dibattito voluto dal Parlamento europeo su questo tema. Vi dico solo questo: stiamo tornate sconfortate da Bruxelles per le resistenze dei Paesi dell'Est, in primis della Polonia, a ratificare la Convenzione. Infatti, a loro avviso, le leggi contro la violenza domestica e familiare intaccherebbero le radici dei princìpi cattolici e la tradizione. Questi sono argomenti che sono all'ordine del giorno nelle sedi internazionali: il conservatorismo misogino e xenofobo di quelle culture si alimenta di queste motivazioni. Ebbene, abbiamo detto loro che la difesa della famiglia può avvenire solo se si rafforzano le relazioni affettive basate sulla libertà e la dignità. Quindi concludo dicendo che dobbiamo fare attenzione anche a queste radici quando parliamo del pericolo del populismo europeo che avanza e minaccia l'Europa, usando questi temi e facendo leva su queste paure. Vorrei ricordare a tutti - e questo è un discorso che non conosce partiti o appartenenze - che noi, tutti noi, anche per il lavoro svolto in questi cinque anni, non solo aiutiamo le donne italiane e i loro bambini, questi specialissimi due volte orfani, ma siamo - e concludo davvero - all'avanguardia e alla testa della difesa delle donne europee su questi temi. Di questo siamo orgogliose e, come donne, concludiamo molto volentieri la legislatura con il provvedimento in esame.
2017-12-21	PD	LumiaGiuseppe	Questo è il motivo per cui la vita di queste persone è a rischio; il più delle volte devono abbandonare la loro condizione quotidiana, in alcuni casi addirittura tutto d'un tratto; per cui la mattina danno il loro contributo e già la sera devono abbandonare la loro vita reale e il loro lavoro: allontanarsi dalla propria abitazione, interrompere tutti i rapporti con gli amici, portare i loro figli via dalla scuola e cambiare località, nome e vita. Capite che in questo strappo violento dai propri affetti e dal proprio territorio si crea un disagio che lo Stato deve comprendere e saper accompagnare, e il più delle volte questo non è stato fatto. Ancora di più: c'è il passaggio successivo di consentire ai testimoni di giustizia di potersi reinserire nella vita reale, perché la testimonianza è un tratto della propria vita, non è la vita: la vita sono il lavoro, le relazioni, la famiglia e il territorio e tutto questo deve essere fatto in condizioni di anonimato, addirittura cambiando le proprie generalità. Immaginate una persona che, tutto ad un tratto, ha un altro nome e un altro cognome e noi sappiamo che l'identità è uno dei diritti essenziali dell'individuo, oltre che uno dei tratti distintivi della vita e del cammino di una persona e questo non c'è più. Pensate poi ai figli di queste persone, che improvvisamente devono subire questo trauma senza capire bene la portata di quella decisione e senza comprendere bene perché il loro papà e la loro mamma li hanno portati a fare quella scelta. Capite bene quindi anche il trauma, le difficoltà e i disagi che si moltiplicano quando dal testimone si passa alla sfera del congiunto e dei figli. Lo stesso vale anche per altri familiari che, il più delle volte, diventano oggetto di ritorsione e di vendetta, per cui è su costoro, che rimangono nella località di origine, che si scatenano la furia e la violenza mafiosa (e abbiamo avuto molti casi che ci mostrano che quella scelta è stata sottoposta poi ad un elevato sacrificio).
2017-12-21	PD	PuglisiFrancesca	(ore 19,06) ( Segue PUGLISI). Con il provvedimento che ci apprestiamo ad approvare, quindi, non si apporta solo un intervento di ordine sistemico, piuttosto si supera definitivamente l'impostazione del codice Rocco e la sua visione della cittadinanza femminile. Nella prossima legislatura, come chiesto da molti di voi, dovremo estendere questa aggravante anche al coniuge divorziato, alla parte dell'unione civile, ove cessata, per superare questa differenziazione di pena tra coniugi e parti dell'unione civile e divorziati da un lato ed ex conviventi dall'altro. Nella legge di bilancio ho verificato, senatore Caliendo, che in realtà il contenuto di quell'emendamento che abbiamo approvato all'unanimità è rimasto intatto. Ne hanno soltanto cambiato il titolo, purtroppo, non so per quale impeto e zelo. Con quell'emendamento, che abbiamo approvato all'unanimità, estendiamo a tutti gli orfani di femminicidio, ovvero anche a quelli la cui madre sia stata uccisa in quanto donna da uno stupratore o da uno stalker, come purtroppo è accaduto la scorsa estate ad Ester Pasqualoni la dottoressa oncologa di Teramo madre di due figli. Voglio dire anche al senatore Buccarella che quella norma sulla giustizia riparativa e lo stalking in realtà l'abbiamo già corretta nel decreto fiscale, quindi siamo già intervenuti riconoscendo un errore che aveva fatto il Parlamento con un intervento del Governo. In questa legislatura abbiamo cercato di affrontare con grande determinazione il contrasto alla violenza maschile sulle donne. Abbiamo, come dicevo, ratificato subito la Convenzione di Istanbul, subito dopo abbiamo convertito il decreto-legge n. 93 del 2013 contro il femminicidio e la violenza di genere che inserisce nel nostro ordinamento misure importanti di protezione e repressione dei reati come il gratuito patrocinio per le donne vittime di violenza a prescindere dalle condizioni di reddito, l'ammonimento e l'allontanamento d'urgenza dalla casa familiare, l'arresto in flagranza di reato del maltrattante, l'aggravante per violenza assistita da minori. Per promuovere un vero cambiamento culturale, nella riforma della scuola abbiamo introdotto l'obbligo per le scuole di ogni ordine e grado di inserire nei piani triennali dell'offerta formativa azioni di educazione alla parità tra i sessi e di prevenzione alla violenza di genere rivolto non solo a studenti e studentesse ma anche alle famiglie e agli insegnanti. Recentemente la ministra Fedeli ha emanato le linee guida per l'educazione al rispetto. Nel 2015 è stato presentato dal Governo il Piano nazionale straordinario contro la violenza di genere che istituisce la cabina di regia fra Ministeri, Regioni e istituzioni coinvolte nella rete di prevenzione, protezione e repressione dei reati ed un osservatorio cui partecipano anche centri antiviolenza e le forze della società civile. Infine, il 19 aprile il Senato ha istituito la Commissione di inchiesta sul femminicidio e la violenza di genere, che ho l'onore di presiedere e che a gennaio depositerà, come definito ieri in Commissione, le proprie conclusioni per lasciare indicazioni utili al prossimo Parlamento e al prossimo Governo sulla strada da intraprendere. Voglio cogliere questa occasione per ringraziare sia la maggioranza che l'opposizione per l'armonia, la serietà e la collaborazione con cui ciascuno sta offrendo il proprio apporto, fatto non scontato con l'avvicinarsi della campagna elettorale e la leale collaborazione anche di tutte le istituzioni al lavoro della nostra inchiesta. Come è emerso dalle indagini ISTAT del 2014, gli autori delle violenze più gravi - violenza fisica o sessuale - sono prevalentemente i partner attuali o gli ex partner 2.800.000 donne sono state vittime delle loro violenze. Se sono diminuite lievemente le denunce di violenza sessuale (il che non significa che siano diminuiti i reati) sono però senz'altro aumentate le denunce di stalking e di maltrattamenti in famiglia. La violenza sulle donne è un fenomeno complesso che sfugge alle statistiche e che va ben al di là dei casi di cronaca. È quell'onda di hashtag, quella volta in cui i giovani e meno giovani hanno fatto emergere il mare di molestie e di violenze subite nei luoghi di lavoro, in famiglia, sul bus, in strada, dal marito della migliore amica, come denunciato da Asia Argento e altre donne dello spettacolo, un quotidiano fatto di mancanza di rispetto e di sopraffazione. Mentre il numero di omicidi cala in modo drastico nel nostro Paese e si è ridotto del 39 per cento, la riduzione di vittime di sesso femminile è solo del 14 per cento, quindi, come sottolineato dal generale Tullio Del Sette in audizione in Commissione d'inchiesta, questo determina un innalzamento in termini relativi del numero degli omicidi con vittime di sesso femminile. Non solo, ma i dati ci dicono che i delitti sono sempre più efferati. Ma se abbiamo una normativa tra le più avanzate d'Europa, inclusa la legge che oggi stiamo votando, allora perché le donne non denunciano le violenze subite? È questo il grande tema politico che ci dobbiamo porre, sforzandoci di dare le risposte che le donne meritano. Senz'altro occorre offrire percorsi di autonomia abitativa e lavorativa alle donne che vogliamo far uscire dalla violenza domestica, come si è iniziato a fare con il piano straordinario. Occorre la presenza diffusa di centri antiviolenza e case rifugio e la vicinanza delle istituzioni, perché quelle donne con figli possano decidere subito di uscire dalla casa prima che accada il fatto irreparabile. E ancora, come ha ricordato la senatrice Lo Moro nel suo intervento, c'è molto da fare per coordinare il lavoro di magistrati, avvocati e psicologi, assicurando che queste professionalità abbiano un'adeguata formazione e dunque è fondamentale anche il lavoro dell'università in questo senso. Voglio ricordare qui, perché non fanno parte, purtroppo, di questo provvedimento, anche i 46 bambini uccisi insieme alla madre, 18 uccisi per vendetta verso la ex, fra cui Federico Barakat, ucciso dal padre in un incontro protetto e Andrea Talpis, per cui l'Italia è stata condannata dalla Corte europea di giustizia per non aver ascoltato le denunce di violenza domestica della madre. È proprio per questo che una delle indicazioni che darà al Parlamento, una raccomandazione che presenterà la Commissione di inchiesta sul femminicidio, è quella di rispettare la Convenzione di Istanbul anche nel caso dell'affido condiviso, che non può essere dato nel momento in cui un giudice ha riconosciuto la violenza domestica subita dalla madre e dai suoi figli. Oggi compiamo un passo importante. Sappiamo che forse non è la legge perfetta che avremmo tutti voluto, ma noi la voteremo con grande determinazione perché siamo convinti che quei bambini e quelle bambine, quei ragazzi e quelle ragazze oggi hanno dei diritti in più e quindi è a loro che è dedicata, nella prossimità del Natale.
2017-12-23	M5S	BulgarelliElisa	Signor Presidente, dispiace molto che il Comandante se ne sia andato, perché volevo cogliere l'occasione... PRESIDENTE. Torna, torna, senatrice Bulgarelli. BULGARELLI (M5S). Allora per fare l'intervento aspetto che torni il Comandante? PRESIDENTE. Il Presidente tornerà. Lei parli. Io la ascolto volentieri e poi riferisco tutto. BULGARELLI (M5S). Volevo solo cogliere l'occasione per fargli i complimenti per essere finalmente tornato a bordo. Mi sembra che sia tornato a bordo un po' in ritardo, il Comandante, rispetto a tutto quanto è successo in quest'Aula in questi anni. PRESIDENTE. Senatrice Bulgarelli, questo non c'entra con la legge di bilancio. Quindi, lasciamo perdere. BULGARELLI (M5S). Ma questa è la mia dichiarazione di voto e vedrà che c'entra. Infatti, nel corso dell'esame in quest'Aula della legge di stabilità del 2014, che con la legge di bilancio c'entra perché la legge di bilancio è la vecchia stabilità, il Comandante ha detto... PRESIDENTE. Senatrice Bulgarelli, ma è come l'ultimo giorno di scuola. Stia ai patti. Qui c'è un Presidente. BULGARELLI (M5S). Signor Presidente, infatti io non ho offeso nessuno e sto solo finendo di fare un discorso. Lei, però ha detto che mi ascoltava e non mi sta ascoltando. Tra l'altro, mi interrompe continuamente. Io perderò il filo del discorso e quando dovrò arrivare a fare le considerazioni nel merito non mi ricorderò più cosa devo dire. PRESIDENTE. Guardi che se continua così io posso anche toglierle la parola.
2017-12-23	PD	ToniniGiorgio	Sto riassumendo rapidamente i contorni. CALDEROLI (Misto-LpSP). Non c'è il relatore e non c'è niente da riassumere. TONINI (PD). Ci sono molte misure di stabilizzazione del personale pubblico, in particolare nel comparto scuola, università e ricerca. Con questo ho concluso l'illustrazione dei contenuti essenziali. Mi permetto di fare due considerazioni, da Presidente della Commissione, non da relatore: lo dico allo stimato collega Calderoli. La prima. È del tutto evidente che la riforma della legge di bilancio che abbiamo approvato due anni fa stenta a entrare in vigore. Abbiamo introdotto significative innovazioni che dovevano mirare anche ad alcuni obiettivi; il risultato di questo lavoro ci consegna una situazione problematica, sulla quale credo che il prossimo Parlamento dovrà riflettere e ragionare. In particolare, il vaglio parlamentare sostanzialmente ancora ignora la struttura complessiva della spesa, la dà per scontata, la dà per acquisita, se ne occupa il Governo. Il vaglio parlamentare riesce a concordare con il Governo alcuni interventi significativi - sui quali poi il giudizio politico può essere diverso ma che sono pur sempre significativi, come quelli che ho prima richiamato - ma il dibattito parlamentare e la pressione che avvengono attorno alle due Commissioni bilancio di Senato e Camera, naturalmente con le dinamiche diverse che tradizionalmente ci sono in questi due rami del Parlamento, si concentrano su una massa di interventi al margine, tutti di aumento di spesa corrente o per lo meno prevalentemente di aumento di spesa corrente, spesso permanente e strutturale. Io credo che questo ci consegni un problema per il Paese e per il Parlamento, ossia come recuperare - fatemelo dire - quello spirito einaudiano del dibattito all'interno della Costituente nel quale questo grande Padre della nostra Costituzione - ieri è stato giustamente ricordato l'anniversario dell'approvazione della Carta - temeva che questa deriva del Parlamento capovolgesse il senso del parlamentarismo originario. Il Parlamento nasce come luogo di rappresentanza dei contribuenti e di sorveglianza dei contribuenti rispetto alla volontà di spesa del re, cioè del Governo. Invece, rischia di trasformarsi in un'Assemblea che chiede spesa al Governo; in un'Assemblea - passatemi il termine un po' forte - di sudditi che chiedono al sovrano più spesa. Non a caso, Einaudi voleva evitare l'emendabilità delle leggi di spesa in Parlamento. Questa proposta non fu accolta e, in suo luogo, fu introdotto l'articolo 81, a presidio del quale ci sono le nostre Commissioni, ma - com'è noto - è un presidio che fa fatica a sostenere. Io credo che questo sia un problema che questa legislatura lascia in eredità alla prossima. Chiunque sarà al Governo avrà a che fare con questo problema. Ciò tanto più - è l'ultima considerazione che faccio, colleghi - che questa abitudine alla pressione sulla spesa, a conquistare spazi di spesa (spesso spesa corrente strutturale e permanente, fatta di voci ognuna delle quali ha mille giustificazioni, ma nell'insieme dipingono un quadro difficilmente sostenibile), rischia di collidere con la congiuntura di carattere economico nella quale siamo, che è una congiuntura per fortuna positiva. Abbiamo spazi di manovra più ampi rispetto a quelli di inizio legislatura, ma proprio questo ci deve indurre a utilizzare una parte significativa del dividendo della crescita in termini di margini di finanza pubblica per ridurre il debito che pesa sulle spalle degli italiani.
