2017-01-12	PD	PaduaVenera	«Premesso che: il mercato dell'ortofrutta è uno dei pilastri del settore agroalimentare, colonna basilare dell'economia e della tradizione italiana, ed è indispensabile a giudizio degli interpellanti promuovere ogni azione che preservi le produzioni italiane, all'interno del contesto europeo in materia di scambi di merci e movimenti di capitali fra gli Stati membri e fra questi ultimi e Paesi terzi (in particolare si vedano gli articoli 34 e 63 del Trattato di funzionamento dell'Unione europea); un aspetto certamente prioritario è quello di garantire la sicurezza e la qualità dei prodotti agricoli immessi nei mercati nazionali; al riguardo, il decreto legislativo 18 maggio 2001, n. 228, recante "Orientamento e modernizzazione del settore agricolo, a norma dell'articolo 7 della legge 5 marzo 2001, n. 57", provvedimento centrato sul territorio, quale elemento fondamentale per la produzione e la valorizzazione dei prodotti, ha previsto misure di incentivazione delle piccole e medie imprese agricole e si è posto, tra l'altro, obiettivi di tutela dello svolgimento delle attività, anche dal punto di vista sanitario, promozione di adeguati processi di tracciabilità degli alimenti e previsione di norme specifiche su qualità e tipicità (articolo 21); senza dubbio, il comparto agricolo, specialmente quello meridionale, è stato colpito negli ultimi anni da una crisi acuta che, soprattutto nel corso del 2015» e - ahimè - anche durante il 2016 «si sta ripercuotendo sui territori con effetti nefasti; recentemente» chiedo venia se parlo adesso in particolar modo del Sud, ma è questo il territorio particolarmente interessato «Confragricoltura Sicilia si è espressa molto negativamente in merito alla posizione del commissario europeo all'agricoltura, Phil Hogan, sulla mancata rivisitazione degli accordi di libero scambio con il Marocco, questione che sta creando ulteriori difficoltà in un settore sempre più in crisi; in particolare, bisogna ricordare come in taluni Paesi dell'area mediterranea, tra cui il Marocco, sia permesso l'utilizzo di pesticidi e prodotti fitosanitari, vietati dalla legislazione vigente nel nostro Paese, e come il basso costo della manodopera, impiegata nell'agricoltura, rappresenti un ulteriore fattore determinante nel permettere un sostanziale ribasso sui prezzi delle merci da esportare, come avviene, per esempio, per l'ormai tristemente noto caso del pomodoro (…), per il quale sta divenendo antieconomica perfino la raccolta; a dimostrazione del crescente clima di tensione, vi è stata, nei mesi scorsi, una forte mobilitazione dei produttori agricoli della fascia trasformata, avvenuta il 13 febbraio 2016, presso il mercato di Vittoria (Ragusa)» mercato che ricordo essere il più importante del Sud Italia «che ha avuto al centro delle proteste il crollo dei prezzi dei prodotti agricoli ed i penalizzanti accordi euro-mediterranei con Marocco e Tunisia; secondo stime fornite da Confagricoltura, peraltro, a tale situazione, certamente complessa, si aggiunge il peso del danno economico subito dall'agricoltura italiana nel 2015, circa 240 milioni di euro, a causa delle sanzioni commerciali imposte dall'Unione europea nei confronti della Russia, nonostante le misure di sostegno eccezionali approvate dall'Unione europea contro l'embargo sovietico per il settore dell'ortofrutta; considerato che ad avviso degli interpellanti: sarebbe fondamentale per il settore ortofrutticolo, con il concerto degli enti territoriali interessati, beneficiare di adeguate forme di sostegno specifico che prevedevano misure strutturali e funzionali al ripristino della redditività; per comprendere quale sia il peso specifico dell'ortofrutta nelle Regioni meridionali basta ricordare che la produzione nazionale di agrumi, ad esempio, avviene principalmente tra Puglia (9 per cento), Calabria (31 per cento) e Sicilia (54 per cento); tuttavia, le aziende che operano nel settore dell'agrumicoltura in Italia, sono, in media, di dimensioni piuttosto modeste e mancano opportuni meccanismi di sostegno e promozione all'aggregazione, oltre alle organizzazioni di produttori riconosciute a livello unionale, fattore certamente determinante in un'ottica realmente competitiva con le merci che provengono dagli altri mercati dei Paesi euro-mediterranei; infine, in materia di informazioni al consumatore, va sottolineata la valenza positiva delle norme previste» dalla legge europea del 2015 e dalla legge di delegazione dello stesso anno, nella parte in cui si prevede che «il legislatore delegato intervenga» come è intervenuto «in merito all'obbligatorietà dell'indicazione della sede dello stabilimento di produzione o confezionamento degli alimenti, al fine di garantire una corretta informazione al consumatore e una migliore e immediata rintracciabilità da parte degli organi di controllo».
2017-02-07	PD	RicchiutiLucrezia	Signor Presidente, la K-Flex è un'azienda italiana specializzata nella produzione di elastomerici per isolamento termico e acustico. I prodotti e le soluzioni per l'isolamento K-Flex trovano applicazione in molti settori: dall'edilizia ai trasporti, dal petrolchimico alle energie rinnovabili. L'azienda è leader mondiale grazie alla qualità e all'innovazione tecnologica dei suoi prodotti ed è presente con circa 2.000 addetti in 60 Paesi e 11 impianti produttivi localizzati in Italia a Roncello (Monte Brianza) e in USA, Polonia, Russia, Malesia, Dubai, Cina (2 impianti), India, Inghilterra e Francia. L'azienda non è in crisi da alcun punto di vista: né sotto il profilo della liquidità, né sotto quello degli ordinativi. Dal 24 gennaio 2017, i dipendenti della K-Flex sono in presidio permanente davanti ai cancelli dell'azienda per impedire l'ingresso dei camion e l'uscita di merce e macchinari, perché temono che la proprietà voglia portare la produzione nello stabilimento in Polonia. Una simile sciagurata scelta metterebbe a rischio 250 posti di lavoro e aggiungerebbe in Lombardia un'altra situazione di ingiustificato depauperamento di famiglie e tessuto socio-produttivo, tenuto anche conto dell'occupazione della fabbrica Alstom di Sesto San Giovanni, la cui chiusura è dovuta a un'arbitraria decisione della General Electric, che ha recentemente comprato lo stabilimento. Nell'ultimo incontro in Assolombarda, il fondatore e presidente del gruppo multinazionale, Amedeo Spinelli, ha dichiarato che non c'è la volontà di licenziare e di abbandonare la Brianza, non convincendo però i propri dipendenti, che hanno anzi affermato che l'azienda ha dichiarato che entro qualche mese lascerà lo stabilimento, delocalizzando in Polonia. Prima dello scorso natale, si è verificato il tentativo di smontare due grandi macchine industriali per portarle in Polonia, azione da cui i proprietari hanno desistito per la ferma opposizione dei lavoratori. Sabato 4 febbraio si è svolta una manifestazione pubblica di solidarietà a sostegno della lotta dei lavoratori. Come anche è stato sottolineato da Matteo Moretti, della Filctem CGIL, l'atteggiamento dell'azienda è incomprensibile. L'amministratore delegato Carlo Spinelli, nonostante il blocco della produzione, non si è presentato al tavolo tra le parti coinvolte per comunicare ai lavoratori le scelte aziendali. Lo stesso Moretti ha dichiarato che lo sciopero proseguirà e che chiederà alle istituzioni di intervenire per il mantenimento dei 250 posti di lavoro, in funzione del fatto che l'azienda fa utili e continua ad espandersi in tutto il mondo. I sindacati hanno ricordato che K-Flex, nonostante il bilancio in utile, tre anni fa ha licenziato 46 lavoratori. Nelle date 1° febbraio 2017 e 2 febbraio 2017 sono stati programmati due incontri in Provincia di Monza e Brianza e in Regione Lombardia, mentre, in data 8 febbraio 2017, è stato previsto un confronto al Ministero dello sviluppo economico. Il mio intervento va in questa direzione e volevo comunicare alla Presidenza che ho presentato un'interrogazione urgente. Spero proprio che l'incontro dell'8 febbraio porti a risultati positivi per questa situazione.
2017-02-21	LN	DivinaSergio	Signor Presidente, oggi ricorre il venticinquennale di un gravissimo genocidio avvenuto a Khojaly in Azerbaigian alla fine del febbraio 1992. La verità sul fatto: da parte armena l'operazione si è giustificata parlando di operazione militare, ma in quella vicenda sono morti più di 600 civili, più di 100 donne, più di 150 tra bambini e anziani e la guerra non si fa contro i civili, le donne, i bambini e gli anziani. Per chi non conoscesse la vicenda, il tutto avviene nel contesto di quella guerra combattuta a ritmi alterni nel Nagorno-Karabakh, un territorio conteso tra Azerbaigian e Armenia. Quattro risoluzioni dell'ONU sanciscono la sovranità dell'Azerbaigian su quelle aree, su cui però nell'arco di questi oltre venticinque anni è avvenuta una vera e propria pulizia etnica: più di 2 milioni di azeri ormai non possono più vivere nei propri territori, sono stati sradicati e sono profughi interni, cioè vivono in altre parti di quel Paese. Il Caucaso per noi è una terra assai lontana, che desta poco interesse nei media europei; anzi, più che informazione corretta su quegli eventi si è fatta propaganda. I nostri media occidentali probabilmente non gradiscono i Governi forti. Se andiamo a vedere dei piccoli resoconti, notiamo che, qualsiasi fatto accada in quei Paesi, si trovano sempre responsabilità da addossare all'Azerbaigian, alla Russia, ad Israele e adesso anche nei confronti dell'America, perché è cambiata l'Amministrazione e nei confronti dell'Amministrazione Trump non c'è la stessa tolleranza che vi era nei confronti di quella precedente. Io posso dire di aver visto almeno un servizio RAI (non credo ne siano stati fatti tanti altri) in cui, descrivendo quello che sta accadendo nel Nagorno-Karabakh, si sono fatte delle interviste, si sono raccolte delle opinioni, peccato che fossero esclusivamente di soggetti armeni. Questo non è fare informazione, ma forse fare deformazione dell'informazione. Noi vorremmo poter far conoscere la verità di quella situazione, di ciò che accaduto, di quel tragico evento e il Parlamento è uno dei pochi luoghi in cui ciò è possibile. Guardando a cosa è successo in zone assimilabili, nell'ex Jugoslavia per esempio tutti abbiamo conosciuto il grande eccidio di Srebrenica e in quel caso si è costituita una commissione internazionale per accertare se vi fossero state violazioni di diritti umani e per rilevare le responsabilità. Ebbene, noi avremmo il piacere di capire cosa accadde venticinque anni fa a Khojaly nel Nagorno-Karabakh e una commissione sui crimini non di guerra, perché questi sono stati commessi nei confronti dei civili, sarebbe più che opportuna.
2017-02-22	FI	AzzolliniAntonio	(ore 18,27) ( Segue AZZOLLINI). Vi è un miglioramento del trattamento di cassa integrazione straordinaria per alcuni dipendenti dell'ILVA, e ciò naturalmente è positivo; vi sono potenziamenti per alcune terapie oncologiche nel Mezzogiorno, e questo è positivo. Ma sono sempre preoccupato per queste norme, perché il problema di questi decreti-legge non è tanto ciò che appare, cioè l'appostazione di fondi per una determinata finalità, quanto l'esecuzione necessaria affinché quella finalità si consegua. Se esaminate bene, vedrete che questi fondi sono già assoggettati a una miriade di decreti, intese e programmi, che fanno comprendere chiaramente come queste misure rischino tempi lunghi, non sopportabili dalle comunità interessate; ma sono soprattutto il frutto di interventi che nelle sedi opportune avrebbero potuto trovare una sistemazione organica, non episodica e - ripeto - non raffazzonata come quella che trovano in questi istituti. Date queste due o tre norme positive, arriva poi l'insieme delle perle e - a pensare male si fa peccato, ma spesso si indovina - forse si evidenziano le ragioni vere di questo decreto-legge. Ne tratteggio alcune, anche se i colleghi l'hanno già fatto, perché qualcuna è davvero interessante. L'articolo 2 ha un titolo molto interessante, in quanto riguarda la questione delle procedure di infrazione europee a seguito di due sentenze della Corte di giustizia relative ai sistemi di collettamento, fognatura e depurazione. Già ci si impressiona, perché significa che stiamo rincorrendo una situazione che ci ha visti condannati in sede di Corte di giustizia europea; ma poi bisogna solo decidere se la lettura del testo sia esilarante o tragica: che cosa contiene, in realtà, questo articolo? Merita di essere letto testualmente per essere ben compreso. Dice che, in forza di questo decreto-legge, cessano dal proprio incarico «i Commissari straordinari nominati per l'adeguamento alle sentenze di condanna della Corte di giustizia dell'Unione europea pronunciate il 19 luglio 2012 (causa C-565/10) e il 10 aprile 2014 (causa C-85/13)» e viene nominato un Commissario unico per l'adeguamento alle medesime sentenze. Ciò fa capire che è del tutto evidente quello che ho detto prima: si tratta soltanto di norme che, a voler pensar bene, sono il frutto di gravi disfunzioni dell'azione di Governo, perché nel dicembre 2014 sono stati nominati due commissari per eseguire quelle sentenze e, due anni dopo, questi vengono fatti cessare dall'incarico e se ne nomina un altro. Oppure, molto più probabilmente, come era vezzo del precedente e di questo Governo, ciò che conta non è né il merito, né la competenza, ma l'amicizia del nominato rispetto a colui che nomina. Ed è così accurato, questo decreto-legge, che addirittura si occupa di stabilire il numero dei membri della segreteria tecnica del commissario; cioè si usa un decreto-legge, e ad esso viene attribuito carattere di urgenza e straordinarietà, per sostituire qualcosa che già c'è e rimettere qualche cosa di nuovo che certamente allungherà i tempi per l'esecuzione delle sentenze e potrebbe addirittura far scattare il procedimento di infrazione. Addirittura incomprensibile è l'articolo 3- quinquies. Ma, insomma, è mai possibile che, per alcune esigenze di sicurezza del territorio e di coesione, viene aumentata di dieci unità l'Arma dei carabinieri per un anno nell'intero Mezzogiorno? Questa è una cosa francamente incomprensibile. Sembra quasi di vedere l'attestato di benemerenza che un Governo cerca presso qualcuno, perché dieci unità di carabinieri, per un solo anno, che senso hanno? Si perdono - penso - non nel Mezzogiorno, ma in un paese del Mezzogiorno non in una città, ma in un paese del Mezzogiorno! E poi carabinieri per un anno! Ero incredulo e sono andato a vedere la copertura: la copertura è per un anno, pari a 500.000 euro. È una cosa veramente degna di un Governo che mal governa in maniera evidente. Andando avanti, che dire di altri articoli (ne cito alcuni), che sono veramente il segnale di una cattiva gestione? Interessante è l'articolo 7. Che cosa fa l'articolo 7? All'occhiuto Cantone (mi sembra si chiami così il presidente di un'Autorità nazionale che dovrebbe controllare quasi tutto, compreso il colore dei miei capelli) si soffia con questo articolo l'osservanza delle procedure per il G7. Perché si usa una procedura derogatoria al codice degli appalti, che invece alle normali imprese non viene consentita? Perché si deve fare in fretta, di fronte a eventi imprevedibili. Mi sono chiesto se allora evidentemente il G7 sia qualcosa che avviene d'improvviso in un Paese. Sono andato a vedere il regolamento. Il G7 viene assegnato ad una Nazione secondo un ordine predeterminato annuale; quindi lo si sa con un anticipo di sette anni. Ma le norme internazionali non sono come questo decreto-legge e dicono che, nel caso in cui il G7 sia un G8, con la partecipazione anche della Russia, quando la Russia presiede, l'anticipo diventa di otto anni. In ogni caso, con un minimo di sette anni e con un massimo di otto anni, si sa quando il G7 sarà presieduto dalla propria Nazione. Si sapeva cioè almeno sette anni fa, se non otto, che nel 2017 avremmo dovuto organizzare il G7. E noi abbiamo la necessità di derogare al codice degli appalti pubblici per gli interventi per la presidenza del G7? Questo naturalmente non suscita le ire del dottor Cantone. Tale deroga non è da poco, perché si va ad una procedura negoziata senza previa pubblicazione del bando di gara; cioè diventa una gara fatta al caminetto (mi pare si dica così). Non so se a quel caminetto ci sarà anche il dottor Cantone; almeno sarà lì occhiuto a controllare che ci siano le imprese di gradimento. È duro dirlo, ma non c'è altra ragione, perché - come ho cercato di dire - sono anni che tutto ciò era ampiamente previsto. Sull'ILVA invece merita grande considerazione la questione riguardante 1,2 miliardi. Mentre si lavorava a questo decreto-legge, un giudice di Milano non ha accolto la richiesta di patteggiamento avanzata dalle procure che consentivano il rientro di 1,2 miliardi da utilizzarsi per la bonifica ambientale. Di ciò si era ampiamente parlato nel decreto-legge del gennaio 2015; in esso si parla di bonifiche ambientali, ma non c'è nessuna riflessione - né il Governo l'ha fatta - sulla circostanza ormai certa che quei 1,2 miliardi quanto meno saranno ritardati di un periodo molto significativo. Dunque l'insieme dei procedimenti avverrà certamente con molte più difficoltà. Una somma così importante, 1,2 miliardi - quella sì d'urgenza, perché maturata durante questo periodo - non viene considerata in un provvedimento, e invece ci si occupa di tutte le altre piccole questioni. Signor Presidente, ho quasi terminato, perché avevo dimenticato una norma davvero interessante, relativa all'articolo 3, che fa gonfiare i polmoni, perché la sua rubrica è interessante, si intitola: «bonifica ambientale e rigenerazione urbana delle aree di rilevante interesse nazionale-comprensorio Bagnoli-Coroglio». Leggendolo, si potrebbe pensare chissà che cosa si fa in questo decreto-legge. Si fa una cosa interessante: lì c'era una cabina di regia (già il nome mi crea qualche sospetto di raffazzonamento), che era presieduta da un Sottosegretario di Stato alla Presidenza del Consiglio che nella fattispecie era il professor «De Vincentis», allora Sottosegretario. Io rinnovo gli auguri al professor «De Vincentis», che è stato nominato Ministro. Fa una norma d'urgenza con decreto-legge per cui si mette il Ministro, ossia se stesso, a presiedere quella cabina che prima non c'era. Noi siamo d'accordo, professor «De Vincentis» e siamo convinti della sua insostituibilità. Solo perché non abbiamo potuto emendare questo provvedimento non ho presentato l'emendamento che l'avrebbe preservata almeno per i prossimi cinquant'anni, in modo da essere stati certi che lei avrebbe presieduto per almeno cinquant'anni la cabina di regia e saremmo stati finalmente i protagonisti della sua insostituibilità.
2017-03-08	LN	DivinaSergio	Signora Presidente, stiamo parlando dell'ennesima autorizzazione alla proroga di più di 40 missioni; per la precisione, sono 49 con le attività di cooperazione. Sono tante: abbiamo una polverizzazione della presenza dei nostri contingenti che ci fa pensare che sia abbastanza dispersiva; 49 missioni significano 49 comandi, raccordi territoriali in primis, ma anche funzionali, di ogni Forza armata. In che contesto ci troviamo ad operare? Facciamo una rapida storia: stanno cambiando gli alleati, le alleanze e le strategie. L'alleato americano si sta sostanzialmente disimpegnando e dice agli amici europei che sulla NATO l'America sta spendendo un po' troppo, quindi li invita ad organizzarsi impegnando risorse significative. Noi non biasimiamo questo atteggiamento, perché forse era sbagliato l'atteggiamento dell'amministrazione americana precedente. Ricordiamo che l'amministrazione Obama ha deciso di liberare l'area mediterranea dai dittatori. Indubbiamente Ben Ali, Mubarak e Gheddafi non erano grandi democratici, ma garantivano la stabilità nei rispettivi Paesi, con una cultura e una tradizione completamente diverse dalla nostra. Ebbene, abbiamo la fortuna che la nuova amministrazione americana non proseguirà in questa idea di liberare con le bombe i popoli dai dittatori ed infatti si stanno ricucendo i rapporti tra i due grandi giganti internazionali, che l'amministrazione Obama aveva fortemente compromesso. Noi ci troviamo in piena area del Mediterraneo, sostanzialmente un'area destabilizzata, ma con la possibilità di rientrare in gioco. La nuova amministrazione americana sostiene che il suo problema non sia liberare quei Paesi dai dittatori; il suo problema, che è anche il problema di tutto il mondo, è il terrorismo internazionale e per sconfiggere il terrorismo internazionale serve una grande cooperazione, innanzitutto tra i grandi giganti mondiali delle politiche di difesa: Federazione Russa e Stati Uniti d'America. Noi dobbiamo approfittare di questa fase nuova e favorevole, però dovremmo essere coerenti: non si possono tenere in piedi ancora le sanzioni nei confronti della Federazione Russa ed emarginarla. Mi collego qui al ragionamento fatto poc'anzi dal collega Pegorer, perché andare a porre basi missilistiche, contingenti ed esercitazioni militari nei Paesi baltici ai confini con la Russia non credo sia una mossa intelligente. Semmai - e torno all'intervento del senatore Pegorer, che è stato uno dei più importanti esponenti del Partito Democratico in Commissione difesa - è con la diplomazia e con il dialogo che si risolvono le asperità, non con la contrapposizione di forza, considerato, tra l'altro, che la nostra sarebbe una piccola dimostrazione di forza: riusciremmo al massimo ad infastidire e a pestare i calli agli amici russi. Il problema è il terrorismo internazionale e in questa vostra relazione lo sottolineate: ci sono 65 Paesi che cooperano in questa direzione. Indubbiamente, noi vorremmo che i rapporti tra noi e la Federazione Russa fossero i migliori possibili, perché i russi hanno già sconfitto al loro interno il terrorismo, ceceno ma comunque islamico, e hanno la capacità e la conoscenza, oltre ad essere interessati per primi, data la loro vicinanza al problema, ad operare con la massima efficacia. Noi siamo chiamati a un ruolo secondario - così è stato deciso - e saremo sostanzialmente non in prima fila, ma nelle retrovie; avremo compiti più umanitari in termini di fornitura di equipaggiamento, ricognizione, sorveglianza delle aree e addestramento delle forze di sicurezza sia irachene, che curde. Quanto alla zona di Mosul, a noi sembra che più che un intervento di carattere militare, si stia operando una protezione di interessi economici, anch'essi legittimi, però più legati a interventi di imprese italiane nell'area. È stato dedicato un importante capitolo alla Libia. Al riguardo, sarebbe bello fare una domanda: chi sta con chi? Infatti, se è vero che l'ONU, la NATO e la comunità internazionale in generale appoggiano e riconoscono il Governo provvisorio di Tripoli e il suo presidente Serraj, è altrettanto vero che noi vediamo che sottobanco tutti fanno i propri affari e pensano a quello che potrà essere domani o dopodomani. Anche importanti Paesi della NATO e della Comunità europea confinanti con il nostro Paese stanno sostenendo e armando sottobanco il Governo contrapposto di Tobruk, con a capo il generale Haftar. A questo punto bisogna chiedersi come procedere ordinatamente in un territorio che per noi è molto più importante di tutti gli altri in ragione di due fattori. Il primo fattore è quello energetico (pensiamo alla grande risorsa di petrolio e alle aziende, italiane anche in questo caso, che lavorano nel settore energetico), il secondo fattore, sono i traffici che, dall'area del Ciad, del Mali e del Niger sappiamo arrivare tutti attraverso la Libia e approdare per lo più nel nostro Paese. Pertanto, l'Italia deve essere due o tre volte più attenta a quest'area geografica, così delicata e strategica. Non ci illudiamo di veder decollare le politiche di sicurezza e difesa comune. Anche a questo tema dedicate una parte rilevante della relazione, in cui si parla della costruzione di un'effettiva difesa comune. Continuiamo a leggere belle parole. Se l'Unione europea vuole essere più efficiente, indubbiamente deve spendere meglio e, se deve spendere meglio, allora deve razionalizzare le risorse (mezzi, interfacciabilità, equipaggiamenti e armamenti). Tuttavia, sappiamo che gli armamenti non sono liberi, non sono sul mercato.
2017-03-08	PD	LatorreNicola	Siamo abituati alle fatiche, Presidente, non si preoccupi. Il filo rosso che lega le diverse missioni militari e l'iniziativa politica e diplomatica italiana in questa fase è proprio nell'impegno teso a sconfiggere il terrorismo e a sostenere gli sforzi di mantenimento della pace, perché questo è ciò che caratterizza la gran parte delle nostre missioni militari (da quella nei Balcani, a quella in Libano e a quella in Afghanistan) e che agisce in tutta l'area del vicinato europeo nell'arco di crisi che va dall'Africa occidentale all'Afghanistan e che, appunto, vede nel Mediterraneo l'epicentro di questa situazione di instabilità. Ecco perché nasce di qui un di più di responsabilità per il nostro Paese, per garantire la sicurezza del nostro Paese e soprattutto nella consapevolezza che oggi non siamo più e non possiamo più essere un Paese fruitore di sicurezza: noi dobbiamo essere, con un di più di responsabilità, produttori di sicurezza. Dunque è questo lo spirito per il quale i miliardi destinati all'impegno nel settore della sicurezza sono investimenti per la pace. Non è paradossale quello che sto dicendo, a parte il fatto che gran parte della percentuale di PIL destinata alla spesa militare nel nostro Paese serve a svolgere una grande funzione civile: penso al lavoro straordinario dell'operazione Strade sicure e penso - caro Santangelo, a proposito dei rilievi aereofotogrammetrici - che oggi ci sono 3000 militari che operano nelle zone terremotate e sono stati protagonisti fondamentali anche di un'opera civile. Dunque quello che sta emergendo in questa fase storica, appunto, è che politica estera, politica della difesa e politica della sicurezza sono facce della stessa medaglia e questo impone un protagonismo nuovo anche del nostro Paese. Ciò non deve significare in alcun modo un ripiegamento nazionalistico, tutt'altro: le questioni epocali che abbiamo davanti, da quella dei flussi migratori alle diverse instabilità, all'offensiva terroristica, richiedono soluzioni condivise. Atteggiamenti di chiusura nazionalistica, in particolare in questo settore, possono soltanto aumentare il tasso di problematicità di queste crisi. È con questo approccio che noi continuiamo a rinnovare il nostro impegno nelle diverse realtà sovranazionali nelle quali siamo impegnati. Soprattutto siamo protagonisti - e di questo vorrei dare atto al nostro Ministro della difesa che voglio ringraziare per la battaglia che sta conducendo - nel riprendere con serietà l'obiettivo della costruzione di un sistema europeo di difesa attraverso i processi previsti all'interno del Trattato di Lisbona delle cosiddette cooperazioni rafforzate con quei Paesi che, nella nostra realtà, rappresentano peraltro la gran parte del sistema di difesa europeo. Infatti Italia, Germania, Francia e Spagna costituiscono insieme il 60 per cento del sistema di difesa europeo. Dunque se lievita questo processo di cooperazione rafforzata - altro che due velocità - esso diventa propulsore decisivo e determinante per la costruzione del sistema europeo di difesa. Oggi questo è un obiettivo che noi possiamo e dobbiamo perseguire, perché incontra la sensibilità e il consenso delle opinioni pubbliche. Vedete, il grande paradosso è che quello che è stato storicamente il motivo fondamentale di una difficoltà di crescita del progetto europeo, cioè il tema della difesa e della sicurezza, oggi è diventato lo strumento con il quale si può far decollare nuovamente un processo politico europeo. Dobbiamo sfruttare questo paradosso positivo senza metterlo in contrapposizione - tutt'altro - ma rafforzando anche il nostro ruolo e la nostra partecipazione nella NATO. Con questo spirito dobbiamo anche affrontare un dialogo, un confronto con i grandi protagonisti del gioco mondiale, a cominciare dalla Russia. A questo proposito, comunque, voglio dirlo con estrema chiarezza e lo voglio dire oggi, noi dobbiamo pretendere anche dal nostro principale alleato di capire e di avere più elementi di chiarezza sull'attività di spionaggio svolta verso telefonini, smartphone e quant'altro è emerso rispetto ad un'iniziativa da parte della CIA. Voglio dire questo con la stessa determinazione con la quale dobbiamo difendere la nostra autonomia nazionale anche da incursioni, come le offensive cyber che abbiamo registrato nei mesi scorsi, o da iniziative che tendono ad intervenire nella vicenda politica italiana, anche con incontri impropri perché privi di qualsiasi significato istituzionale. Questo lo voglio dire con estrema chiarezza perché l'autonomia politica del nostro Paese è una delle condizioni necessarie per aprire il confronto anche con i nostri interlocutori russi. In questo quadro strategico si colloca il provvedimento che oggi votiamo, che conferma la validità degli indirizzi scelti e soprattutto consente al nostro Paese di rendere, anche in questa circostanza, il doveroso ringraziamento, il doveroso omaggio a quei tanti militari che, non dimentichiamolo, sono forse uno dei principali motivi di orgoglio italiano.
2017-03-08	PD	PinottiRoberta	Per quanto riguarda le missioni e alcune nostre scelte, avete rilevato anche voi che siamo di fronte a una situazione di grande instabilità nell'area del Mediterraneo, in un arco geografico che spazia dal Sahel al Medio Oriente fino all'Afghanistan e, da questo punto di vista, ci siamo impegnati molto anche per contrastare l'ISIS. Continuiamo a essere presenti nella Regione balcanica e avete discusso anche voi le motivazioni. In questo momento, oltre a una situazione di fragilità che continua a permanere, dobbiamo guardare al tema dei foreign fighter con estrema attenzione. La nostra presenza in tali luoghi può riguardare, quindi, anche la nostra sicurezza. Abbiamo discusso anche del fatto che siamo solidali e abbiamo dato la nostra disponibilità a essere presenti, in realtà con un contingente molto limitato, anche nella missione in Lettonia, per rispondere a un bisogno di rassicurazione. Ma lo abbiamo fatto nell'ambito di uno scambio dialettico con i nostri alleati all'interno della NATO in cui la posizione dell'Italia è sempre stata quella di richiamare l'importanza del dialogo con la Russia; dialogo che oggi sta riprendendo perché noi pensiamo sia fondamentale il coinvolgimento della Russia per risolvere la situazione di instabilità del mondo. Quindi, la nostra solidarietà diventa un modo per stemperare decisioni che avrebbero potuto essere diverse, con posture anche più aggressive o spostamenti di comandi che noi non abbiamo consentito perché riteniamo debba essere lanciato un messaggio non di chiusura, bensì di apertura, pur nell'attenzione che deve essere data alle preoccupazioni degli alleati, a un nuovo dialogo e a una nuova disponibilità. È vero che le missioni sono molte, che in alcune ci sono poche unità e ciò significa far parte di una comunità internazionale in cui comunque la presenza italiana è richiesta, perché qualificata da specialisti. Tuttavia, le missioni più consistenti, quelle in cui siamo impegnati in un numero particolarmente significativo, sono solo alcune. È vero che la missione UNIFIL in Libano esiste da molto tempo, ma nella configurazione attuale esiste dal 2006. Sapete, infatti, che siamo andati in Libano su spinta italiana con una missione diventata internazionale per far terminare un conflitto sorto tra quel Paese e Israele. La missione UNIFIL è, quindi, più antica, ma con questa postura e con questi obiettivi è più recente. Avete parlato del Kosovo e dell'Afghanistan, dove giustamente - come ricordava anche il senatore Pegorer - c'è una situazione che va monitorata. Oltre alle complessità che l'Afghanistan ha continuato a mantenere, il rischio dell'infiltrazione dell'ISIS è stato registrato in modo preciso e non possiamo consentire di aprire un nuovo scenario su un nuovo territorio che può diventare preda di un terrorismo sanguinario. Inoltre, avete discusso delle missioni nel Mediterraneo e anche nella risoluzione ci sono delle indicazioni. Quella denominata Mare Sicuro è una missione di sicurezza marittima. È vero che le navi impiegano un po' tempo a spostarsi e non possono essere al fianco di ogni peschereccio. Ma ritenere che la nostra Marina non intervenga mi sembra poco consono rispetto alle capacità dei nostri marinai. Due settimane fa, a Est di Misurata, le navi della Marina sono intervenute con un elicottero per aiutare quattro o cinque pescherecci perché uno scafo si stava avvicinando a velocità e si sono interposte. Da questo punto di vista può succedere che non siano presenti ovunque, perché le navi non sono come gli aerei e hanno bisogno di più tempo per spostarsi. Da questo punto di vista vi assicuro, però - e non perché esiste questo Governo, ma perché la Marina e le forze italiane sono di grande qualità - che sono in grado di intervenire e fanno il loro lavoro egregiamente. La scelta fatta con grande determinazione da questo Governo è di essere molto presenti nella lotta all'ISIS: è una scelta avere il secondo contingente in Iraq, perché riteniamo che fermare il Califfato sia un obbligo per tutti, e non solo per i rischi che arrivano anche a noi, ma per l'idea stessa di umanità. Mi dispiace che non sia ora presente la senatrice De Pin, che ha rappresentato l'azione dei nostri militari come se fosse di guerra, richiamando l'articolo 11 della Costituzione, come se queste missioni non si situassero all'interno del perimetro di quanto esso stabilisce. I nostri militari in Iraq non stanno facendo la guerra: stanno addestrando quei peshmerga e quei soldati iracheni che in questo momento stanno riprendendo Mosul, la città (insieme alle altre che sono state liberate) dove i bambini sono stati rapiti e costretti a diventare assassini e dove migliaia e migliaia di ragazze sono state rese schiave in condizione terribili e hanno visto violenze inenarrabili. I nostri militari sono impegnati nell'addestramento con un impegno tale che hanno addirittura formato il 25 per cento degli addestrati iracheni. Togliere l'ISIS da Mosul non è fare la guerra: è togliere la guerra da quei territori; è consentire loro di avere la pace e un futuro
2017-04-12	LN	CentinaioGianMarco	Abbiamo registrato la riemersione nella narrativa americana dei cosiddetti ribelli moderati, che pensavamo di aver seppellito con la fine della Presidenza Obama. Sentiamo nuovamente parlare di progetti di regime change, di cambiamenti di Governo che ci fanno tremare, perché evocano il ricordo dei numerosi disastri degli ultimi venti anni: Afghanistan, Iraq e Libia. Consideriamo, inoltre, con molta preoccupazione l'eventualità che la Russia possa essere messa ancora una volta con le spalle al muro. Non sappiamo cosa sia davvero successo e dove sono stati impiegati i gas, ma riteniamo che occorra evitare di infliggere alla Russia e a Putin una punizione troppo severa con l'isolamento. Lo dobbiamo non tanto ai russi quanto a noi stessi, perché non sappiamo chi sostituirebbe al Cremlino l'attuale Presidente russo e perché siamo, invece, sicuri che una Russia nel caos diventerebbe davvero un grave fattore di rischio. Per una volta apprezziamo il fatto che il nostro Paese inizi finalmente - lo sottolineo - a sostenere la necessità di non isolare Mosca e troviamo positivo che l'appena concluso G7 a livello di Ministri degli esteri abbia respinto l'idea di sanzionare la Federazione russa. Signor Ministro, speriamo che questa non sia solo un'operazione di facciata come abbiamo visto in più di un'occasione: durante il Governo precedente il premier Renzi da un lato andava a trovare a Putin e, dall'altro, sosteneva le sanzioni alla Russia. Chiediamo a questo Governo di seguire l'esempio del presidente della Repubblica Mattarella che in modo serio è andato a parlare da Putin e allo stesso modo ha parlato con la Russia. Speriamo che questo Governo non faccia ancora una volta quanto fatto in precedenza da un Governo di pavidi, di persone che sui giornali dicevano una cosa e che con i fatti facevano altro. Signor Ministro, la signora Mogherini non era e non è, a nostro parere, in grado di rappresentare l'Europa. Forse questa Europa non è in grado di avere una politica estera. Sicuramente la devono avere gli Stati. Se credete che questa Europa possa avere una soluzione e presentare qualcosa di positivo per questa situazione, cercate di fare tutto il possibile. Noi siamo dalla parte di chi vuole la pace e non siamo dalla parte di chi lancia le bombe.
2017-04-12	LN	CentinaioGianMarco	Lei ha parlato del ruolo della Russia e del fortissimo ruolo degli Stati Uniti; ha parlato dell'Italia, come se quest'ultima fosse il punto centrale di tutta questa situazione. Io l'ho visto molto più preso, signor Ministro, a trattare il caso Torrisi, anziché a trattare il caso Siria.
2017-04-12	M5S	BertorottaOrnella	Signor Ministro, oggi viene a parlare di Siria, dopo un incontro con Qatar, Arabia Saudita, Turchia e Giordania dichiarando che la Russia non va isolata e che in Siria ci vuole una soluzione politica. Verrebbe da dire: finalmente vi siete accorti della situazione. Ma dico "verrebbe", appunto.
2017-04-12	PD	AlbanoDonatella	Certo, è forte oggi la domanda di sicurezza. E questa domanda è forte e crescente per una serie di motivi. La crisi economica e la disoccupazione che diminuisce a fatica rendono tutti più poveri e più insicuri. Il fenomeno migratorio aumenta il numero di stranieri nelle nostre città, nelle periferie che diventano dormitorio e nei centri, dove molti di essi trascorrono le giornate alla ricerca di un lavoro o di un gesto caritatevole. Gli atti di terrorismo internazionale, infine, con gli ultimi episodi in Belgio, Russia, Svezia instillano un continuo timore e una continua preoccupazione nei cittadini, portandoli a guardare con paura ogni straniero e ogni atteggiamento non comune come una possibile minaccia.
2017-04-12	PD	MaranAlessandro	Signor Presidente, signor Ministro, per uno che ha fatto campagna elettorale su una piattaforma che voleva evitare coinvolgimenti e conflitti all'estero e che ha ripetutamente messo in guardia il suo predecessore contro le azioni militari in Siria, Trump ha fatto una capriola mozzafiato nello spazio di appena sessantatré ore dopo l'attacco chimico. Giorno dopo giorno, il nuovo Presidente americano sta scoprendo quel che ogni populista anti-establishment è destinato prima o poi a scoprire: che i problemi di solito sono spinosi e incredibilmente complessi; che, se ci fosse stata una soluzione facile e appropriata, l'avremmo già trovata; che spesso anche le soluzioni meno soddisfacenti costano di più di quanto siamo disposti a pagare o a tollerare. La sua lezione di politica estera Trump l'ha avuta tragicamente attraverso un attacco ignobile sui civili siriani, molti dei quali bambini, perpetrato, stando a quel che è stato riportato, con le armi chimiche dal regime criminale filorusso e filoiraniano di Bashar al-Assad. Il presidente Trump è entrato in carica con la convinzione un po' ingenua che avrebbe potuto fare della lotta all'ISIS il pezzo forte della sua politica in Medio Oriente, e che bastasse sganciare qualche bomba in più e mandare più forze speciali del suo predecessore per mostrare la sua determinazione. Era ingenua, come capita a molti demagoghi, perché l'ISIS non cresce nel vuoto e non è neppure l'unico cattivo soggetto della Regione; l'ISIS, dopo i fallimenti di George Bush, è stato creato come una reazione alle incredibili forzature dell'Iran in Iraq, dove le milizie sostenute dall'Iran e le forze di governo di al-Maliki hanno cercato di distruggere ogni traccia del potere sunnita in quel Paese e di farne un vassallo dell'Iran. Basta fare una ricerca su Internet sulle milizie sciite in Iraq per scoprire che non è l'ISIS che ha inventato la depravazione in quella parte del mondo. L'assalto furibondo degli sciiti iraniani contro i sunniti è andato di pari passo con quello del regime sciita-alawita di Assad in Siria, che ha trasformato, a forza di uccisioni e di massacri, i sogni democratici di quello che era cominciato come un movimento democratico, composto da molte correnti siriane, in una guerra settaria tra sciiti e sunniti che ormai coinvolge tutta la regione. Una guerra ormai per procura. Il regime ora si regge soltanto con l'aiuto della Russia, dell'Iran e della milizia iraniana degli hezbollah, ma non è in grado di ripristinare - è questo il punto - il controllo su tutto il Paese, perché non può uccidere tutti i sunniti del Paese, che costituiscono la maggioranza, l'80 per cento della popolazione. È per questo che la Russia da sola non è in grado di vincere la pace e solo questo avrebbe giustificato il suo intervento. Certo, lo strike missilistico non rappresenta una strategia, anche perché sembra più politico che strategico; se è così, però, dovremmo porci molte domande, specie se si considera che la politica estera di Trump sembra cambiare, in particolare, dopo ogni riunione, dopo ogni evento, dopo ogni crisi. Ma non fare nulla sarebbe comunque un errore; lasciare semplicemente che Assad continui a cercare di ripristinare il controllo su tutta la Siria significa accettare massacri senza fine. Una soluzione basata sulla spartizione e sulla condivisione del potere è impossibile, perché non c'è abbastanza fiducia, anzi, non c'è la minima fiducia tra le parti. Il male minore sarà, probabilmente, la divisione della Siria e la creazione di un'area protetta da una forza internazionale, in primis per i sunniti. Ciò dovrebbe almeno fermare le uccisioni e i flussi di rifugiati che stanno alimentando, come sappiamo, un contraccolpo nazionalista e populista in tutta Europa e che - attenzione - la Russia utilizza come armi per destabilizzare l'Europa. Spetta a noi, ovviamente, spetta all'Europa (che della crisi siriana è la prima a farne le spese) il compito di fare tutto il possibile per rilanciare le trattative e andare in questa direzione. L'Italia può avere un ruolo molto importante, signor Ministro, in omaggio alle sue tradizioni e alla sua capacità di mediazione, anche - certo - con la Russia; per questo, signor Ministro, la sosterremo, anche perché le occasioni non mancano, a partire dalla Presidenza del G7. Solo così l'intervento militare di Trump avrà avuto un senso. Naturalmente c'è un'altra questione: sarebbe ora che l'Europa battesse un colpo e che gli europei smettessero di eludere il problema delle politiche di difesa; sarebbe ora che gli europei provassero ad affrontare finalmente la transizione dei nostri 28 Stati a rango di unità regionale. Questa sembra un'altra storia, ma è forse la parte principale della storia che stiamo vivendo.
2017-05-04	PD	FattoriniEmma	Ad oggi aderiscono alla Corte 124 Paesi. Ne restano purtroppo fuori alcuni Stati di grande rilievo, tra cui i 3 membri permanenti non europei del Consiglio di Sicurezza dell'Onu (Paesi molto importanti come gli Stati Uniti, la Russia e la Cina) e altri Stati importanti e popolosi come India, Indonesia e Pakistan.
2017-05-23	LN	ConsiglioNunziante	Signor Presidente, intervengo su un argomento su cui ci sarebbe da piangere, ma forse è meglio che ci facciamo una risata. Desidero intervenire su alcuni articoli di giornale che, proprio oggi, hanno dato risalto a una questione un po' kafkiana, anche se poi essa è stata riportata dalla stampa, e non solo locale, già da un paio di mesi. Sto parlando di quanto accaduto a un signore di novantacinque anni, un alpino, Serafino Preda, che porta ancora oggi i segni di una mina antiuomo russa, con due schegge conficcate nel corpo, che certamente gli ricordano gli orrori della guerra. Questo bravo uomo di novantacinque anni percepisce una pensione da reduce e una piccola quota da ex combattente. Ma ciò che non poterono né la guerra né la mina è riuscito a farlo la legge Fornero, che prevede il divieto di cumulo tra quelle due somme. Signor Presidente, stiamo parlando di circa 8,80 euro al mese, pari a circa a 0,27 o 0,28 centesimi al giorno. Si tratta di soldi che gli sono stati tolti dall'INPS, addirittura con la richiesta degli arretrati di quanto versato nell'ultimo anno. Cosa cambia per l'INPS con questi 8 euro? È probabile che non cambi assolutamente niente. Mi chiedo poi quanti siano i reduci ancora in vita da poter incidere così tanto, attraverso il cumulo, sul bilancio dello Stato. Signor Presidente, questi soldi li metta la Fornero! Lei ha pianto, ma con la sua legge ha umiliato tanta gente. Nessuno chiede, in questo momento, una restituzione di natura economica, ma riteniamo che servirebbero sicuramente le pubbliche scuse a quest'uomo di novantacinque anni, a questo alpino che ha vissuto la campagna di Russia. La Fornero cancella 0,28 centesimi al giorno di pensione, ma non cancella i ricordi di quest'uomo, il suo eroismo nazionale e la sua dignità. Egli ha dichiarato: «La guerra l'ho fatta, malgrado l'INPS e malgrado la Fornero».
2017-05-24	LN	ConsiglioNunziante	Signor Presidente, l'idea della new space con cui oggi ci confrontiamo non vede più al centro degli interessi della politica la conquista spaziale, ma riconosce nello spazio una nuova frontiera per la crescita e lo sviluppo. Non è un caso che negli ultimi anni il numero dei Paesi e delle aziende che hanno investito in questo settore sia notevolmente aumentato, scatenando un'agguerrita competizione a livello internazionale. Dalla crisi del 2008, infatti, la media dei budget pubblici dei paesi OECD è scesa di pochissimo, passando da 52 a 50,8 miliardi di dollari nel 2013. Inoltre, sta emergendo anche il ruolo sempre più attivo, in questo settore, di nuove potenze come la Cina e l'India accanto agli Stati Uniti, alla Russia e al Giappone. La Commissione europea ha manifestato l'ambizioso obiettivo di collocare l'Europa in una posizione di leadership nel settore spaziale e aerospaziale anche se, al momento, gli investimenti europei nello spazio sono di poco inferiori ai 10 miliardi di euro. Nonostante ciò, il fatturato dell'industria spaziale europea è valutato tra i 47 e i 54 miliardi, occupando oltre 230.000 professionisti attivi anche nel comparto della produzione e dei servizi. Nel panorama europeo, l'Italia ha acquisito, negli ultimi anni, un ruolo di prim'ordine con un'industria spaziale che comprende circa 250 aziende e registra un fatturato complessivo di circa 1,6 miliardi. Le quattro società principali - tra cui AVIO e Alenia Space Italia - impiegano circa il 78 per cento del totale della forza lavoro nel settore che, in generale, conta circa 6.000 dipendenti. Questo è il processo che ha permesso la nascita di una filiera industriale altamente specializzata e competitiva, tanto che oggi il nostro Paese è presente in tutta la catena produttiva legata allo spazio: satelliti, stazioni terra, lanciatori e analisi dei dati. Abbiamo, poi, alcune aziende di eccellenza che sono in grado di sfruttare i dati spaziali al servizio di applicazioni terrestri di pubblica utilità dal settore delle telecomunicazioni e della sicurezza a quello della salute e dei trasporti. Il nostro potenziale è assolutamente di crescita. Concludo il mio intervento annunciando sin da ora il nostro voto favorevole nel provvedimento in esame. La nostra preoccupazione, nel corso del suo excursus anche in Commissione, è stata quella di cercare di capire in che modo la nostra industria, le nostre piccole e medie imprese traessero da esso beneficio. Effettivamente c'è una propensione anche storica del nostro Paese nella ricerca, nell'investimento e nel lavoro intorno a questa attività che può portare sicuramente qualcosa di buono, anche e soprattutto per il nostro PIL. La concorrenza dei Paesi emergenti come l'India e la Cina non deve fermarci, ma anzi deve costituire uno sprone per far sì che le nostre aziende abbiano sempre più mercato in un mondo che sta diventando globale. Il nostro voto - lo ripeto - sarà favorevole.
2017-07-12	PD	BiancoAmedeo	Cito la sentenza: «Salvo che entrino in gioco altri diritti o doveri costituzionali» - è un inciso che nella fattispecie riguarda i trattamenti sanitari obbligatori - «non é, di norma, il legislatore a poter stabilire direttamente e specificamente quali siano le pratiche terapeutiche ammesse, con quali limiti e a quali condizioni. Poiché la pratica dell'arte medica si fonda sulle acquisizioni scientifiche e sperimentali, che sono in continua evoluzione». Si tratta di una sentenza, che, peraltro, contrastava con una legge regionale che intendeva abolire una pratica - diciamo così - incivile nel trattamento di alcuni disturbi psichiatrici, oltre che inappropriata. Dunque, i fondamenti tecnico-scientifici su cui poggiano le proposte vaccinali hanno una loro autonomia dall'azione del legislatore. Il razionale della loro indicazione, somministrazione e valutazione degli esiti è tutto all'interno del metodo scientifico, quello che dagli inizi del 1800 ha profondamente trasformato le scienze naturali, compresa la medicina, che così è diventata scientifica. Il metodo scientifico applicato alla medicina ci consegna in questa fase storica della sua evoluzione le evidenze di varia forza; indirizza la ricerca e la sperimentazione sui principi di ripetibilità delle prove - cito in questo senso la falsificazione di Popper - che valuta gli esiti dei trattamenti sulla base del rigore dei trial, delle meta analisi e così via. Nel concreto del nostro provvedimento, la rimodulazione degli obblighi vaccinali proposti dalla Commissione rispetta quel limite tra scienza e politica, perché non incide sulla struttura tecnico-scientifica del provvedimento, ma, nel riconfermare la rilevante necessità di proteggere e prevenire da malattie con vaccini sicuri ed efficaci - quelli presenti nel Piano nazionale di prevenzione vaccinale - prefigura solo una diversa strategia operativa, peraltro condizionata nel tempo, per conseguire quegli obiettivi e non altri. Al riguardo, ho molto apprezzato il taglio di alcuni interventi, prevalentemente strutturati sull'architettura tecnico-scientifica del provvedimento; uno sforzo che giudico prezioso e utile. Ricordo gli interventi dei senatori Lucio Romano, Aiello, Fucksia, Maurizio Romani, Silvestro e di altri ancora che - mi perdonino - non ricordo in questo momento. Al di là delle conclusioni assunte, alcune delle quali non sono da me condivise - ricordo che, anche nel maneggiare dati della letteratura scientifica, valgono alcune regole, quelle proprie del metodo scientifico - in ogni caso sappiamo tutti e dobbiamo esserne consapevoli che le evidenze non sono verità assolute. La misura degli esiti non ha indicatori assoluti. La complessità e la variabilità biologica di ogni forma vivente, compreso l'uomo, rendono mutevoli o meglio evolutive le risposte ai trattamenti. Innanzitutto, non sono l'affollamento di pubblicazioni su «PubMed» o la citazione di singoli lavori che possono fondare affermazioni scientifiche impegnative. In tanto disordine si corre il rischio che ciascuno possa prendere dagli scaffali quello che ritiene più utile. Lo abbiamo già visto: il metodo Stamina era fondato su due pubblicazioni - credo - della Bielorussia. Ma soprattutto bandirei da questa discussione l'espressione «sperimentazione di massa», per due ragioni. La prima è assolutamente tecnica: non c'è nulla da sperimentare, atteso che, negli ultimi dieci anni, credo siano oltre 5 milioni i minori di età da zero a sei anni che sono stati sottoposti alle vaccinazioni, alla gran parte delle vaccinazioni oggi ricompresa nella fascia obbligatoria. La seconda ragione è che questa è un'espressione retorica - diciamo così - che non aiuta il dialogo, che lo radicalizza e che, soprattutto, ricorda pratiche e culture totalmente estranee al nostro Paese e ai valori costituzionali di rispetto della libertà e della dignità dell'essere umano, dal codice di Norimberga, passando per la Dichiarazione universale dei diritti dell'uomo, fino alla Convenzione di Oviedo e alle regole assolutamente trasparenti che governano la sperimentazione sull'uomo, e non solo sull'uomo, nel nostro Paese. Altri profili, invece, sono di stretta competenza del legislatore. Mi riferisco a quella domanda forte e corale di informazione, di trasparenza, di rassicurazione sul controllo dei rischi connessi alle pratiche vaccinali. Dalle audizioni, dai dialoghi, dai confronti sono emersi ritardi delle organizzazioni sanitarie a dotarsi di strumenti di governo delle politiche vaccinali. Sono poche le Regioni che possono vantare anagrafi vaccinali adeguate e soprattutto interagenti. È con questo provvedimento che viene finalmente prevista un'anagrafe vaccinale nazionale. Dobbiamo dire - e da questo punto di vista inviterei il Governo a metterlo in agenda - che il duro contenimento del finanziamento della sanità in questi anni è passato anche per i centri vaccinali. È passato anche di lì: non erano vaccinati da questo. E ciò ha lasciato molti segni di sé: blocchi del turnover, precariato, scomposizione dei team multiprofessionali, che sono l'anima e l'essenza di un servizio di prossimità alle famiglie nella tutela della salute pubblica. Anche io - come già hanno fatto altri colleghi - ripeto volentieri un ringraziamento a quegli operatori che stanno reggendo con grande dignità e grande forza, consentendo la tenuta del sistema. Il confronto in Assemblea ci ha consegnato, altresì, l'evidenza che le posizioni no vax, ancorché aggressive sul piano mediatico e verso cui va tenuta alta la guardia, sono comunque l'epifenomeno estremo, radicale e minoritario di un fenomeno più vasto e carsico, che attraversa la medicina moderna e la moderna sanità. Può sembrare paradossale, ma anche la medicina delle evidenze può non essere autosufficiente quando deve calarsi nell'universo di ogni persona a cui si rivolge; quando deve confrontarsi con i valori di riferimento a cui ogni persona ispira il proprio vissuto; quando deve colmare la distanza con le paure; quando deve negare le false speranze che la disperazione sempre produce; quando deve indicare e rendere pubblici i propri limiti. Anche i vaccini, che tutta la comunità scientifica internazionale colloca tra i presidi di sanità pubblica dall'elevato indice costo-efficacia e sicurezza-efficacia, hanno bisogno di essere spiegati alle famiglie, perché anche in sanità pubblica, dietro i numeri che indicano le copertura vaccinali, ci sono persone e famiglie, con le proprie culture, i propri bisogni, le proprie incertezze e le proprie paure, a cui corrispondere. E badate bene che l'informazione e la trasparenza sono un problema non solo di lotta ai no vax, ma anche di tutela della dignità delle persone, sancito dall'articolo 32 della Costituzione. Avrei voluto leggervi qualche pezzo della lettera che ci ha inviato il direttore generale della regione europea dell'Organizzazione mondiale della sanità (OMS), mentre i lavori erano in corso, solo per dirvi che ho usato tante parole per dire le stesse cose che in Europa ci raccomanda non la Commissione Juncker, ma il direttore generale dell'OMS per la regione europea. Guardate che, non a caso, lo sforzo comune in sede di Commissione è stato anche quello di traslare in una norma di rango primario, cioè in una legge, tutte quelle raccomandazioni assolutamente necessarie e urgenti e soprattutto funzionali a riorganizzare un moderno sistema nazionale di prevenzione vaccinale. È vero che esse erano presenti in un documento splendido e meraviglioso, come il Piano nazionale di prevenzione vaccinale, ma qui le abbiamo trasferite in una norma di rango primario, che comporta le anagrafi vaccinali regionali, l'anagrafe vaccinale nazionale, il sistema di sorveglianza sugli effetti avversi dei vaccini in capo all'Agenzia italiana del farmaco (AIFA), la trasparenza di questo sistema, la negoziazione pubblica dei vaccini con l'AIFA, gli obblighi delle Regioni e delle Province autonome di corrispondere alle vaccinazioni, perché sono nei livelli essenziali di assistenza (LEA) e, quindi, le misure sanzionatorie per le Regioni e le Province autonome che non ottemperano agli obblighi dei LEA. L'ultima annotazione riguarda il sistema degli obblighi e delle sanzioni. Sulle sanzioni avete già sentito che il lavoro è stato molto attento e sobrio: siamo stati davvero molto accorti e vedrete che lo saremo ancora in questa sede sul tema delle sanzioni. Rimane il problema dell'obbligo, che ho sentito essere contrario ai principi costituzionali e, in particolare, all'articolo 32 della Costituzione. Non voglio fare il sapientone e non sono un costituzionalista, ma ho rintracciato una sentenza della Corte costituzionale che può considerarsi pilota in questo campo. Nella sentenza si respinge, con delle motivazioni, l'istanza mossa da un pretore di Bassano del Grappa riguardante l'obbligo della vaccinazione anti-tetanica, anti-epatite B, anti-difterite e anti-polio. Cito questa sentenza perché cerco di capire - e vorrei farlo insieme a voi - se il provvedimento in esame sta dentro il sentiero della ragionevolezza costituzionale, pur toccando un tema delicatissimo. La Corte costituzionale era allora presieduta dal professor Casavola e il collegio giudicante era costituito - ricordo alcuni membri, perché sono poi diventati Presidenti della Consulta - da Spagnoli, Baldassarre, Caianello, Vassalli, Mirabelli e Santosuosso. D'ANNA (ALA-SCCLP). Ogni sei mesi girano! BIANCO (PD). Con riferimento alle vaccinazioni, la Corte costituzionale sostiene che non c'è incostituzionalità di un obbligo a tre condizioni. La prima condizione è che il trattamento sia diretto non solo a migliorare e preservare lo stato di salute di chi vi è assoggettato, ma anche a preservare la salute degli altri, perché è proprio tale ulteriore scopo, attinente alla salute come interesse della collettività, a giustificare la compressione di quell'autodeterminazione dell'uomo che inerisce al diritto alla salute di ciascuno, in quanto diritto fondamentale. La seconda condizione è che il trattamento sanitario non incida negativamente sullo stato di salute di colui che vi è assoggettato, salvo per le sole conseguenze che, per la loro temporaneità e scarsa entità, appaiono normali. Ricordo che nella norma sono previste esenzioni connesse allo stato di salute e ricettività del soggetto, in modo che non determini danno. La terza condizione è che, nell'ipotesi di danno ulteriore alla salute del soggetto sottoposto a trattamento obbligatorio, sia comunque prevista la corresponsione di un'equa indennità in favore del danneggiato. A ciò potrebbe aggiungersi anche un risarcimento, qualora la condotta dei professionisti dei centri vaccinali non abbia rispettato le regole per colpa (articolo 2043 del codice civile). Nel provvedimento abbiamo chiaramente stabilito che sono previsti gli indennizzi ai sensi e per gli effetti della legge sugli indennizzi per danni da vaccinazioni. Credo che in questo difficile compito che ci troviamo ad assolvere - me ne rendo assolutamente conto - abbiamo seguito una strada di ragionevolezza, che non è solo costituzionale, perché i temi sono oggettivamente difficili e di confine, ma anche civile e sociale. L'obbligo della vaccinazione non ha coperto altri obblighi e non ha esentato da tanti e tanti altri obblighi che comunque abbiamo in carico. Mi auguro e credo che queste considerazioni possano aiutare tutti voi, o comunque risultarvi utili per decidere oggi e assumere le libere determinazioni su questo tema, che - lo ricordo - è difficilissimo, perché attiene alla tutela della salute dell'individuo anche in ragione dell'interesse collettivo. E questo aspetto è davvero molto complicato.
2017-07-18	LN	DivinaSergio	Chiediamo poi di non rinunciare all'attuale offerta americana, cioè statunitense, di garantire la propria copertura, che non è più quella del passato, e cioè l'ipotetica operazione anti Patto di Varsavia, ossia anti Russia, essendo cambiato completamente lo scenario. Vorremmo inoltre sapere dal Governo qual è la nostra posizione qualora partisse il deterrente nucleare europeo a base francese, se pensiamo di accodarci o se invece la nostra strada sarà diversa.
2017-07-18	PD	AmatiSilvana	Proprio domenica scorsa è ricorso l'anniversario del primo test americano: era il 16 luglio 1945. E chi ha fatto il test diede poi notizia del risultato, dicendo al Presidente degli Stati Uniti che il bambino era nato bene. Sono parole queste, su cui conviene sempre riflettere. Dopo lo sgancio della prima bomba Oppenheimer, in realtà, fu molto più preciso: le sue sensazioni lo portarono a dire che il mostro che portava la morte che avevano creato avrebbe ucciso non solo il nemico, come poteva essere anche comprensibile, ma anche i suoi figli e le sue famiglie. E allora non si aveva affatto la consapevolezza del problema delle radiazioni. Ora sappiamo che dal 15 giugno di quest'anno allo scorso venerdì 7 luglio si sono svolti, presso le Nazioni Unite, i negoziati per la stesura e l'adozione del Trattato di messa al bando delle armi nucleari. Già la collega senatrice Manassero ha ricordato le origini e gli eventi del Trattato di non proliferazione nucleare (TNP) e le diverse necessità di rivedere tale atto. Su 197 membri dell'ONU, 122 Paesi hanno votato uno strumento, che sarà comunque giuridicamente vincolante, per vietare l'uso delle armi nucleari e portare, quindi, alla loro eliminazione totale. Di certo, si tratta di uno strumento che andrà poi ratificato: condivido dunque gli impegni proposti dai colleghi, che pensano alla necessità per il nostro Paese di ratificarlo. Immagino, comunque, che questo Trattato sarà ratificato, perché su 122 Paesi 50 saranno disposti a farlo. Ricordo che quelle nucleari rimangono oggi le uniche armi di distruzione di massa non ancora fuorilegge, nonostante i loro catastrofici impatti ambientali e umanitari, mentre le armi biologiche, chimiche, le mine antiuomo e le bombe a grappolo sono comunque proibite dal diritto internazionale. Oggi nel mondo ci sono almeno 15.000 ordigni, in particolare negli arsenali degli Stati Uniti e della Russia, e sappiamo che altre potenze (Gran Bretagna, Francia, Cina, Israele, India, Pakistan e Corea del Nord) sono dotate di tali strumenti bellici. Sappiamo inoltre che tra coloro che non hanno partecipato all'ultima sessione dell'ONU ci sono proprio tali Paesi e sappiamo anche che il nostro non ha votato il relativo documento. Credo che non sia nemmeno un caso che discutiamo oggi questa mozione, dopo la conclusione della Conferenza delle Nazioni Unite, pur sapendo che il valore del voto sulle mozioni parlamentari non sia davvero pesante.
2017-09-21	M5S	GirottoGianniPietro	Signora Presidente, mi rivolgo soprattutto agli italiani, oltre che ai colleghi, dicendo a tutti che siamo vivi per miracolo: siamo letteralmente vivi per miracolo, e non è un modo di dire. Nel 1983, da una base sovietica partì l'allarme che cinque missili con testate nucleari erano partiti dagli Stati Uniti e si stavano dirigendo in Russia per colpirla. Ora, se ci fosse stato un qualsiasi funzionario, qualsiasi militare, questa storia sarebbe finita nel peggiore dei modi con l'olocausto nucleare perché il militare avrebbe semplicemente avvisato il Cremlino - nel 1983 i rapporti tra USA e Russia erano pessimi - e il Cremlino avrebbe dato l'ordine per il lancio dei contro missili verso gli Stati Uniti e sarebbe stato l'olocausto nucleare. Invece, questo militare, incredibilmente e miracolosamente, capì che si trattava di un errore dei macchinari al momento non comprensibile. Solo successivamente si scoprì che una rara congiunzione tra la terra e il sole aveva ingannato il satellite. Questo militare comprese che si trattava di un errore dei macchinari e si assunse la responsabilità di non avvisare il Cremlino, salvando letteralmente il pianeta dall'olocausto nucleare. Sto parlando di questo perché ieri è iniziata la ratifica di un Trattato, votato nel luglio di quest'anno da 122 Paesi presso le Nazioni Unite, che l'Italia non ha votato. È iniziata dunque la sua ratifica e, per il momento, è stato ratificato da tre Stati, tra cui la Città del Vaticano. Ancora una volta si dimostra che il Papa è una figura che sta facendo più di tutta la politica mondiale messa insieme. Ricordiamo, tra l'altro, che la Corte di giustizia dell'Aja ha sentenziato l'illegalità delle armi atomiche. Il Trattato di cui sto parlando riguarda infatti lo smantellamento delle armi nucleari e delle infrastrutture necessarie. Come dicevo, l'Italia non lo ha firmato e non lo ha ratificato: forse perché abbiamo un atteggiamento estremamente servile nei confronti degli Stati Uniti d'America? Abbiamo votato qui in Senato una mozione diversa da quella che abbiamo presentato noi e molto debole dal punto di vista dell'impegno nello smantellamento delle armi nucleari. Vorrei ricordare che, molto cinicamente, dal punto di vista economico, mantenere, manutenere e aggiornare i sistemi d'arma nucleare ha un costo talmente elevato, che se si utilizzassero queste risorse per combattere la fame nel mondo, essa potrebbe essere superata. Lo smantellamento costerà moltissimo e noi italiani siamo leader tecnologici in questo settore, perché stiamo smantellando le nostre centrali nucleari. Pagheremo infatti 14 miliardi di euro per smantellare le nostre quattro centrali atomiche e li stiamo già pagando nella bolletta elettrica. Il nucleare deve diventare un business solo per il suo smantellamento.
2017-10-04	M5S	BertorottaOrnella	Signora Presidente, compenso la brevità dell'intervento di chi mi ha preceduto. Il provvedimento è abbastanza complesso e, quindi, ho qualcosa da aggiungere. La Convenzione per la costruzione di un impianto laser europeo e il Protocollo di adesione della Russia alla stessa presentano due elementi molto interessanti, uno di natura tecnico-scientifica e uno di natura politica ed economica. Dal punto di vista della scienza e della tecnologia, la Convenzione per la costruzione di un impianto laser europeo a elettroni liberi a raggi X, siglata nel 2009, apre le porte dei laser a raggi X verso nuovi orizzonti. È il caso di dirlo. Le applicazioni di questa tecnologia coprono diversi campi, da quelli farmaceutici a quelli biotecnologici, dall'industria chimica, alimentare, edile, dei trasporti, delle nanotecnologie e dei semi conduttori del settore energetico sino alla metallurgia e ai nuovi materiali. Uno degli obiettivi è riconoscere i rifiuti per poi separarli, con una riduzione dei costi di raccolta e differenziazione. È una tecnica rivoluzionaria e non a caso questo laboratorio è considerato uno dei progetti più ambiziosi nell'ambito delle roadmap elaborate dallo European Strategy Forum on Research Infrastructures (ESFRI), per definire il fabbisogno di infrastrutture internazionali di ricerca per il prossimo ventennio. Dal punto di vista politico ed economico, si tratta di uno dei molti progetti inclusivi - non a caso è stato firmato nel 2009 - che coinvolgono anche la Russia, che è entrata a farne parte nel 2012, prima del caos ucraino e dell'irrigidimento dei rapporti bilaterali con l'Unione europea. Riteniamo dunque che coinvolgere quanti più Paesi possibile in questi progetti sia la strada giusta, che porta benefici non solo futuri, ma anche immediati. Infatti, la relazione tecnico-finanziaria della Convenzione, relativa alla costruzione e all'esercizio di un impianto europeo XFEL, prevede quote annue del nostro Paese nell'ordine di 4,74 milioni di euro per l'anno 2017, 3,43 milioni di euro per il 2018 e 3,49 per il 2019. L'ingresso della Russia nel progetto ha ridotto il contributo italiano da 13,6 a circa 12 milioni di euro, con un risparmio di 1,6 milioni per il bilancio dello Stato. C'è una serie di criticità relative, invece, al nostro peso specifico all'interno del progetto, che potrebbe essere sicuramente maggiore anche in virtù del know how che il nostro Paese può portare come contributo in natura, come previsto, tra l'altro, dalla Convenzione. A fronte delle nostre risorse economiche e tecnico-scientifiche, pesiamo per il tre per cento all'interno della società che gestisce il progetto, ma corrispondiamo comunque un importo significativo, nell'ordine di 33 milioni di euro complessivi. Ciò detto, il Gruppo del Senato del Movimento 5 Stelle dichiara il voto favorevole alla Convenzione e al Protocollo di adesione della Russia al nostro esame.
2017-10-04	PD	SangalliGianCarlo	(ore 18,19) ( Segue SANGALLI, relatore ). Si tratta anche di un atto politico avente una grande rilevanza, perché in una delle società che fra poco citerò c'è l'ingresso della Russia come partner in una fase nella quale le relazioni tra i Paesi membri della società e la Russia stessa sono piuttosto complicate dal punto di vista geopolitico. L'Assemblea è chiamata ad autorizzare la ratifica di tre trattati internazionali, relativi a due prestigiosi centri di ricerca scientifica. Il primo è relativo alla costruzione e all'esercizio dell'impianto laser europeo a raggi X (XFEL), da parte del Progetto internazionale TESLA, per lo sviluppo di un grande acceleratore per la fisica delle particelle elementari. La Convenzione è finalizzata alla realizzazione di una grande infrastruttura europea di ricerca, dal costo di oltre 1,2 miliardi di euro, situata in Germania, destinata ad aprire nuove possibilità di ricerca negli ambiti della fisica dello stato solido, della scienza dei materiali, delle nanotecnologie, della medicina e della microbiologia strutturale. L'infrastruttura, la cui realizzazione è stata appena ultimata, è considerata un progetto essenziale per le prospettive della ricerca in ambito europeo. Parti contraenti del progetto sono 11 Paesi dell'Unione europea, tra cui tutti i Paesi più grandi, oltre alla Svizzera e alla Russia. La partecipazione italiana si svolge attraverso il Consiglio nazionale delle ricerche e l'Istituto nazionale di fisica nucleare. La costruzione e l'esercizio dell'impianto sono affidati a una società a responsabilità limitata di diritto tedesco, di cui la Convenzione definisce gli organi e le modalità di nomina e di revoca. La Convenzione disciplina anche il finanziamento di ciascuna parte contraente e definisce i criteri per l'utilizzo dell'impianto. L'impegno finanziario più rilevante è ovviamente sostenuto dalla Germania, che ospita le infrastrutture operative, con 580 milioni di euro, seguita dalla Russia, con 250 milioni di euro, e dalla Francia con 36 milioni di euro. L'Italia, con la firma della Convenzione, si è impegnata a versare un contributo di 33 milioni di euro. Il secondo trattato, che disciplina l'adesione della Spagna, è stato incluso nel presente disegno di legge a seguito dell'approvazione in Commissione di un emendamento governativo. Il Protocollo prevede che l'adesione della Spagna avvenga alle stesse condizioni previste per le altre parti, con un contributo di tale Paese in 11 milioni di euro, senza che venga alterata la percentuale delle quote degli altri Paesi partecipanti. Non ci sono quindi nuovi o maggiori oneri a carico del bilancio italiano. Il terzo trattato al nostro esame è il Protocollo di adesione della Russia alla Convenzione del 1988 sul laboratorio europeo European synchrotron radiation facility (ESRF) di Grenoble. Il laboratorio rappresenta un eccellente esempio di cooperazione scientifica fra 22 Paesi partner, tra cui ci sono, oltre ai 13 Stati europei, anche Israele, India e Sud Africa. Il laboratorio è uno dei centri di ricerca più importanti al mondo nell'ambito della fisica della materia condensata, della biologia molecolare e della scienza dei materiali. L'adesione della Russia alla Convenzione si realizzerà mediante l'acquisizione del sei per cento delle quote della società e il versamento da parte di Mosca di un contributo una tantum di 10 milioni di euro, come indennità per i costi di costruzione dell'infrastruttura. Il disegno di legge di ratifica dei tre trattati è composto di cinque articoli, che riguardano l'autorizzazione alla ratifica, l'ordine di esecuzione, la partecipazione scientifica del Consiglio nazionale delle ricerche e dell'Istituto nazionale di fisica nucleare, la copertura finanziaria e l'entrata in vigore. Per l'impianto laser europeo è previsto un onere di circa 3,5 milioni di euro annui. Il provvedimento sul laboratorio di Grenoble, grazie all'ingresso di un nuovo contributore, la Russia, consente un risparmio per l'Italia, che è quantificato in circa 1,6 milioni di euro annui. Segnalo, in conclusione, che i provvedimenti in esame prevedono un rafforzamento della cooperazione scientifica tra Europa e Russia, che è un fatto certamente positivo e speriamo sia d'auspicio per una ripresa più generale di collaborazione anche geopolitica tra queste aree. Propongo dunque l'approvazione del disegno di legge, in tal modo articolato, da parte dell'Assemblea.
2017-10-10	LN	ArrigoniPaolo	Non è possibile che nel 2017, nella civilissima Europa, in occasione di una consultazione referendaria venga fatto scorrere del sangue per impedire alla gente di votare e scegliere. Tutti abbiamo visto le immagini: militari in tenuta antisommossa che hanno sfondato con la forza seggi elettorali ed esercitato violenza su cittadini, donne, uomini e anziani, calpestandoli, usando manganelli e proiettili di gomma solo perché chiedevano di votare; militari che hanno manganellato i bomberos catalani; i vigili del fuoco che facevano scudo ai cittadini scesi in piazza Barcellona; bomberos che sono diventati, per quel gesto, degli eroi. Si tratta di violenze che in Spagna rischiano concretamente di riportare indietro l'orologio della storia di oltre quarant'anni, quando vi era la dittatura franchista. È davvero inconcepibile che, dopo quanto è successo, il Parlamento europeo e la Commissione europea tacciano, minimizzino; che il presidente Juncker e la stessa Merkel dicano, con atteggiamento pilatesco, che si tratta di un affare interno allo Stato spagnolo. Ed è davvero inquietante che in Italia ci sia stato qualcuno che ha esaltato il Governo di Madrid, che ha liberato a randellate i seggi elettorali, prendendosela con donne, anziani e bambini. Si conferma che questa non è l'Europa che sognavamo, che disattende persino il Trattato su cui si fonda l'Unione, che all'articolo 2 afferma che l'Unione europea si fonda certamente sui valori del rispetto dello Stato di diritto, ma anche sui valori del rispetto della dignità umana, dei diritti umani, della libertà e della democrazia. In Catalogna, libertà e democrazia sono stati invece violentati e nessuno ha aperto bocca. Nessuno ha garantito questi valori, né ha censurato chi questi valori ha calpestato. L'Europa ha dimostrato, per l'ennesima volta, la sua ipocrisia, così come ripetutamente Bruxelles sta dimostrando con le reiterate sanzioni contro la Russia, perché Putin è considerato non democratico; sanzioni che nuocciono enormemente anche alle nostre imprese. Vergognoso è il silenzio su oltre 800 cittadini manganellati, mandati all'ospedale perché chiedevano il diritto di votare. La violenza non è mai la soluzione: se vince la violenza, è morta la politica. Quello che si sta paventando in Spagna, la più grave crisi del dopo Franco, dovrebbe preoccupare tutti, in primis le autorità europee, ma si sa: lì comandano solo i tecnocrati. Madrid ha deciso di mandare a Barcellona l'esercito per gli sviluppi che potrebbero esserci nelle prossime ore e minuti. Il Governo spagnolo ha già iniziato a presidiare obiettivi strategici come l'aeroporto e gli uffici giudiziari. Rajoy ha detto che impedirà l'indipendenza. L'Unione europea dovrebbe battere un colpo e invece fa poco o nulla. Domando: perché due pesi e due misure? Perché nel febbraio 2008, all'indomani della proclamazione dell'indipendenza unilaterale dalla Serbia da parte del Parlamento kosovaro, a Bruxelles è stato convocato subito un Consiglio dei ministri degli esteri dell'Unione europea, chiamato a prendere posizione su quella questione? L'obiettivo allora era tentare di raggiungere un difficile compromesso tra le diverse posizioni in campo e ricordo che allora, in quell'occasione, Italia, Francia, Germania e Gran Bretagna erano per il riconoscimento immediato dell'indipendenza del Kosovo. Dunque, sottosegretario Gozi, anche per la Catalogna sarebbe opportuno, anzi necessario, ricorrere alle armi della politica e della diplomazia per aiutare Madrid e Barcellona al dialogo e trovare un punto di caduta democratico. Diversamente, la situazione potrebbe veramente sfuggire di mano e deflagrare con una escalation di disordini e violenza. Mi avvio alle conclusioni, tornando alla legge europea 2017, mentre - ripeto - il governo europeo resta alla finestra rispetto ai gravi fatti della Catalogna. Non condividiamo questo assurdo metodo di normare e omologare il tutto, sopprimendo le specificità, peraltro introducendo cose gravissime, come la norma che, a gamba tesa, amplia il campo di applicazione dell'aggravante del negazionismo, stabilendo la punibilità anche della grave minimizzazione, come ha detto bene la settimana scorsa la collega Erika Stefani in discussione generale. Basta introdurre nuove fattispecie di reati di opinione difficilmente dimostrabili.
2017-10-17	M5S	LezziBarbara	Signor Presidente, ieri è accaduta una cosa terribile nel cuore dell'Europa: è stata uccisa una donna che ha reso onore alla sua professione. Era una giornalista che indagando tra decine di file, carte, numeri e conti correnti era arrivata a delle verità molto scomode. Infatti aveva scoperto, per lo meno adesso questo si sa, il transito di un milione di euro proveniente dalla figlia del presidente dell'Azerbaijan e destinato alla moglie del Premier di Malta. La signora Daphne Galizia aveva il fondato sospetto che questo giro di soldi, di tangenti, di corruzione, per cui il suo ultimo post appariva quasi disperato, fosse legato al gasdotto TAP, che è stato ed è ancora fortemente contestato dal Movimento 5 Stelle, da comitati, associazioni, cittadini e da un intero territorio che sa bene che quel gas è inutile. Esso infatti viene spacciato come la fornitura energetica che deve liberarci dalla dipendenza dalla Russia quando invece quel gas arriverà dall'Azerbaijan che lo andrà a prendere proprio dalla Russia ed è sporco di sangue, sporco di corruzione. È coinvolto anche un europarlamentare, Luva Volontè, e ci sono due miliardi di fondi pubblici che arrivano dalla BEI, di cui ricordiamo che il 16 per cento sono soldi italiani. Vogliamo ricordare anche che il Partito Democratico è un forte sostenitore di questo gasdotto, malgrado vi sia una forte opposizione da parte del territorio. Ma Matteo Renzi si è chiuso in un teatro, ha mandato via cittadini inermi e disarmati che volevano semplicemente parlare con lui, ha mandato via universitari, studenti e anche giornalisti onesti, competenti, professionali che volevano solo fargli delle domande, li ha sbattuti fuori e ha continuato a parlare di un tubo che non avrebbe dato fastidio a nessuno, dicendo anche che i comitatini non danno fastidio a nessuno. È saltata in aria una giornalista di cinquantatré anni che lascia il marito e dei figli. Io invito quest'Assemblea e lei, Presidente, a chiedere al Governo di pretendere chiarezza e di non vivere nell'opacità perché il Partito Democratico non ha detto una sola parola su questa storia che è avvenuta, lo ripeto, nel cuore della civile Europa.
2017-10-19	FI	BerniniAnnaMaria	BERNINI (FI-PdL XVII). Signora Presidente, ringrazio naturalmente la sottosegretaria Bianchi per aver voluto tentare di dare una spiegazione in realtà impossibile. Mi ritengo profondamente insoddisfatta di questa risposta, di cui sinceramente non comprendo il senso. Non comprendo se il Governo ritenga responsabili le 13 fondazioni lirico-sinfoniche dell'eliminazione di un tratto fondamentale della nostra cultura italica, ossia la tradizione dei corpi di ballo. Noi sappiamo che le fondazioni lirico-sinfoniche vengono finanziate dallo Stato per tutelare tre ambiti di operatività artistica: la musica, l'opera lirica e il balletto. Avevamo 13 fondazioni lirico-sinfoniche e avevamo 13 corpi di ballo; ora sono rimasti quattro corpi di ballo. Giustamente la Sottosegretaria ricordava il mio riferimento all'Arena di Verona, solo l'ultimo degli "eccidi" che sono stati compiuti - uso un termine forte in maniera non casuale - su corpi di ballo che rappresentano per noi una grande opportunità sotto diversi profili: culturale, sociale, economico e politico. Mi spiego nei pochi minuti a mia disposizione perché si tratta di un tema su cui il Governo ha avuto un approccio profondamente miope, sicuramente non sanato da quella legge sullo spettacolo che la Sottosegretaria prima menzionava. La legge sullo spettacolo è rimasta sorda, esattamente come le politiche del Governo, rispetto ad una istanza che i corpi di ballo stanno portando avanti, con petizioni che arrivano fino al Presidente della Repubblica e che sono rimaste, purtroppo, inascoltate. I veri emendamenti, quelli importanti, che avrebbero portato veri fondi e avrebbero consentito vere riaperture dei corpi di ballo, sono stati tutti cassati. Perché ritengo che sia un valore culturale avere corpi di ballo almeno corrispondenti alle 13 fondazioni lirico-sinfoniche? Perché noi siamo gli inventori del balletto. L'Italia ha esportato il balletto in tutta Europa e in tutto il mondo: lo ha esportato in Francia e in Russia e ora noi ci troviamo ad acquistare pacchetti di ballo, proprio perché ci mancano corpi di ballo permanenti con dei costi significativi per i vari teatri dell'opera. È assolutamente improponibile, oltre che in spregio ad una norma che prevede che non si possano acquistare pacchetti artistici di ballo che siano diversi dalla nostra offerta nazionale per oltre il 5 per cento del totale. Questo la Sottosegretaria lo sa bene. È un grande limite sociale il fatto di aver smantellato i corpi di ballo. Abbiamo 1,4 milioni di giovani che studiano balletto, che in questo modo riescono ad avere un beneficio nel corpo e nella mente, allontanando il vuoto, l'immaterialità e il senso di alienazione che purtroppo i fatti di cronaca di tutti i giorni drammaticamente ci raccontano. Sono più dei giovani che si iscrivono alle associazioni calcistiche. Come possiamo non accontentare e non soddisfare queste risorse umane, quando in realtà - e arrivo al terzo punto - i Paesi europei più illuminati di noi, come la Francia e la Germania, considerano i corpi di ballo un valore aggiunto? La Germania ha 50 corpi di ballo e la Francia addirittura 95 e considera i corpi di ballo un arricchimento, non solo culturale ma anche delle potenzialità e dei valori specifici dei singoli territori. Non possiamo ancora una volta avere un atteggiamento miope, oltre che sacrificare e mortificare le istanze, le esigenze e le aspettative di 1,4 milioni di giovani. Non possiamo ancora una volta rinunciare ad un valore tipico e specifico della nostra nazionalità italica e non possiamo soprattutto fingere che ciò rappresenti una responsabilità delle fondazioni lirico-sinfoniche. Il Governo è stato sordo nell'arco di tutta la legislatura ad un'esigenza fondamentale che la nostra cultura ci chiede, ad un obbligo che doveva corrispondere ad un finanziamento delle fondazioni lirico-sinfoniche e ad una visione "avantista" del futuro che avrebbe potuto dare delle risposte. Noi daremo invece queste risposte. Mi auguro infatti che, in occasione della formazione del prossimo Governo, saremo in grado di non mortificare ancora una volta delle richieste, dei bisogni e delle istanze che hanno radici profonde e che guardano al futuro, come raramente accade, in contesti che uniscono dimensioni composite come la dimensione sociale, economica e culturale. Mi auguro quindi che saremo in grado di rispondere ad una domanda che mai come in questo caso guarda al futuro.
2017-10-24	FI	MauroMario	MAURO Mario (FI-PdL XVII). Signor Presidente, seppur con molta minore preparazione, ma evocato dalle stesse parole del professor Tronti, desidero richiamare alcune evidenze legate alla celebrazione di questo centenario. La prima più grande evidenza è il fatto che la Rivoluzione russa e, in particolare, quei giorni della Rivoluzione d'ottobre, rappresentano per l'appunto la chiave di interpretazione delle ideologie del Novecento. Ideologie che hanno sintetizzato un punto di vista sull'uomo molto semplice: il potere è tutto e l'uomo non è niente. Questo forse è il cuore vero di quella stagione ideologica perché l'ideologia è proprio questa capacità di rappresentazione della realtà in cui il mito dell'uomo nuovo trascende ampiamente i dati della realtà stessa e si arriva al cuore dell'uomo solo attraverso la scorciatoia della violenza. Quando Lenin e Stalin presero il potere in Russia, volevano creare una società su misura per gli operai e per i nuovi ceti proletari; ma la Russia non era quel Paese. Hanno preso, allora, 20 milioni di piccoli contadini proprietari, i kulaki, e li hanno uccisi, perché la realtà potesse stare dentro quella da loro immaginata. Così si sono regolati molti altri nella storia del Novecento. Nel «Mein Kampf» di Hitler, per molte pagine viene reiterata l'idea che l'uomo sia il perno di tutta la costruzione attorno alla quale far ruotare l'universo, ma da pagina 45 in poi Adolf Hitler scrive anche che gli ebrei non sono uomini e le conseguenze che trae sono figlie di quella logica. Quando Pol Pot, intellettuale che ha studiato alla Sorbona, torna nel suo Paese, decide di togliere la vita a coloro che portavano gli occhiali, perché se avevano gli occhiali potevano aver studiato qualcosa di diverso dal marxismo e per questo rappresentare la condanna dell'umanità. Quello che intendo dire è che nel Novecento le ideologie hanno preso in ostaggio la parola «popolo» e in nome di quella parola hanno condotto una rivoluzione intesa come paradigma delle parole che citavo all'inizio: il potere è tutto e l'uomo non è niente. Oggi nuove ideologie fanno, con maggiore pervicacia, questo stesso raffronto: non è più la parola «popolo» ad essere presa in ostaggio, ma la parola «Dio». L'ideologia di matrice islamista, ad esempio, prendendo in ostaggio questa parola, rende sufficiente ancora poche ragioni per il proprio progetto di potere. Quello che dobbiamo imparare dall'esperienza della Rivoluzione d'ottobre, quindi, è che sempre, laddove l'ideologia ci prospetta il mito dell'uomo nuovo, questo conoscerà la sconfitta della realtà, cioè verrà inchiodato da quei dati di una umanità silente che continuamente è capace di interrogarci sul nostro destino, sul destino dell'uomo che è molto più grande della forza delle ideologie, perché la forza dei motori che muovono la storia si ritrova appunto nel cuore dell'uomo. Non potrò mai dimenticare di aver imparato il senso della lotta alle ideologie da una trasmissione televisiva, che un uomo che siede su quei banchi ha riproposto a tutti noi: la trasmissione era «La notte della Repubblica», cioè la notte di una stagione in cui delle persone hanno dimenticato la propria umanità, proprio perché vinte e convinte da un'ideologia che li teneva in ostaggio. Spero che il ricordo che ci ha proposto il professor Tronti possa in questa circostanza ricordare a noi che la nostra umanità è più grande di tutte le forme che l'ideologia assume per farci dimenticare ciò che è vero, ciò che è bello e ciò che è giusto.
2017-10-24	PD	TrontiMario	Signor Presidente, colleghe e colleghi, chiedo un momento di attenzione. In mezzo ai lavori convulsi di questi giorni una pausa di riflessione può fare bene. Vorrei ricordare un evento di cui ricorre quest'anno il centenario. Il 24 ottobre, secondo il calendario giuliano, o il 7 novembre, secondo il calendario gregoriano, del 1917 esplodeva nel mondo la rivoluzione in Russia. Mi sono interrogato sull'opportunità di proporre qui, nel Senato della Repubblica, il ricordo di questa data; sono consapevole che questo può arrivare a turbare la sensibilità di alcuni e di alcune, che legittimamente possono nutrire nei confronti di quell'evento un'ostilità assoluta, ma siamo a cento anni da quella data e possiamo parlarne, come io intendo fare, con passione e nello stesso tempo con disincanto. Non so se è verità o leggenda, quella volta che chiesero a Chou en-Lai, anni Cinquanta del Novecento, che giudizio si sentisse di dare sulla Rivoluzione francese del 1789. E la risposta fu: «Troppo presto per parlarne». Di quei «dieci giorni che sconvolsero il mondo», secondo il reportage che ne fece il giornalista americano John Reed, trattano oggi molti giornali, molte riviste e molti libri. Del resto, per mettere un pizzico di ironia in avvenimenti che hanno dalla loro parte non poco di vicende tragiche, si potrebbe dire che anche questa, come facciamo spesso in quest'Aula,è la commemorazione di un defunto: qui, a Palazzo Madama, come a Montecitorio, soprattutto nella I legislatura, seguita alla Costituente, presero posto alcuni protagonisti che avevano vissuto quella storia in prima persona. Questo mio ricordo vuole essere anche un omaggio a questi Padri. Il 1917 è conseguenza del 1914. Senza la Grande guerra non ci sarebbe stata la Grande rivoluzione. E la cosa da ricordare subito è che la prima rivendicazione, che forse più di altre produsse il successo della rivoluzione, fu la rivendicazione della pace: la pace ad ogni costo, si disse, anche a costo di perdere la guerra. Quando Lenin, contro tutti, firmò il Trattato di Brest-Litovsk, accettò tutte le più pesanti condizioni, pur di riportare a casa i soldati. Lenin era l'autore di quella che a mio parere è stata la più audace forma di appello rivoluzionario, quando disse ai soldati, operai e contadini russi che combattevano in guerra di non sparare contro i soldati e contadini tedeschi, ma di voltare i fucili e sparate contro i generali zaristi. C'era quella idea, che era stata per prima di Marx, dell'internazionalismo proletario; un'idea niente affatto di parte, che affonda invece le sue lunghe radici nell'umanesimo moderno. Già nei moti rivoluzionari del 1905, i soldati si erano rifiutatati di sparare sulla folla e avevano sparato sui loro ufficiali; 1905 e 1917 sono le due tappe della rivoluzione in Russia. La lucida strategia, che sarà dei bolscevichi contro i menscevichi, era che i comunisti dovevano mettersi alla testa della rivoluzione democratica per portarla alle sue naturali conseguenze, che stavano nella rivoluzione socialista. Se democrazia è infatti il kratos in mano al demos, il potere in mano al popolo, quale strumento più democratico dei soviet, dei consigli degli operai e dei contadini? Ma, attenzione, i soviet dovevano farsi Stato, dovevano assumere l'interesse generale. E il fatto che invece di farsi Stato si sono fatti partito, chissà che non sia stato questo il vero punto di catastrofe dell'intero progetto. Ma comunque quella democrazia diretta non ha niente a che vedere con l'attuale democrazia immediata. Questa non solo non si fa istituzione, ma è antistituzionale e dunque antipolitica e allora è conservatrice, se non addirittura reazionaria. La rivoluzione partì su tre parole d'ordine: la pace, il pane, la terra e parole semplici, che toccarono il cuore dell'antico popolo russo; tre cose che erano state sottratte a quel popolo e la rivoluzione gliele restituì. Per questo l'assalto al cielo, che avevano già tentato invano gli eroici comunardi di Parigi, vinse a Pietrogrado con l'assalto al Palazzo d'Inverno. Colleghi, Presidente, conosco bene il seguito della storia. Una rivoluzione, che era nata dalla guerra, si trovò in guerra con il resto del mondo, accerchiata e combattuta. Non intendo, per questo, nascondere, tanto meno giustificare, le deviazioni, gli errori, la violenza, i veri e propri crimini commessi. Qui, c'è il grande problema del perché la rivoluzione, cioè il progetto di trasformazione in grande del corso della storia, sfocia storicamente nel terrore. E il problema non riguarda solo i proletari: i borghesi non hanno fatto di meno nelle loro rivoluzioni. La rivoluzione inglese di metà Seicento e la Rivoluzione francese di fine Settecento, ambedue hanno fatto cadere nel capestro la testa del re. E la Rivoluzione americana, per produrre la più stabile democrazia del mondo, è dovuta passare per una terribile guerra civile. Rivoluzione e guerra, dunque, rivoluzione e terrore sono inseparabili? Dobbiamo dunque, per questo, rassegnarci alla pratica di cosiddette riforme graduali, che però mai riescono, minimamente, a mettere in discussione il rapporto - che poi è un rapporto di forza - tra il sotto e il sopra, tra il basso e l'alto della società? Questo è il problema che ci pone ancora oggi, dopo un secolo, quell'ottobre del '17. Ecco perché vorrei, se possibile, isolare il valore liberatorio di quell'atto rivoluzionario dai fallimenti epocali e anche dalle costrizioni antilibertarie, che lo hanno seguito nella sua realizzazione. Ricordo una data e condanno una sua successiva negazione. Quell'atto trova la sua fondazione nel mirabile inizio di secolo. Il primo decennio del Novecento vede l'irrompere, anch'esso sovversivo, della trasvalutazione di tutte le forme: in campo artistico, con le avanguardie, arti figurative, poesia, narrativa, musica; con l'avanzare del principio di indeterminazione nelle scienze esatte e il crollo della meccanica newtoniana; nel pensiero filosofico, con la messa in questione della ragione illuministica. Come potevano le forme della politica, organizzazioni e istituzioni, non essere travolte da questo Sturm und Drang, da questo impeto e assalto? Come la grande Vienna è stata il cuore di quel sommovimento culturale, così Pietroburgo diventa il cuore di un sommovimento politico. Il secolo ne sarà interamente segnato. «L'anima e le forme» è lo splendido titolo di un libro del giovane Lukàcs, che esce nel 1911. Era l'anima dell'Europa ed era, come dirà anni dopo Husserl, la crisi delle scienze europee a ribaltare tutte le forme ottocentesche. Colleghi, lo spirito anticipa sempre la storia. La rivoluzione del '17, in Russia, sta in mezzo a questo totale fermento. Atto di liberazione, che metterà in moto masse enormi di popolo e provocherà scelte di vita di piccole e grandi personalità. Ad esso si richiamavano molti dei ribelli antifascisti, mentre subivano il carcere e l'esilio, molti dei combattenti nella guerra di Spagna contro i franchisti, molti dei partigiani che salirono in montagna contro i nazisti. Se leggete le lettere dei condannati a morte della Resistenza, in Italia e in Europa, troverete spesso l'ultimo grido di saluto per quell'evento. Mi rendo conto di parlarne con fin troppa partecipazione e perfino troppa enfasi, ma vedete, colleghi, mi considero figlio di quella storia. Francamente, vi dico che non sarei nemmeno qui se non fossi partito da lì, qui a fare politica per gli stessi fini con altri mezzi, senza ripetere nulla di quel tempo lontano, passato attraverso tante trasformazioni, rimanendo però io stesso identico. Vi assicuro: è un esercizio addirittura spericolato, ma entusiasmante, se entusiasmo può esserci ancora concesso in questi tristi tempi. Vi chiedo ancora scusa.
2017-11-29	LN	CandianiStefano	Alla fine di un percorso bisogna porsi due domande: cosa è stato fatto e cosa viene lasciato in eredità a chi seguirà. Sul cosa è stato fatto, signor Presidente, per essere molto sintetico userei una terminologia straniera, che però in questi giorni va molto di moda: fake news. C'è essenzialmente uno sbandieramento di notizie fasulle o quantomeno totalmente incongruenti rispetto alla realtà che vive il Paese, cercando di creare un'illusione di ripresa economica, di disoccupazione sparita, di situazioni risolte, di capacità del nostro Paese di essere convincente a livello europeo. Apro subito una parentesi in proposito: purtroppo abbiamo visto gli effetti, con la non attribuzione a Milano della sede dell'Agenzia europea per i medicinali (EMA), che è stata assegnata all'Olanda. Si passa poi ad uno scenario internazionale, in cui sappiamo che, ancora oggi, subiamo i costi della scelta fatta da altri, per convenienza di altri, delle sanzioni alla Russia e siamo ancora qua, purtroppo spettatori delle scelte che fanno altri Paesi nello scacchiere mediorientale e sulla sponda Sud del Mediterraneo, con buona pace del ministro Minniti, che nelle scorse settimane e negli scorsi mesi andava prendendosi il merito di soluzioni che, evidentemente, come vediamo oggi, avevano la durata e la forza di resistenza di una carta velina. Che cosa lascia, quindi, il Governo? Quali sono le eredità? Possono esservi anche progetti iniziati e non conclusi. La bontà di un'amministrazione non sta solo nel fare delle opere, ma anche nel progettare opere che chi verrà dopo continuerà e, francamente, di progetti sul campo di cui poter essere soddisfatti e contenti o su cui poter riporre fiducia non ne vediamo. Anzi, vediamo che in queste ore e in questi giorni l'accanimento del Governo e di parte della sinistra, essenzialmente la sinistra PD di Renzi che sta riabbracciando una parte della sinistra massimalista bersanianiana, è sul posizionarsi e riposizionarsi per lo ius soli. Questo è il progetto che lascia in eredità il Governo Renzi-Gentiloni Silveri al Governo futuro. Complimenti, non c'è che dire. Gli italiani non ne sentono certamente il bisogno, ma per voi questa è la soluzione di tutti i problemi, perché altri problemi, in Italia, non esistono: non c'è la disoccupazione, la ripresa economica è forte, le imprese sono solide, la buona scuola ha prodotto ottimi frutti, gli studenti vanno con facilità a scuola, anche senza che i genitori li accompagnino. Insomma, Presidente, purtroppo questa è la legge di bilancio che certifica il fallimento di un Governo al quale, non noi di sicuro, una parte degli italiani aveva dato fiducia. Questa fiducia è stata tradita, a partire dalle riforme o pseudoriforme che il Governo Renzi, all'inizio del proprio mandato, aveva dichiarato come fondamentali, salvo impegnare poi, sui mille e rotti giorni del proprio mandato, cinquecento giorni per una riforma costituzionale che ha portato a sfasciarsi quella impalcatura di fondo. Una riforma costituzionale che, a sua volta, è il paradigma del modo di pensare di Renzi: l'importante è che tutto risponda a lui, l'importante era costruire un sistema nel quale l'annuncio dovesse consolidare la credibilità del Premier e non necessariamente essere corrispondente a un risultato nel Paese reale. Com'è finita poi lo vediamo e Renzi dovrebbe imparare un po' di più, forse, dalla storia che è stata, perché, come disse Churchill, quando i cittadini vanno a votare, non votano sul quesito di un referendum, ma sulla persona che l'ha proposto e di questo abbiamo avuto abbondante riprova. Signor Presidente, passando in rassegna le cose fatte dal Governo che avremmo voluto ritrovare in questa manovra finanziaria, ci troviamo addirittura dinanzi a una retromarcia: esisteva una certezza, una microcertezza per le famiglie che era il bonus bebè e ce lo ritroviamo in bilancio dimezzato, non più 80 euro, ma 40 euro e per di più semplicemente per un anno a seguire. Questo proprio nel momento in cui l'ISTAT pubblica i dati che attestano tutta la difficoltà delle famiglie a svolgere il proprio compito e a dare una nuova generazione al Paese; un Paese che perde addirittura le nascite e registra un decremento demografico; un Paese nel quale i giovani - l'anno scorso più di 100.000 - sono stati costretti a emigrare all'estero per trovare un lavoro; un Paese che invece fa venire nelle proprie città, distribuendole tramite i prefetti, forze che a questo punto definisco di occupazione, o meglio, di sostituzione etnica: gli stranieri clandestini.
2017-12-12	LN	CentinaioGianMarco	Nel campo delle relazioni internazionali riteniamo fondamentale che lei vada in Europa a chiedere ulteriormente la rimozione delle sanzioni alla Russia, che riteniamo siano oggi anacronistiche. Questa non è soltanto la posizione del Gruppo della Lega Nord, ma di tutti quegli imprenditori che con la crisi economica hanno visto massacrare i propri fatturati, mentre avrebbero potuto esportare e produrre maggior reddito e maggior lavoro. Le sanzioni alla Russia praticamente stanno bloccando tutto e ancora oggi sono un freno.
