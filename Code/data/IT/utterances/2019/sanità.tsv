2019-01-15	M5S	GallicchioAgnese	Colleghi, è così evidente quanto queste nomine, in questo settore e in questo periodo di proroga forzata del mandato, siano solo espressione della necessità di riempire gli organigrammi e, anzi, di occupare in fretta le ultime poltrone. È una vergogna! Siamo di fronte quindi ad una nomina politica in danno al merito? Siamo addirittura contro l'interesse della salute pubblica? Sorge quindi il dovere di denunciare con forza e ci confronteremo anche con il nostro Ministro della salute, Giulia Grillo, che sta portando avanti tante battaglie in merito. Ciò in quanto è assolutamente necessario porre in essere ogni iniziativa che possa fare luce su tali eventi e monitorare continuamente l'evoluzione della gestione sanitaria lucana, che è e deve rimanere una sanità di eccellenza per la collettività lucana e non solo. Se posso aggiungere, ogni azione delle istituzioni pubbliche fatta non nell'assoluto rispetto del diritto della salute del cittadino e in danno del merito e dell'efficienza deve essere sempre verificata, contrastata e vanificata.
2019-01-15	M5S	GallicchioAgnese	Grazie, signor Presidente, Abbiamo appreso nei giorni scorsi, dal telegiornale e dalle prime pagine dei quotidiani regionali, una denuncia che ha lasciato sgomenti i cittadini lucani, me compresa. C'è stata infatti la nomina del direttore generale dell'ospedale San Carlo, la più grande realtà ospedaliera lucana, che rappresenta un'eccellenza in Basilicata, nella persona di Massimo Barresi, che nella graduatoria espressa dalla commissione valutatrice del concorso è risultato arrivare dietro l'altro concorrente, Giuseppe Spera, che risultava avere un curriculum migliore e che, pur essendo più meritevole, è rimasto escluso. È stato invece dichiarato meritevole, tra i due, il candidato con la valutazione più bassa. Stiamo parlando della nomina del direttore generale di un grande ospedale. Inoltre il contratto è stato sottoscritto in tutta fretta, con una delibera di designazione ancora non pubblicata, né nel bollettino ufficiale e neanche sul sito on line della Regione. Tale emergenza è tra l'altro immotivata, perché ci sono i commissari in carica e sono arrivate ben due diffide alla stipula. Tale fretta, quindi, sembra mirata solo a disarmare il ricorrente al TAR, per non permettere l'ottenimento della sospensione urgente delle procedure di assunzione. Ancora più grave è che stiamo parlando di una Regione in cui i pubblici ministeri hanno indagato su concorsi pilotati nella sanità, i vertici della sanità sono stati gravemente coinvolti, il Governatore, come sappiamo, è stato arrestato, è ora in divieto di dimora ed è stato sospeso dal suo incarico. Abbiamo inoltre la Giunta, scaduta da tempo, che fa nomine dell'ultimo minuto e la facente funzione che trattiene la poltrona e rimanda le elezioni a maggio. Voglio però ricordare che il MoVimento 5 Stelle ha presentato ricorso al TAR, che l'altro giorno ci ha dato ragione, obbligando la Giunta regionale ad indire a breve tempo le elezioni e ad uscire di scena al più presto.
2019-01-17	M5S	GranatoBiancaLaura	Signor Presidente, la Calabria, la cui sanità è commissariata ormai da un decennio, dopo la sciagurata parentesi del governo di centrodestra a guida Scopelliti, tuttora in carcere, sta vivendo un'altra stagione politica nefasta, stavolta grazie all'attuale presidente Mario Oliverio, del Partito Democratico. A seguito di un'inchiesta coordinata dal procuratore Gratteri è stata disposta per Oliverio dal GIP, confermata dal tribunale del riesame, la misura cautelare dell'obbligo di dimora a San Giovanni in Fiore, suo Comune di residenza. Tuttavia, né la presenza dei commissari alla sanità nominati da circa un mese dal ministro Grillo, né la misura restrittiva che gli impedisce di recarsi nelle sedi istituzionali di Reggio Calabria e Catanzaro per svolgere il suo mandato politico, sono riusciti a dissuaderlo dal procedere imperterrito alla nomina di ben sette dirigenti su dieci alla sanità. Il tutto senza alcun passaggio, se non meramente informativo, dai commissari ministeriali. Accadeva lo scorso 14 gennaio che la giunta calabrese procedesse alla nomina, nonostante le diffide del Ministro della salute, di alcuni degli artefici del dissesto finanziario e di una new entry, la moglie del consulente di Oliverio. Come al solito, a pagare saranno i calabresi, rei di aver incautamente dato fiducia nel 2014 ad un governatore che sta usando la Regione come cosa sua, nel disperato tentativo di mantenere in piedi la propria carriera politica, attraverso prebende e incarichi ai suoi fedelissimi, in spregio a qualsiasi principio di buon andamento e di disciplina ed onore prescritti dalla nostra Costituzione. Dal 2014 ad oggi il disavanzo sanitario della Calabria è passato da 30 a 160 milioni di euro. Una cifra spaventosa, in larga misura determinata da una gestione disinvolta delle aziende sanitarie da parte proprio di quei direttori generali nominati da Oliverio, che egli stesso avrebbe dovuto sottoporre alla procedura di decadenza imposta dalla legge regionale n. 11 del 2004. Nonostante le denunce dei parlamentari del MoVimento 5 Stelle ciò, ovviamente, non è mai avvenuto. Anzi, i direttori generali in questione, malgrado le perdite milionarie provocate, sono stati perfino premiati con bonus di migliaia di euro. Alcuni di loro, addirittura, sono stati riconfermati alla guida di aziende sanitarie in veste di commissari. Nel frattempo, nonostante un disavanzo in esponenziale aumento, la sanità calabrese ha toccato vette da terzo mondo, fino alle ingessature effettuate con cartoni da imballaggio. A fronte di questa mala gestio, ovviamente, l'emigrazione sanitaria dalla Calabria raggiunge i 320 milioni di spesa all'anno, facendo registrare il peggior dato in Italia. E cosa dobbiamo dire delle immancabili regalie ad alcuni privati interni al sistema politico, con rischio di infiltrazioni mafiose e interessi delle cosche sempre dietro l'angolo? Un quadro drammatico, le cui responsabilità sono, chiaramente, politiche. In considerazione dei danni incalcolabili della gestione Oliverio, messo in un angolo e ormai fuori controllo, auspico da calabrese e da parlamentare eletta in Calabria che, finalmente, abbia un sussulto di orgoglio personale e si dimetta. In alternativa, sarebbe opportuno valutare la possibilità di sospenderlo dal suo incarico in applicazione della legge Severino, in quanto gli effetti delle restrizioni del suo provvedimento cautelare sono identici a quelli per i quali la legge contempla la pena della sospensione dalla carica. La Calabria, dopo il cambiamento di rotta del 4 marzo, non chiede soldi ma solo di essere salvata dalla sua classe dirigente e politica con interventi che mettano in primo piano l'onestà, la lealtà istituzionale, la giustizia e il lavoro.
2019-01-28	FI	BinettiPaola	Delle mie ne ho raccolte almeno venti, e trattano problemi molto concreti che riguardano: bambini che sono stati - a mio avviso - ingiustamente allontanati dalla famiglia; alcuni aspetti profondamente problematici nella gestione della Croce Rossa; le dinamiche concrete della scuola e anche in ordine a una serie di figure professionali; la sanità, la gestione di farmaci e, in particolare, di farmaci orfani che risultano introvabili sul territorio.
2019-01-28	FdI	ZaffiniFrancesco	Signor Presidente, colleghi, rappresentante del Governo, io parlerei dell'articolo 9, quello che tratta i temi della sanità, sempre che non rientri nei 40 emendamenti che voi vi accingete a cassare, nel qual caso avremo fatto un minimo di esercizio dialettico. Parliamo però di argomenti che comunque stanno in campo in modo pressante. È stimata una deadline al 2025, dove autorevoli fonti parlano della mancanza di circa 15.000 medici per effetto di una sorta di tempesta perfetta che mette insieme numerose cause, tutte comunque che contribuiscono a creare un potenziale gigantesco pericolo per il nostro Servizio sanitario nazionale, che proprio quest'anno celebra i suoi quarant'anni, tra pregi e difetti. L'articolo 9 del decreto semplificazioni tratta questa materia altamente complessa in modo tale - per rimanere in termini medico-sanitari - da curare sintomi ma non la causa, il malessere di fondo. Viene aperta all'esercizio della professione medica una sorta di deregulation che risponde certamente, a modo suo, a l'esigenza reale di garantire i numeri al Servizio sanitario nazionale, ma che crea dei problemi enormi in termini di competenze e di tranquillità dell'utente del Servizio stesso. Provate, colleghi, a immaginare un vostro accesso al pronto soccorso di un ospedale - può accadere ogni giorno a tutti noi - e di trovarvi di fronte un medico non specializzato. L'accesso al pronto soccorso è uno dei momenti maggiormente critici nella vita di ognuno di noi, perché si denuncia un malessere e molto spesso non si ha una diagnosi precisa. Provate a pensare alla necessità di diagnosticare nei tempi utili, e cioè azzerando la latenza, un infarto: è evidente il bisogno di avere più medici dell'emergenza-urgenza e certamente aprire questa professione a medici non specializzati nell'emergenza è una vicenda che crea non poche perplessità, anzi desta una sincera preoccupazione. Oltretutto, tutta questa partita è gravata da una malinterpretazione: il problema della disponibilità di specializzati fa riferimento alla necessità di ampliare i numeri delle scuole di specializzazione. Aprire una materia così delicata a persone non specializzate dovrebbe, quantomeno, imporre l'obbligo che esse ottengano una specializzazione. Sarebbe anche possibile fare ciò a costo zero, visto che quelle persone, comunque, sarebbero pagate dal Servizio sanitario nazionale e dovrebbero essere obbligatoriamente inserite, magari in soprannumero, nei corsi di specializzazione specifica, ma questo passaggio non è previsto. Questa non è, colleghi, una questione di lana caprina tecnica: stiamo parlando di vita concreta e di pericolo concreto per la vita dei nostri concittadini. È una materia enorme, gigantesca, che viene trattata per spunti. Io spero che questo sia solo un primo passo, nel senso che si cura con l'aspirina una grave malattia in attesa di individuare, magari, la terapia antibiotica giusta - uso sempre termini utili allo scopo - ma questo non c'è nel testo. Non c'è una promessa di provvedere con un provvedimento di sistema a colmare le lacune dei medici, a spazzare via la follia del numero chiuso, aprendo magari a un rapporto virtuoso col privato, rispondendo alla necessità di aumentare i posti delle scuole di specializzazione. Non vi è niente di tutto questo. Il provvedimento in esame è un insieme di norme che sono - ripeto - opinabili e non anticipa niente di concreto. Credo e spero che il Parlamento riesca a intervenire - faccio appello ai colleghi, anche a quelli della Commissione sanità - nella sua autonomia nei prossimi giorni, andando a colmare un problema che di per sé, da solo, è in grado di far saltare il Sistema sanitario nazionale.
2019-01-28	LN	CampariMaurizio	Il decreto-legge semplificazioni vuole andare incontro alle esigenze delle imprese e delle pubbliche amministrazioni in vari campi: dalle agevolazioni economiche per l'accesso al credito alle semplificazioni procedurali per la gestione dei rifiuti, dalle regole per la partecipazione agli appalti pubblici all'accessibilità delle piattaforme digitali ministeriali, dalla semplificazione del campo delle assunzioni nel mondo della sanità e dell'istruzione ad una migliore normativa per gestire l'edilizia penitenziaria sia quella esistente, che quella necessariamente programmata.
2019-01-28	M5S	ColtortiMauro	COLTORTI, relatore. La ringrazio, Presidente. Personalmente è il mio primo decreto-legge e me lo ricorderò sicuramente, anche perché sono stati presentati 970 emendamenti. Il lavoro è stato dunque molto complesso e articolato: da una parte, rispetto alle norme contenute nel decreto-legge si impone una ristrettezza di temi; dall'altra, tutto il Parlamento vuole contribuire al miglioramento del Paese e quindi ciascun parlamentare, sia di maggioranza che di opposizione, vorrebbe inserire nel provvedimento emendamenti che, a parere dei singoli, contribuiscono a migliorare le condizioni del Paese. Se c'è tanto da migliorare, arrivano tanti emendamenti: su questo non credo ci siano da fare grandi osservazioni. Ho anche sentito pareri negativi sul decreto-legge e c'è chi dice che non semplifica nulla. Invito chi dice questo a leggere con attenzione il provvedimento, perché ci sono tantissimi emendamenti, anche quelli passati al filtro delle Commissioni riunite, che apportano notevoli miglioramenti: il primo e importantissimo è che si instaura un fondo di garanzia per le piccole e medie imprese che hanno debiti consolidati verso lo Stato. Si introducono norme per cui chi fallirebbe viene invece assistito dallo Stato. Se questa non è una semplificazione che migliora la vita dei cittadini, ditemi voi cosa si deve fare. A mio avviso, quindi, l'articolo 1 affronta questioni di fondamentale importanza per il Paese. Cosa vogliamo dire di Alitalia? Non è una questione importante? Alitalia ha oltre 11.000 dipendenti e, se non si approva la proroga proposta nel testo, fallisce. Alitalia ha una storia pregressa che, come maggioranza, non abbiamo controllato. Tutte le compagnie aeree mondiali sono andate in attivo negli ultimi cinque o sei anni del 5, 6, 8 per cento, mentre la nostra compagnia di bandiera ha debiti cospicui ed è stata sull'orlo del fallimento. Questo fallimento è stato gestito in maniera oculata? La situazione è quella che è, mentre tutte le compagnie hanno avuto profitti sul volo, la nostra non li fa. Vuol dire che è stata gestita male. Se vogliamo stare accanto alla compagnia di bandiera, e sappiamo che il trasporto aereo è un punto fondamentale del Paese, se vogliamo che il turismo e il trasporto aereo italiani non siano gestiti da compagnie straniere, da Lufthansa o da Air France, dobbiamo recuperare questa compagnia, darle ossigeno e pensare alle persone che vi lavorano e che, se Alitalia fallisse, sarebbero sul lastrico. Penso che questo sia estremamente importante. L'articolo 3 affronta vari temi, come la soppressione del Sistri, che non è mai stato attivato e non è mai decollato. Forse i colleghi non sanno che è stato proposto un emendamento per la registrazione informatica degli stessi dati in capo a un Ministero. Il Sistri viene soppresso perché finora non ha funzionato. C'è, poi, un intervento che riguarda il programma della pesca, che è una risorsa importantissima del Paese. Tantissime persone vivono di pesca: potenziare, anche solo di poco, questo settore è una semplificazione e un aiuto al Paese. L'articolo 3 si occupa, inoltre, dell'agibilità delle strutture in cui operano i lavoratori dello spettacolo. Dove non ci sono le condizioni, queste persone non dovrebbero lavorare, in funzione della non agibilità delle strutture. Sappiamo che gli incidenti sul lavoro sono una delle questioni più importanti in questo Paese, quindi affrontiamo questo argomento cercando di evitare che si verifichino. Sulla regolazione dell'omesso versamento delle ritenute previdenziali (DURC), abbiamo allungato i tempi. Le persone in difficoltà nel regolarizzare queste posizioni e che vedono fallire la ditta, magari, se possono disporre di tempi più lunghi, non falliscono. È una semplificazione che va incontro alle piccole e medie imprese. Abbiamo cercato di semplificare la concessione di zone logistiche semplificate (ZLS) alle piccole e medie imprese, pur mantenendo clausole rigide; attualmente, infatti, se un'impresa vuole intraprendere la propria attività in una ZLS, incontra una serie di contrasti burocratici e amministrativi veramente complessi. Andiamo loro incontro. Vogliamo dire che l'etichettatura dei prodotti agricoli non è una semplificazione, non è un aiuto per questo Paese? Tutti sappiamo che il made in Italy è una delle cose più importanti per l'Italia, per il nostro bilancio e per i fondi che giungono in questo Paese; sappiamo di essere conosciuti in tutto il mondo per il made in Italy e finalmente mettiamo delle etichette facilmente leggibili, che permettono di tracciare i prodotti e sapere se ciò che mangiamo è prodotto in Cina, in Uzbekistan o chissà dove e che può essere composto da organismi geneticamente modificati. Non è importante questo? Il provvedimento reca poi regole per il pignoramento degli immobili, andando incontro alle esigenze delle persone che si vedono togliere la casa perché hanno debiti, magari con lo Stato, e nel momento in cui arriva il pignoramento sono costrette a lasciare la casa, anche se per due o tre anni non viene venduta. Introduciamo quindi delle regole affinché queste persone possano continuare a vivere in quella casa finché non viene venduta. A mio parere queste sono certamente semplificazioni. Tutti sappiamo che quella avvenuta a Rigopiano è una tragedia. Spesso gli eredi delle persone che vi sono morte non hanno denaro per costituirsi parte civile e avanzare le proprie rivendicazioni. Non sono quindi importanti i provvedimenti per Rigopiano? Vorrei ben vedere che qualcuno dica di no. Il provvedimento reca poi norme per far fronte al sovraffollamento carcerario. Sappiamo che le carceri sono sovraffollate, abbiamo avanzato delle proposte per costruirne di nuove, ma c'è bisogno di norme e di attività in questa direzione. Conosciamo altresì l'importanza del contenimento dei costi del Servizio sanitario nazionale, perché molte Regioni stanno barcollando sotto le spese immense fatte in tale ambito. Non occorre poi che dica come la sanità è stata trattata in questo Paese: nelle Regioni sono stati chiusi i centri di primo soccorso, sono stati chiusi moltissimi ospedali. L'articolo 10 reca norme sui noleggi con conducente (NCC). Siamo andati incontro a una normativa che era bloccata da anni; abbiamo fatto delle scelte, certamente molti NCC non ne saranno contenti, ma sappiamo che c'erano delle irregolarità per alcune Province e per alcune Città metropolitane e Roma è una di queste. Sicuramente a livello nazionale con queste regole non andremo incontro a tutte le esigenze specifiche, ma bisognava compiere delle scelte e lo abbiamo fatto. L'articolo 11 reca disposizioni su un concorso per assunzioni nell'area militare. Duole anche a me non poter ammettere dei giovani che prima avevano i requisiti, ma ricordo, in particolare all'opposizione che mi sta davanti, che si tratta di una legge introdotta dal Partito Democratico. Certo, noi ora potremmo non ottemperare a questa legge, ma sembra difficile poter non seguire una legge dello Stato. Sulle trivelle credo che larga parte di questo Parlamento sia d'accordo. Abbiamo fatto un'opera d'arte accettando le esigenze del MoVimento 5 Stelle, delle forze ambientaliste di questo Paese, che erano stanche di vedere puntare tutto sul fossile e, come abbiamo dimostrato anche per quanto riguarda l'energia elettrica, ci stiamo spostando verso le rinnovabili, in maniera decisiva. Qualcuno ci accusa di bloccare il programma energetico. Innanzitutto lo ridefiniamo e ci diamo del tempo per verificare. Colleghi, non so se avete visto cosa è successo con le auto elettriche: dal momento in cui abbiamo approvato norme in favore del settore, le case automobilistiche hanno iniziato a puntare sull'elettrico. Quindi puntiamo sulle rinnovabili e facciamo delle scelte importanti per questo Paese. Sono in atto dei cambiamenti climatici epocali, in tutto il mondo, a cui deve conseguire un maggiore utilizzo delle energie rinnovabili. Il Governo del cambiamento sta andando dunque verso questa direzione, verso un mondo più pulito, che veda un minor numero di morti per inquinamento.
2019-01-29	FdI	ZaffiniFrancesco	Signor Presidente, non mi iscrivo all'elenco degli interventi da lectio magistralis, perché sono una persona pratica che spesso si intrattiene sui problemi della sanità, però la trasformazione di questo emendamento in ordine del giorno non arriva allo scopo, senatore Romeo, se non ci si scrive ciò che ha detto il senatore Errani: se non scriviamo che dobbiamo togliere il tetto dell'1,4 per cento, sono chiacchiere inutili e anche abbastanza incomprensibili. ROMEO (L-SP-PSd'Az). Se la Ragioneria dice che va bene, va bene. ZAFFINI (FdI). Se si tratta di un ordine del giorno, non serve la Ragioneria generale dello Stato. PRESIDENTE. Se volete fare una chiacchierata tra di voi, la potete fare anche fuori dall'Aula.
2019-01-29	PD	BoldriniPaola	Signor Presidente, intanto devo ancora metabolizzare quello che è stato detto e sono ancora esterrefatta per il fatto che un emendamento importantissimo per la sanità diventi un ordine del giorno, anche perché abbiamo passato giorni e giorni nelle Commissioni riunite per capire che cosa portare a casa per il comparto sanità e credo che questa notizia davvero sia ferale. Ritengo si debba intervenire il più presto possibile attraverso un emendamento, come detto dai colleghi, per sanare una situazione che ormai è insanabile, anche perché su questo provvedimento, il decreto semplificazioni, ne abbiamo viste davvero di tutti i colori. Devo ringraziare il Presidente del Senato che ha fatto ritirare emendamenti che andavano a toccare la vita delle persone come anche la libertà individuale: ricordo a tutti che abbiamo rischiato di complicare ulteriormente le dichiarazioni anticipate di trattamento, che avevamo portato a termine nella precedente legislatura, perché una mano, nella notte, voleva approvato un emendamento per complicarle ulteriormente. Grazie a Dio l'emendamento è stato ritirato, ma era un altro rischio per la libertà fondamentale delle persone e noi avevamo presentato, per questo, un emendamento. Vengo però al nostro emendamento, che tratta di un'altra questione, che riguarda tutti noi: i medici di medicina generale. Abbiamo un'altra urgenza importante, è vero che il provvedimento tocca questo tema, ma lo tocca semplificando, a mio parere, ed ecco perché questo emendamento. Fino al 2021, è possibile dare incarichi a chi sta facendo formazione, ancorché non abbia terminato la sua formazione completa, dandogli la possibilità di accedere ad un bando di concorso per medici in formazione. Il fine di questo emendamento, è di avere un decreto che stabilisca un'omogeneità di formazione in tutto il Paese, ovviamente in accordo con le Regioni, perché la formazione per i medici di medicina generale è a carico delle Regioni. Dico questo perché noi abbiamo bisogno che tutti i medici di medicina generale, come in tutte le specializzazioni, abbiano un unicum, un core business, un curriculum, in modo tale che tutti abbiano lo stesso tipo di formazione. Questa è una cosa importante che non è stata considerata. È stato approvato un mio ordine del giorno in Commissione sanità, perché tutti eravamo d'accordo sul punto, ma su questo emendamento, bellamente, è stato dato parere contrario. Anche quello della medicina di emergenza-urgenza è un tema importantissimo, che tocca tutti noi in quest'Aula: senza medici in pronto soccorso noi non possiamo essere sicuri in nessun luogo, neanche qui dentro. È un allarme che arriverà sicuramente da questo comparto e, come è stato detto circa la trasformazione in ordine del giorno di un emendamento che ribadiva la necessità di concorsi, credo che davvero sia un allarme che dobbiamo sentire, tutti, molto alto.
2019-01-29	PD	FerrazziAndrea	Signor Presidente, stiamo parlando della gestione dei rifiuti speciali, che rappresenta un tema di estrema urgenza per il nostro Paese. In questi giorni moltissime associazioni ambientaliste, ma anche il mondo dell'economia (compresa quella circolare, quindi il mondo più innovativo) si sono fatti sentire affinché il Parlamento possa cogliere l'allarme, che è del tutto giustificato. È noto a tutti che gli impianti per lo smaltimento e la gestione dei rifiuti speciali nel nostro Paese sono assolutamente carenti. La mancanza di questi impianti crea delle diseconomie ed ha soprattutto impatti gravi sulla sicurezza, sull'ambiente e sulla sanità pubblica. Dunque, è del tutto evidente la necessità che il trattamento dei rifiuti speciali, pericolosi e non (pensate ad esempio a quelli sanitari), venga garantito, così come prevede la legge, all'interno di impianti abilitati e dunque certificati. Signor Presidente, il problema è che nel nostro Paese sono pochissime le Regioni in grado di gestire autonomamente e adeguatamente il ciclo dei rifiuti speciali. Inoltre, molte di queste Regioni hanno preso l'abitudine di mandare questi rifiuti in altri Paesi europei e spesso anche extraeuropei. Il problema vero è che da qualche mese molti Paesi, soprattutto del Sud-Est asiatico (pensiamo alla Cina), hanno stretto il cordone e non accettano più l'invio da parte dell'Italia di rifiuti di questo tipo. Stiamo parlando di rifiuti che hanno un impatto notevole dal punto di vista sia qualitativo, che quantitativo. Nel nostro Paese si producono 135 milioni di tonnellate di rifiuti speciali, di cui 125 milioni di tonnellate sono definiti rifiuti pericolosi, mentre gli altri sono non pericolosi. Il 70 per cento del totale dei rifiuti vengono recuperati come materie prime e seconde, mentre il restante 30 per cento - si tratta di 40 milioni di tonnellate all'anno - viene avviato allo smaltimento e, dunque, in alcuni casi in discariche autorizzate, oppure in impianti di termovalorizzazione. Che cosa si propone con l'emendamento in oggetto? Vista la carenza strutturale di impianti per la gestione di questi rifiuti nel nostro Paese, propone di lavorare in analogia con quanto previsto per gli impianti dei rifiuti urbani, ossia consentendo che vi sia la possibilità di operare a pieno carico termico fintantoché l'impiantistica nazionale non venga portata a regime e adeguatamente modificata e certificata. Questo emendamento però dice di più: l'impatto ambientale di questo pieno carico termico deve essere a zero. Esso quindi stabilisce una serie di normative, in particolare la certificazione EMAS e la certificazione OHSAS, relative sia alla certificazione ambientale che alla sicurezza del luogo di lavoro, affinché ciò possa avvenire. Da ultimo, signor Presidente, vogliamo far presente, in particolare alla maggioranza, che nelle Commissioni ha espresso, per noi ingiustificatamente, un parere negativo su questo emendamento, che è lo stesso codice dell'ambiente a stabilire che è assolutamente virtuoso il recupero energetico attraverso la termovalorizzazione di tutti i rifiuti, che siano rifiuti speciali o non speciali. Dunque chiediamo alla maggioranza un ripensamento. Sappiate - immaginiamo che tutti ne siano consapevoli - che la mancata assunzione di provvedimenti in questa direzione comporterà un impatto ambientale gravissimo per la sicurezza dei nostri cittadini, con roghi e discariche di rifiuti, in questo caso, particolarmente pericolosi.
2019-01-29	PD	MarcucciAndrea	Allora forse in questo caso si faceva finta! Forse, in realtà, non si volevano trovare le coperture per questi investimenti, non si ricercavano fino in fondo le coperture, affinché si dessero risposte precise ai cittadini, che hanno diritto ad avere una sanità migliore.
2019-01-30	M5S	PirroElisa	Signor Presidente, gentili colleghe e colleghi, questa sera vorrei portare all'attenzione di questa Assemblea una questione inerente la sanità. Penserete che mi riferisca a qualche Regione del Sud, ma vi sbagliate: anche al Nord ci sono problemi, o ci potrebbero essere, per scelte scellerate. In questo caso mi riferisco al Piemonte, che solo di recente è uscito da un commissariamento della sanità. Nonostante i problemi che ci sono (nei giorni scorsi molte notizie parlavano di Pronto soccorso sovraffollati e pazienti costretti in barella per giorni), abbiamo però delle eccellenze riconosciute a livello non solo nazionale, ma europeo. Mi riferisco al polo materno-infantile del Sant'Anna e dell'ospedale Regina Margherita, attualmente confluiti nell'azienda unica della Città della salute con le Molinette, ed altri presidi della città di Torino. Ebbene, l'attuale governo regionale ha previsto di ricollocare tutte le strutture presso il futuro Parco della salute, che intende realizzare nell'area del Lingotto. Potrebbe anche essere una buona idea costruire una nuova struttura con degli edifici moderni e sicuri dove allocare il meglio della sanità torinese, se non fosse che negli anni questo progetto ha visto scendere il numero dei posti letto complessivi ed in particolare quelli dell'area materno-infantile, che passerebbero dagli attuali 656 a 284, con una riduzione superiore al 55 per cento. È inaccettabile pensare che tra qualche anno i cittadini torinesi debbano trovarsi nella condizione di non poter far nascere i propri figli nella loro città o che, una volta nati, debbano portarli altrove per ricevere cure indispensabili. Dopo aver assistito, negli ultimi anni, alla chiusura di ospedali e punti nascita, ora il Partito Democratico piemontese si appresta ad infliggere un ennesimo colpo alla sanità pubblica regionale, ma noi non ci stiamo. Il MoVimento 5 Stelle si è sempre opposto a questa politica distruttiva e continuerà a farlo. Per questo segnalo a tutti i torinesi, e non solo a loro, che sono in corso iniziative per manifestare chiaramente al governatore Chiamparino e a tutto il PD la contrarietà a questo progetto devastante ed in particolare l'invito, questo sabato alle 15, in Piazza Castello alla manifestazione «Un fiocco per il Regina Margherita e il Sant'Anna» perché le eccellenze vanno difese, potenziate e non smantellate.
2019-02-05	FI	SiclariMarco	Colleghi senatori, i cittadini vogliono altro. Il Paese attende la riduzione delle tasse, la vera flat tax, gli investimenti in infrastrutture, la politica vera, le grandi opere, la sanità, la grande riforma per il sociale, le politiche a sostegno delle scuole e delle Forze dell'ordine. E voi cosa fate? Perdete tempo prezioso - l'unica cosa che è rimasta gli italiani - per fare questi provvedimenti spot che sono i risultati dei vostri capricci politici, perché non andate d'accordo su niente e non avete una visione comune su alcun punto del programma. Rimangono i titoli dell'indice che voi approvate; dei contenuti non c'è niente che condividete. Sapete allora cosa vi dico? In realtà ho sentito tante volte che questo grande provvedimento possa portare alla riduzione dei costi del Parlamento, ma la verità è che la riduzione dei costi del Parlamento non è la riduzione dei parlamentari, ma è come lo Stato decide di spendere le risorse, cioè i soldi dei cittadini. Ed è vergognoso mettere in discussione la democrazia, quando parlate di riduzione dei costi. La democrazia non è un costo; la democrazia ha un valore inestimabile e va difesa fino alla morte. È la legge di bilancio che invece deve dare risposte sul piano economico-finanziario. E voi come avete deciso di spendere i soldi della legge di bilancio, i soldi dei cittadini? Indebitando di 7 miliardi tutte le famiglie italiane per finanziare il reddito di cittadinanza, che è una spesa che non porta alcun vantaggio per il PIL e per il nostro Paese.
2019-02-05	PD	BiniCaterina	Cosa ci state a fare? Possono semplicemente farvi votare da casa. Non c'è alcun bisogno di tenervi qui, davanti al vostro telefono. Cosa ci state a fare? Non avete mai espresso un'idea, se non quella di venire qui a dire sempre che il Governo ha ragione. Noi le nostre leggi di bilancio le abbiamo votate, ma le abbiamo anche cambiate in modo sostanziale. Abbiamo passato notti e giorni nella scorsa legislatura nella Commissioni bilancio, facendo emendamenti, cambiando le poste di bilancio per la scuola, per la sanità e per il sociale.
2019-02-06	FI	BiasottiSandroMario	Ma, mentre nel carosello storico, gli spot erano pagati dalle imprese, questi spot sono pagati dai cittadini. I cittadini hanno bisogno di lavoro; hanno bisogno di cose concrete; hanno bisogno di sicurezza; hanno bisogno di sanità; non hanno bisogno di ridurre il numero di parlamentari, che è una cosa che condividiamo, ma non è un'urgenza. Siamo in un momento di crisi economica spaventosa e andiamo a litigare con tutti i nostri vicini. È una politica demenziale quella che state portando avanti: abbiamo litigato con la Tunisia, con l'Algeria, con la Francia, con la Germania, con l'Austria. Poi, però, quando dobbiamo andare in Europa a chiedere, andiamo con il cappello in mano. Quindi, che politica stiamo facendo?
2019-02-06	FI	BiasottiSandroMario	È stato ricordato, però, non solo ciò, ma anche il numero infinito dei ricorsi alla questione di fiducia. Come qualche collega ha già detto, ricordo anch'io le intemperanze verbali e sostanziali in Aula e gli assalti al banco del Governo soprattutto da parte dei senatori del MoVimento 5 Stelle, che gridavano allo scandalo in diretta streaming con riferimento al numero dei ricorsi alla questione di fiducia da parte del Governo. Ma credo che in questi primi sette mesi abbiamo assistito a un record in tal senso. Veniamo ai risparmi, sui quali rivolgo una domanda al Governo. Nelle ultime tre settimane, praticamente tutti e mille noi parlamentari siamo venuti in Parlamento per votare sul calendario dei lavori. Non è questo un abuso di risparmio? Nell'ultimo mese trascorso, l'unica cosa che abbiamo discusso è stato il disegno di legge di conversione del decreto-legge semplificazioni: perché non abbiamo discusso di cose importanti, signor Presidente? Abbiamo provato a discutere della situazione politica in Venezuela, del decreto-legge sulla sicurezza e del decreto-legge sul reddito di cittadinanza, e ribadisco che non abbiamo potuto discutere la legge finanziaria. Oggi discutiamo della riduzione del numero dei parlamentari, che è fuffa, perché è facile, demagogica e populista: chi non vuol ridurre il numero dei parlamentari? A qualsiasi domanda che facessimo al riguardo a qualsiasi cittadino, ci verrebbe risposto «certamente»; ma, se facessimo un sondaggio vero, per chiedere agli italiani quali sono le loro esigenze, ci risponderebbero: lavoro, sicurezza, immigrazione, sanità, ambiente, trasporti pubblici e così via; non ci sarebbe traccia della riduzione del numero dei parlamentari. E allora perché se ne parla? Si tratta di uno spot, perché anche a livello europeo siamo messi bene: siamo il ventesimo Paese quanto al rapporto tra popolazione e numero dei parlamentari, anche in relazione al numero dei consiglieri regionali. Oggi abbiamo 1.111 consiglieri regionali, mentre la Francia ne ha 1.880, la Germania 1.890 e la Spagna 1.218; tutti ne hanno più di noi. Allora io mi chiedo quale sia la logica per la quale - per esempio - il Friuli-Venezia Giulia può avere 70 o 80 consiglieri regionali e il Senato dovrebbe averne 200. Dov'è la logica democratica? E dove sarebbe la logica democratica di un Senato con 200 componenti che avrebbe interi territori senza rappresentanza? C'è una logica oltre a quella dello spot ? C'è una logica nel fatto che potremmo eleggere il Presidente della Repubblica con una piccola maggioranza di un partito quando invece, oggi è eletto anche dai consiglieri regionali e dai due terzi del Parlamento? Ma vi sembra democratico tutto questo?
2019-02-06	FI	QuagliarielloGaetano	Io ritengo che la crisi che stiamo vivendo oggi sia più profonda e anche più significativa, per due elementi strutturali. Il primo è che la rappresentanza, la democrazia rappresentativa, ha bisogno di un tempo di sedimentazione; nel momento in cui si dà il mandato a un rappresentante del popolo, gli si attribuisce anche una libertà di azione e si determina il fatto che un giudizio sul suo operato verrà espresso dopo un certo periodo. Così si giustifica il divieto di mandato imperativo nelle democrazie rappresentative. Ora questo tempo di sedimentazione è purtroppo venuto meno. È venuto meno per i sondaggi, è venuto meno per i talk show e, alla fine, è venuto meno per la rete e per i social network. La democrazia rappresentativa implica inoltre la necessità di un autocontenimento, sia da parte dei rappresentati, sia da parte dei rappresentanti. Non si può pensare di essere onniscienti, non si può avere la presunzione fatale di parlare su tutto, perché la legge dei numeri, che sta alla base della democrazia, non si adatta a tutto. Ci sono alcune materie che hanno bisogno di speciali competenze. Vede signor Ministro, in questa Aula, fino a qualche legislatura fa, c'erano quelli che parlavano di sanità e quelli che parlavano di politica estera; erano pochi i colleghi che parlavano di tutto. Evidentemente siamo in un altro tempo. Ora, se tutto ciò è vero e quindi partiamo da una base di consapevolezza comune, nondimeno siamo di fronte a un bivio: questa democrazia rappresentativa in crisi la vogliamo riformare o la vogliamo distruggere? Il mio intento e l'intento della legge che ho presentato è quello di riformare la democrazia rappresentativa, perché, nonostante tutto e nonostante le sue imperfezioni, fondamentalmente uno strumento migliore per governare le società complesse non c'è. Non è stato prodotto dalla storia e non è stato prodotto nemmeno dalle elucubrazioni sul futuro che in qualche caso alcuni visionari ci propongono. A cosa può servire dunque il taglio del numero dei parlamentari per chi coltiva una prospettiva di riforma? Ad aumentare l'efficienza del Parlamento; a snellire i lavori e quindi a consentire quel tempo di sedimentazione che è venuto meno; a migliorare la qualità della rappresentanza per recuperare la competenza. Credo che questi siano gli obiettivi di fondo. Chi invece vuole distruggere la democrazia rappresentativa pensa alla riduzione del numero dei parlamentari con disprezzo, ancor più che nei confronti del Parlamento, nei confronti del parlamentare e della classe politica: anche nella propaganda che mi capita di leggere in rete scorgo il fatto che i parlamentari sono oggi considerati una specie di metastasi. Ne discende che lo scopo che ci si prefigge è quello di ridurre il danno: non cercare, di migliorarne la qualità, ma di ridurre il danno - l'esistenza dei parlamentari - fino a tendere probabilmente allo zero, perché fondamentalmente c'è una cultura del sospetto. Un parlamentare è una persona nei confronti della quale nutrire sospetto. Mi rendo perfettamente conto che questi sentimenti sono diffusi anche nella società civile, e non sono presenti soltanto in quest'Aula. Ma credo che queste siano state, anche in passato, le premesse di quella presunzione fatale di essere migliori di cui nella storia si sono nutriti i regimi di tipo autoritario o addirittura totalitario. Dov'è allora che sconteremo la differenza tra queste due prospettive? Nel confronto su alcuni aspetti fondamentali, sui cui ci auguriamo che i due approcci possano avvicinarsi: in primo luogo, dovremo farsì che anche con il taglio dei parlamentari sia assicurato il criterio della rappresentatività territoriale; in secondo luogo, che siano garantite le minoranze; in terzo luogo, che ci sia un'interazione positiva con altre riforme costituzionali. Sui primi due punti sarebbe molto importante parlare del taglio dei parlamentari insieme a una proposta di legge elettorale, perché è così che capiremmo se le minoranze sono garantite e se i territori sono comunque rappresentati. Sul terzo aspetto, ciò che al momento ci proponete è semplicemente un'interazione con il referendum propositivo. Vede, signor Ministro, sul tema non ho un pregiudizio negativo e credo che anche un referendum propositivo possa servire a integrare in qualche modo una rappresentatività che ha sempre più difficoltà ad affermarsi. Per me non è quindi un tabù e le devo dire che ho apprezzato anche alcune modifiche che sono state apportate rispetto al primo testo, che fondamentalmente non reggeva e faceva acqua da tutte le parti. Ma ci sono ancora molti aspetti che dovremo affrontare e che auspico possano essere esaminati viste in maniera "interattiva", attraverso un confronto e senza barricate. Innanzitutto, un referendum propositivo non può nemmeno essere pensato per leggi di spesa, perché evidentemente ciò renderebbe il nostro Paese, in un momento nel quale stiamo scontando la crisi dei debiti pubblici, debolissimo. Lei avrà presente il lavoro della Commissione che ho avuto l'onore di presiedere: è stato il primo aspetto che abbiamo messo in evidenza. In secondo luogo, è necessario limitare il numero delle proposte, perché senza una limitazione si arriverebbe alla sostanziale abrogazione del Parlamento. Infine, è necessario pensare meglio il rapporto tra l'iniziativa referendaria e l'iniziativa legislativa delle Camere, perché nella proposta in discussione è soltanto abbozzato. Affronteremo il dibattito sul referendum nel prossimo periodo. Ed è evidente che da esso dipenderà anche l'atteggiamento sul testo che è oggi all'esame di quest'Aula. Le ripeto, signor Ministro, che per quel che mi riguarda ci cimenteremo senza pregiudizi e saremo pronti a collaborare, se anche da parte vostra ci sarà volontà di collaborazione, ma saremo invece durissimi se invece tutto ciò servirà a fomentare un'altra pagina, un po' provinciale, di antiparlamentarismo. Se tutto ciò scadrà al livello di una proposta di piccoli Boulanger di provincia, senza neppure il fascino di una cavalcata, in questo caso non vi faremo sconti.
2019-02-06	FI	TestorElena	Siete arrivati per ultimi a proporre quello che noi proponiamo da anni; a proporre quello che abbiamo già approvato con il Governo Berlusconi, in un contesto di riforma più vasto, e che purtroppo un referendum impostato male non ha confermato. Nonostante ciò, sono veramente convinta che le priorità in questo momento siano altre. Rappresentare le esigenze della gente che chiede un Paese più dinamico, con un'economia che cresca di più, che abbia maggiori occasioni di lavoro: questo è importante. Un'Italia che non chiede elemosine, che non vuole la decrescita in cui ci ha portato una politica che dice no a tutto. I cittadini vogliono altro. Il Paese attende la riduzione delle tasse, la vera flat tax, gli investimenti in infrastrutture, la politica vera, le grandi opere, la sanità, la grande riforma per il sociale, le politiche a sostegno delle scuole e delle Forze dell'ordine. Vogliono prima di tutto la credibilità dell'Italia nelle sedi internazionali. Vogliono politiche che non frenino l'infrastrutturazione del nostro Paese e che rendano la nostra economia meno fragile e più appetibile per chi vuole investire. C'è un evidente calo degli investimenti in Italia, accompagnato da una sfiducia nei nostri titoli pubblici. Chi pensate che voglia investire in un Paese dove la giustizia ha tempi indefiniti e non certi? Sono queste le priorità. Gli imprenditori devono essere capitani coraggiosi? C'è bisogno di opere straordinarie, frutto della ricerca tecnologica più innovativa, come la TAV per collegare l'Italia al resto d'Europa e ai corridoi internazionali, per non tornare indietro e diventare un Paese da terzo mondo, anche se nel linguaggio della politica via web qualcuno ha definito tali opere «un buco». Tornando a quello che si sta discutendo qui oggi, mi viene da chiedervi: un minor numero di senatori porterà a una maggiore selezione, e quindi verranno eletti soltanto i migliori? Speriamo. Non dimentichiamoci delle minoranze linguistiche che sono tutelate dalla nostra Costituzione all'articolo 6: esse devono essere sempre rappresentate. Lo dicono anche i trattati internazionali e gli Statuti delle autonomie, e spero che sia così anche dopo questa riforma. Non dimentichiamoci il contatto con la propria gente, l'i dem sentire con il proprio territorio, che non è cosa da sottovalutare. Questa riforma segna solo il primo passo verso un chiarimento, dovuto e improcrastinabile, contro ogni proposta demagogica. Ci auguriamo che il Parlamento, dopo questa riforma, possa lavorare a un nuovo Regolamento; un Regolamento del Senato che riequilibri i poteri tra Parlamento e Governo. Un riequilibrio che veda la nostra Repubblica parlamentare non soccombere, come oggi, alle proposte meramente demagogiche. Una riforma che veda trionfare la proposta e il confronto in Parlamento, rispetto al soddisfacimento delle esigenze del bulletto di turno. Resta per noi fondamentale il rispetto della democrazia, del dibattito e del sano e costruttivo confronto, che dia valore prima di tutto alle esigenze dei cittadini, che qui siamo chiamati a rappresentare. Concludo dicendo che oggi ho sentito parlare di minoranze linguistiche: un valore aggiunto per la nostra Nazione. Spero che non siano dimenticate - e ringrazio il Ministro - e che vi sia sempre la giusta considerazione delle minoranze, che oggi qui rappresento in Senato.
2019-02-06	M5S	PellegriniMarco	La riduzione di cui oggi ci occupiamo discende dalla volontà di rendere più razionale, più semplice e più efficace il processo legislativo e, al contempo, di rispondere alla forte richiesta dei cittadini - è il popolo sovrano e, lo ricordo sempre a tutti - di riduzione dei costi della politica. Il risparmio conseguente alla riduzione del numero dei parlamentari sarà di circa 500 milioni di euro a legislatura. Si tratta, quindi, di una somma importante. E la richiesta di riduzione dei costi appare oggi ancora più ineludibile, perché il decennio appena passato è stato caratterizzato da una lunga e terribile crisi. Sono stati anni di austerità, di tagli indiscriminati alla sanità, alla scuola, ai servizi pubblici, ai salari e alle pensioni. È tempo che anche la politica faccia la sua parte, così come è successo negli ultimi mesi con la cancellazione dell'assurdo privilegio dei vitalizi degli ex parlamentari non parametrati ai contributi previdenziali versati. L'abolizione è stata fortemente voluta dal MoVimento 5 Stelle perché - come dicevo prima - noi facciamo ciò che promettiamo in campagna elettorale. Per quanto riguarda la riduzione dei costi, il MoVimento fa la sua parte - come sapete - sin dal nostro ingresso nelle istituzioni, perché tutti noi eletti in Parlamento e nei Consigli regionali restituiamo e doniamo ai cittadini una parte del nostro stipendio. In tutti questi anni lo abbiamo devoluto al Fondo di garanzia per il microcredito alle piccole e medie imprese e dal mese di luglio 2018 lo versiamo alla Protezione civile su un fondo destinato alle popolazioni colpite dalle alluvioni dei mesi scorsi. Colgo l'occasione per ricordare che proprio oggi stiamo celebrando il nostro restitution day, che è appunto in corso davanti alla Camera dei deputati. Oggi noi restituiamo ai cittadini 2 milioni di euro.
2019-02-06	PD	AstorreBruno	Signor Presidente, con quest'intervento vorrei affrontare una vicenda che interessa il Policlinico universitario e l'Università di Tor Vergata. Da tempo, sia attraverso interrogazioni parlamentari del MoVimento 5 Stelle sia attraverso interventi in Aula da parte del collega Sileri, presidente della 12ᵃ Commissione, vengono attaccati sia il direttore del Policlinico universitario sia l'Università di Tor Vergata, che vengono messi al centro dell'attenzione con una serie di sospetti e di denunce riguardo a supposte procedure concorsuali pilotate e a fatti avvenuti nella gestione dell'Università di Tor Vergata. A me non interessa dire se c'è o no un interesse diretto da parte del collega Sileri, che è già stato ricercatore universitario a Tor Vergata, chirurgo dell'apparato digerente dell'ospedale e legato all'ateneo. In questa fase a me non interessa dire che in questi cinque anni l'Università di Tor Vergata ha bandito circa 254 concorsi per professori universitari, dei quali solo tre sono stati annullati dalla giustizia amministrativa e prontamente rifatti. Allo stesso tempo è nota la vicenda giudiziaria che vede imputato il rettore dell'università Tor Vergata, professor Giuseppe Novelli, nei confronti del quale è in corso un processo avviato anche a seguito di intercettazioni dello stesso senatore Sileri. In ragione di questo quadro mi permetta di dire che considero l'atteggiamento del MoVimento 5 Stelle e del collega Sileri eccessivamente sconsiderato e poco rispettoso del lavoro della magistratura, oltre che dell'onorabilità e credibilità dello stesso ateneo chiamato in causa. Prima di richiedere le dimissioni o un forte segnale di discontinuità, come si legge in una delle interrogazioni presentate, sarebbe più opportuno attendere l'esito del processo, perché ad ognuno deve essere consentito difendersi nel processo, e dovreste sapere a maggior ragione che vi deve essere un principio di autonomia della magistratura nella giustizia. Per quanto riguarda, invece, il Policlinico universitario Tor Vergata, a me non interessa dire che in questi cinque anni è stato ridotto di 50 milioni il deficit universitario; che sono passati da 5.000 a 9.000 gli interventi chirurgici annui; che sono stati spesi 7 milioni di euro per l'assunzione del personale; che sono state certificate le qualità. Quello che chiedo, signor Presidente (lo chiedo anche al presidente Sileri), è che il Presidente della Commissione sanità, se vuole fare chiarezza veramente sulle questioni che più meritano attenzione, eserciti le sue prerogative parlamentari, magari - e lo auspico - convocando in audizione il direttore regionale di Tor Vergata, dando cosi anche modo agli altri senatori di farsi un'idea più completa della vicenda nel merito. Concludo, presidente. Continuare a gettare ombre, sospetti e discredito colpendo incidentalmente anche il sistema universitario attraverso la stampa non vorrei rispondesse a una precisa strategia, che non mira a fare maggiore chiarezza ma ad alimentare a dismisura ombre e sospetti. Spero che il collega Sileri accolga rispettosamente il mio invito rispettoso e che possa attivarsi per una maggiore chiarezza, anche attraverso apposite procedure informative parlamentari. Occorre ristabilire la verità dei fatti e non solo le illazioni.
2019-02-06	PD	BoldriniPaola	Sappiate che non ce n'era bisogno, perché prima che ci foste voi avevamo già fatto anche noi delle cose. Purtroppo sono state bocciate; giustamente il popolo ha deciso. Ma sappiate che anche noi abbiamo fatto una riforma e la volevamo fare complessivamente, mettendo davvero i puntini sulle "i". Mi riferisco anche al fatto di aver pensato a una sanità più nazionale e meno frammentata; una sanità che poteva essere l'ascolto di tutto il territorio nazionale, e non in maniera eterogenea come viene adesso svolta in piena autonomia dalle Regioni.
2019-02-06	PD	FaraoneDavide	È lo stesso scambio che, in questo momento, stanno mettendo in campo la Lega e il MoVimento 5 Stelle sul provvedimento in esame e su quello che si voterà in Consiglio dei ministri il prossimo 15 febbraio, quando si discuterà di secessione mascherata. Infatti, se ne parla ancora poco, ma noi stiamo già pagando la regionalizzazione della sanità. Credo che regionalizzare l'istruzione sia un fatto grave, perché sottintende l'idea che le Regioni più ricche possano andare più spedite e utilizzare meglio le risorse derivanti dalle proprie tasse rispetto a quelle più povere, con ciò impendendo che tutte le Regioni partano dallo stesso punto e con le stesse potenzialità. Quella che si sta mettendo in campo nel Paese è una secessione mascherata. Lo si sta facendo silenziosamente, molto più di quando la Lega gridava a noi terroni del Sud, ma - al tempo stesso - non riusciva a praticare la secessione. Oggi magari grida meno, perché le interessano i nostri voti, ma - al tempo stesso - ha trovato un compagno di Governo che le consente questa secessione mascherata.
2019-02-06	PD	SudanoValeria	Si è sentito il capogruppo Patuanelli un'ora fa dichiarare che il PD utilizza soltanto delle scuse perché non vuole tagliare i costi della politica. Come stiamo vedendo, si parla solo di leggi spot : è una classica legge spot che serve per le elezioni europee, perché tanto sappiamo che siamo alla prima lettura e non sappiamo se ci sarà una seconda lettura e se questo Governo durerà. Come infatti ha detto prima il collega Faraone, il MoVimento 5 Stelle e la Lega non fanno altro che scambiarsi ricatti su ciò che devono portare avanti per aumentare le proprie percentuali nei sondaggi. Le elezioni europee si terranno fra pochi mesi e quindi vi giocherete in campagna elettorale l'esito di questa prima lettura. Prima ho sentito il collega Quagliarello spiegare perché ha presentato il presente disegno di legge, ma onestamente ciò mi ha lasciata un po' basita. Egli ha raccontato all'Assemblea che le crisi parlamentari democratiche si sono succedute negli anni della nostra Repubblica e ha spiegato anche che un tempo in Senato non c'erano i "tuttologi" e che non tutti potevano parlare di tutto, ma c'era chi parlava di sanità o chi parlava di politica estera, mentre oggi tutti parlano di tutto. Questo dimostrerebbe perché il Parlamento viene visto come una metastasi e per questo va ridotto. Credo invece nella politica e nei partiti e credo che la cosa più giusta sia invece riformare e selezionare la classe dirigente e non tagliare il Parlamento, perché è considerato un costo, come vuole far credere il MoVimento 5 Stelle. L'anticasta l'avete creata voi in questi anni e avete ridotto questa Assemblea a non contare più nulla. Ricordo che, ad inizio legislatura, abbiamo approvato una legge in tre giorni e il senatore Calderoli, rivolgendosi al Partito Democratico ha evidenziato che non c'era bisogno del referendum e che la riforma costituzionale non serviva, visto che avevamo approvato una legge in tre giorni. Mi chiedo allora quale sia il problema che ci porta a diminuire soltanto il numero dei parlamentari, vedendolo solo come un costo. In particolar modo una persona con grande esperienza come il senatore Calderoli non si sarebbe dovuto prestare a un atteggiamento del genere nei confronti del Parlamento, che rappresenta da tanti anni.
2019-02-12	PD	GrimaniLeonardo	Signor Presidente, in questo mio intervento di fine seduta vorrei ricordare la figura di Giancarlo Comastri, senatore della Repubblica eletto in Umbria nel collegio di Foligno e Spoleto nella IX legislatura, dal 1984 al 1987, spentosi nella scorsa settimana all'età di settantanove anni. Uomo di straordinaria levatura morale, Giancarlo divise la sua vita pubblica tra le sue passioni: politica, sanità, attività venatoria e sport. È doveroso ricordare l'amore che nutriva per la sua città natale, Spoleto, della quale è stato più volte amministratore delle giunte di sinistra negli anni '70, fino alle più recenti esperienze con la giunta Brunini nel biennio 2004-2005. Gli va tributato un riconoscimento per l'impegno profuso nel campo della sanità pubblica, della quale è stato strenuo difensore e per la quale si è sempre battuto con passione e orgoglio, ricoprendo incarichi di primo piano nell'Ospedale di Spoleto, come primario del laboratorio di analisi e direttore sanitario, e nella ASL 3 dell'Umbria, come direttore sanitario e poi commissario. Come eletto della Regione Umbria, intendo onorare con quest'intervento la memoria di un uomo che ha dato alle istituzioni pubbliche un contributo rilevantissimo d'impegno e passione civile. Rendere omaggio a figure come quella di Giancarlo Comastri consente di mantenere viva la credibilità delle istituzioni come luogo di impegno civico e rettitudine morale.
2019-02-25	PD	NanniciniTommaso	Tra loro, stando alle prime domande delle ultime settimane, sono sopra rappresentati i dipendenti pubblici, ponendo problemi aggiuntivi di funzionamento della macchina pubblica a fronte di flussi di prepensionamento non programmati, senza che ci siano né risorse certe, né il superamento dei limiti alle assunzioni, da ultimi quelli che avete esteso nell'ultima legge di bilancio per poterli rimpiazzare. Dalla scuola alla sanità c'è un pezzo dello Stato italiano deputato a erogare servizi messo a rischio dall'incapacità di programmare e di prevedere detti prepensionamenti, anche con buona pace della propaganda sulla sostituzione tra lavoratori che escono e assunzioni di giovani.
2019-02-26	PD	BoldriniPaola	Signor Presidente, intervengo per far notare all'Assemblea che con questo emendamento - devo dire scritto con dovizia di particolari - non si fa altro che favorire l'assunzione degli organici degli uffici giudiziari per far fronte alle scoperture che ci saranno con quota 100. È un bel proposito, certo, e va benissimo; peccato che si è pensato solo al Ministero della giustizia e non ad altri Ministeri, come ad esempio quello della sanità. È un bel problema perché tutto ciò, purtroppo, non può avere un riflesso sulla corretta erogazione dei livelli essenziali di assistenza e neanche sulle liste di attesa che sono state appena sancite d'intesa con le Regioni. La Federazione nazionale degli ordini delle professioni infermieristiche (FNOPI) ci ricorda che verranno a mancare ben 39.000 infermieri, oltre ai 53.000 già mancanti e ai 25.000 dirigenti sanitari, insieme ai medici. Come affrontare questo problema? La maggioranza ha sempre detto che lo avrebbe risolto: ricordo che c'è ancora l'1,4 sul tetto di spesa del personale. Era stato presentato un emendamento al decreto semplificazioni, che è stato bocciato e trasformato in un ordine del giorno. Non abbiamo ancora nessuna notizia di che cosa si farà. Vogliamo che il Sistema sanitario nazionale sopravviva, ma senza le professioni sanitarie al lavoro non sappiamo come fare. Forse dovevate pensarci prima.
2019-02-27	FI	LonardoAlessandrina	Signor Presidente, onorevoli senatori, ancora una volta sono qui a rivolgere al Ministro della salute un appello accorato, affinché dedichi un po' del suo preziosissimo tempo per risolvere i numerosissimi problemi dell'Ospedale di Benevento e di quello di Sant'Agata dei Goti. La invito a rispondere alle numerosissime interrogazioni a risposta scritta che ho presentato, riguardanti appunto la grave situazione della mia città: la prima interrogazione è la 4-00022 dell'11 aprile 2018; la seconda è la 4-00199 del 5 giugno; la terza è la 3-00179 del 7 agosto, la quarta è la 4-00821 del 7 novembre e la quinta è la 4-01327 del 26 febbraio. Mentre resto in attesa di risposte, mi è stato dato di apprendere dalla viva voce del presidente della Regione De Luca, il 16 febbraio ultimo scorso, a margine della manifestazione della cerimonia inaugurale «Sannio Falanghina, Città Europea del vino 2019», a Benevento, che il Ministro ancora non approva formalmente il Piano ospedaliero e il Piano per l'edilizia ospedaliera e sanitaria, con relativo sblocco dei fondi. Inoltre sabato ultimo scorso, ho avuto un confronto-incontro sullo stato della sanità beneventana, con i rappresentanti di sindacati FIALS, FSI-USAE, CGL-FP, NURSING-UP, che nel corso della riunione mi hanno rappresentato la difficoltà di interagire con il ministro Grillo. Infatti, anche loro hanno inviato numerose note per rappresentare la grave situazione. La prima lettera è stata inviata nel 19 ottobre 2018, e le altre a seguire: 15 gennaio 2019, 18 gennaio, 24 gennaio, 4 febbraio e 14 febbraio. Credo che non debba aggiungere altro, perché quello che ho detto già parla molto chiaro con riferimento all'attività di questo Ministro a fronte di difficoltà immense. Sono una rappresentante del popolo e i sindacati rappresentano il popolo. Evidentemente questo Governo non ama interagire con il popolo: è quanto devo rilevare. Apprendo anche che il Ministro si sta recando nelle varie strutture di pronto soccorso; la invito quindi formalmente a venire nell'altra Campania, perché Benevento appartiene all'altra Campania (è una città molto accogliente), per poter constatare di persona qual è la situazione. La situazione è gravissima e non arrivano le risposte. A questo punto, non possiamo far altro che insorgere. Lo faccio nei modi che la democrazia mi consente e lo farò evidentemente tutte le volte che ci sarà una seduta d'Aula, se il Ministro non interverrà per prendere dei provvedimenti. Non sto facendo altro che invitarla a prendere visione di una situazione che è molto grave.
2019-03-06	FI	BinettiPaola	Colleghi, vi leggerò qualche dato. Sapete da dove proviene? Dalla relazione annuale al Parlamento sullo stato delle tossicodipendenze in Italia, inviata alla Presidenza del Consiglio dei ministri, - Dipartimento per le politiche antidroga. Voglio ricordare al Governo chi la firma questa relazione: il Ministero dell'interno (non menziono tutte le Direzioni per semplicità), il Ministero della giustizia (con tutta una serie di Direzioni) il Ministero della salute, il Ministero della difesa, il Ministero dell'istruzione, Regioni e Province autonome, la Commissione salute della Conferenza delle Regioni e delle Province autonome. l'Istituto superiore di sanità, l'Istituto nazionale di statistica, il Consiglio nazionale delle ricerche e una serie di esperti nazionali del Punto focale. Signori, se me lo permettete, poiché è una cosa semplicissima, al termine della seduta spedirò dal mio computer a ciascuno di voi questa relazione perché quello che vi dirò tra qualche minuto sono dati che ho semplicemente copiato da quella relazione. L'autorevolezza di quanto vi dico non deriva da me e neanche, se volete, da un'esperienza maturata in quarant'anni di onesto lavoro come neuropsichiatra infantile. No, deriva dai numeri che diversi Ministeri ci hanno trasmesso nella loro relazione al Parlamento. Sono a disposizione di tutti e sono numeri, cifre, dati che non possono non preoccuparci.; prima di tutto perché il consumo di cannabis è cresciuto (un ragazzo su tre), e perché è diminuita l'età in cui se ne fa uso.
2019-03-06	FI	GasparriMaurizio	Ovviamente condivido le parti dispositive della mozione, che parlano del decreto ministeriale per definire i livelli massimi di residui di THC (tetraidrocannabinolo), per evitare una cultura minimalista del negozio della porta accanto. Se quella light la vendono sotto casa, non farà poi tanto male: questo è il messaggio che passa. Poi che sia light o meno light, che il principio attivo sia in una certa quantità (anche il Consiglio superiore della sanità, come ho ricordato, è intervenuto criticamente su quella light ), si rischia comunque di avere una assuefazione. Dico anche al Governo di occuparsi della Conferenza nazionale, del dipartimento messo in sonno e anche di un'informazione corretta sui pericoli delle droghe e sostenere le comunità terapeutiche, perché noi che siamo contro la legalizzazione delle droghe siamo, non a caso, i più grandi sostenitori di chi recupera i tossicodipendenti, ai quali non va data droga legale ( cannabis light o non so che cosa) ma va data un'alternativa di vita, senza andare in carcere.
2019-03-06	FI	GasparriMaurizio	Tuttavia, intorno a questo tema c'è minimalismo, perché con la scusa che, come per tutte le realtà, la cannabis può servire sotto il profilo industriale, medico, dell'abbigliamento e per moltissime altre finalità, si finisce poi per ignorare un uso scorretto delle risorse e l'esistenza di un'ambiguità. Ho chiesto di intervenire per fare una riflessione sul tema del contrasto alle tossicodipendenze, che è ovviamente connesso alla mozione in esame, che contiene una serie di proposte. Qualche mese fa il Consiglio superiore di sanità, che poi è stato smobilitato, aveva rilevato la pericolosità anche della cosiddetta cannabis light. Colleghi, qui si parte - a volte - da aspetti agricoli e produttivi, si parla dell'uso terapeutico di alcune sostanze e si finisce - poi - per minimizzarne i pericoli o incoraggiarne un uso cosiddetto ludico. Anche l'uso della cannabis light può avere delle conseguenze negative e oggi il proliferare di negozi e negozietti è quasi un'azione di propaganda e promozione della legalizzazione. Vi siete chiesti come mai, negli ultimi anni, questi centri pullulano ovunque? Si potrà dire che in questi casi ci si muove al di sotto di una certa soglia di principio attivo. Tuttavia, se il Consiglio superiore di sanità, poi smantellato (non so se anche perché aveva espresso una sua libera opinione), aveva segnalato dei pericoli, io inviterei a non sottovalutarli. Inoltre, vorrei dire a rappresentanti del Governo che ho letto alcune interessanti interviste al ministro per la famiglia e le disabilità, Fontana, che ha anche una delega nella materia del contrasto alle dipendenze. Non sottovaluto altre forme di dipendenza: l'alcol, ad esempio, ma oggi anche la ludopatia è un fenomeno che ha avuto dimensioni sociali preoccupanti. Ma rimanendo sul tema delle dipendenze da sostanze stupefacenti, vorrei invitare il Governo a non limitarsi a un'intervista periodica o alla proposta di legge. Giustissimo: lo spacciatore va punito. Anch'io ho letto con raccapriccio le notizie che sono giunte da Porto Recanati, giorni fa, di una persona straniera - ma lasciamo perdere se straniera o italiana, perché poteva succedere a persone di qualsiasi nazionalità - che, andando contromano con l'automobile, ha ucciso due giovani genitori che lasciano due bambini. E poi si scopre che questa persona era stata arrestata, poi evidentemente liberata, con il possesso di 225 chili di hashish...
2019-03-06	FI	MallegniMassimo	Il mio capello, anche se corto, è a disposizione. Dicevo che il problema non sta tanto nel decreto ministeriale, che comunque era necessario e importante, ma nella norma, nella famosa legge n. 242 del 2016, rispetto alla quale ci si chiede da chi sia stata approvata. Dal Parlamento? Da quest'Assemblea del Senato? No, l'ha approvata in sede deliberante una Commissione in cui gran parte dei componenti era assente. A quella seduta di Commissione in cui è stata approvata la legge in sede deliberante, Forza Italia non ha partecipato, perché non condivideva il principio, le finalità né gli obiettivi di quella norma; in compenso hanno partecipato i Gruppi Partito Democratico, ovviamente ispiratore della norma, MoVimento 5 Stelle, Nuovo Centrodestra e il Gruppo per le Autonomie e da soli, 14 o 15 persone su 315, hanno approvato una norma che si è insinuata nelle strade, nelle piazze, nelle famiglie, nelle imprese, nella vita quotidiana di tutti i giorni. Questo è il tema. Se facciamo finta che nulla sia accaduto, la cosa è ancora più grave: territorio, giovani, cultura della legalità, luoghi oscuri, impossibilità e incapacità da parte delle Forze dell'ordine di fermare un' escalation assurda, perché non esistono droghe leggere e droghe pesanti; esistono le droghe e questo è un altro concetto caro a tutti noi. Esistono le droghe e basta. Dovete sapere che nel 2017, quindi l'anno in cui il provvedimento è stato efficace, c'è stato l'11,5 per cento in più di sanzioni elevate dalle Forze dell'ordine per l'utilizzo di sostanze stupefacenti. Dovete sapere che gli incidenti stradali con feriti e morti nell'anno 2017 sono stati 1690, con una percentuale significativa, paragonata alla percentuale dell'anno precedente, legata all'utilizzo di sostanze stupefacenti. Dovete sapere che negli Stati Uniti, all'interno degli Stati in cui c'è stata la legalizzazione della cosiddetta droga leggera, si è registrato un aumento del 6 per cento di mortalità dovuta ad incidenti stradali, e tutti legati all'utilizzo di stupefacenti. Ora, la questione è, appunto, questa. Quello che noi oggi vogliamo capire nel dibattito parlamentare (e io spero che emerga anche, alla fine, nel voto finale) è se coloro i quali non hanno partecipato a questo disastro legislativo e che oggi potrebbero avere i numeri per poter ribaltare il risultato hanno la voglia di farlo. C'è la voglia di farlo? Io spero anche in coloro i quali all'epoca l'hanno sostenuta perché, quando il Governo uscente, quindi precedente a questo, prima di andare via, attraverso la figura del segretario generale del Ministero della salute, chiese al Consiglio superiore di sanità un punto di vista, un parere, sulla commercializzazione e l'utilizzo della cosiddetta cannabis, anche in percentuale ridotta (la cosiddetta cannabis light ), il Consiglio superiore di sanità dette delle risposte lapidarie. Quindi, non Massimo Mallegni o Forza Italia, ma il Consiglio superiore di sanità ha affermato che per le caratteristiche farmacocinetiche e chimico-fisiche, tali sostanze possono penetrare e accumularsi in alcuni tessuti, tra cui cervello e grasso, ben oltre le concentrazioni plasmatiche misurabili; che tale consumo avviene al di fuori di ogni possibilità di monitoraggio e quindi gli effetti psicotropi che questi possono produrre, sia a breve che a lungo termine sono pericolosi; e, ancora ha affermato: «così da evitare che l'assunzione inconsapevolmente percepita come 'sicura' e 'priva di effetti collaterali' si traduca in un danno per se stessi o per altri». Insiste il Consiglio superiore di sanità ritenendo, relativamente alla questione dell'utilizzo delle cosiddette infiorescenze di cannabis che: «in forza del parere sopra espresso circa la loro pericolosità, qualunque ne sia il contenuto percentuale, pone certamente motivo di preoccupazione e raccomanda che siano attivate, nell'interesse della salute individuale pubblica, in applicazione del principio di precauzione, misure atte a non consentire la libera vendita dei suddetti prodotti». Ebbene, invece, cosa succede? Che ad ogni angolo di strada abbiamo quelli che, probabilmente, nel Nord Europa si chiamano coffee shop. Abbiamo luoghi in cui si vende la cannabis light in ogni bevanda, nei prodotti, nelle caramelle, nei dolcetti. Ma solo per chi ha figli e per i ragazzi vi è questo problema? No. Il problema si pone anche per le persone ultraquarantacinquenni, perché quello è un altro momento difficile nella vita, in particolare in una fase così problematica dal punto di vista socio-economico. Ci sono persone che dopo i quarantacinque o i cinquant'anni perdono il lavoro, e si ritrovano ad affrontare serie difficoltà economiche che talvolta non consentono alle famiglie di andare avanti. E qualcuno cosa fa? Affoga questi dispiaceri in una praticità di recupero di sostanze stupefacenti. Concludo, Presidente, chiedendo un impegno del Governo - e spero di tutti i colleghi che si ritengono contro la legalizzazione della droga - ad emanare urgentemente, a seguito di un parere espresso dal Consiglio superiore di sanità, un provvedimento per la sospensione immediata della commercializzazione di tutti i prodotti e della cosiddetta cannabis light; ad attivarsi con urgenza prevedendo una regolamentazione più stringente delle modalità di coltivazione e commercializzazione della canapa; a valutare l'opportunità di destinare in altro modo le risorse economiche di cui al comma 1 - perché gli diamo anche 700.000 l'anno a questi per andare a fare drogare i nostri figlioli
2019-03-06	FI	RizzottiMaria	Nella nostra mozione ricordiamo alcuni punti che oggi terrei a sottolineare. Innanzitutto il finanziamento per i farmaci innovativi oncologici e non oncologici; noi chiediamo espressamente di garantire la copertura finanziaria per i farmaci oncologici attraverso un incremento del fondo a medio-lungo periodo, con un vincolo per il suo utilizzo anche per i farmaci innovativi non oncologici, che arriveranno a breve in Italia e potranno cambiare totalmente la qualità di vita di persone, restituendo loro la sanità.
2019-03-06	FI	RizzottiMaria	Quando il senatore Bertacco ha ricordato il successo del trapianto di fegato a Padova, ho avuto una certa emozione, perché nella XVI Legislatura fui relatrice di un disegno di legge la cui approvazione ha consentito in Italia il trapianto parziale di organo tra esseri viventi quando non era ancora permesso, se non per il rene, a differenza che in altri Paesi. Grazie a quella legge, adesso invece è permesso il trapianto parziale di fegato, intestino, pancreas, eccetera, e fu molto bello il fatto che essa fu approvata in sede deliberante con l'accordo di tutta la Commissione sanità sul tema.
2019-03-06	FdI	IannoneAntonio	Signor Presidente, avremmo preferito che ci fosse stata una discussione complessiva sul problema delle droghe in Italia. Avevamo chiesto, in Conferenza dei Capigruppo, che fosse calendarizzata anche una mozione di Fratelli d'Italia che era stata presentata nel mese di giugno del 2018, proprio per fare in modo che la discussione non vertesse esclusivamente su aspetti parziali, perché siamo al cospetto di una vera e propria emergenza nazionale. Lo dicono i dati che vengono diffusi in maniera ufficiale: un terzo della popolazione compresa nella fascia di età tra i quindici e i sessantaquattro anni ha fatto uso di droghe almeno una volta nella vita. Una percentuale che arriva addirittura al 43 per cento se si considera la fascia di età tra i quindici e i trentaquattro anni. Inoltre, la relazione dell'Osservatorio europeo sulle droghe e le tossicodipendenze afferma che l'Italia è il secondo Paese dell'Unione europea per consumo di cannabis e il quarto per consumo di cocaina. Non meno preoccupanti sono i dati circa il fenomeno della tossicodipendenza in termini di persone denunciate; un aumento nel decennio 2007-2017 di oltre il 6 per cento, con un aumento delle operazioni antidroga delle Forze dell'ordine che ha superato il 21 per cento. I dati relativi ai sequestri vedono un aumento dei quantitativi di cocaina del 55 per cento, del 64,9 per cento per quanto riguarda l'hashish, addirittura del 237 per cento per quanto riguarda le droghe sintetiche e per quanto riguarda la marijuana, addirittura del 963,6 per cento. Sono dati che la dicono tutta sulla preoccupazione che ognuno di noi deve vivere e voglio ricordare, come ha già fatto il senatore Gasparri, che la Conferenza nazionale sui problemi connessi alla diffusione delle sostanze stupefacenti si è tenuta l'ultima volta a Trieste nell'ormai lontano 2009. Abbiamo inoltre costituito presso la Presidenza del Consiglio un Osservatorio permanente dal dicembre del 2017, ma non abbiamo traccia alcuna della sua attività. Questo per dire che certamente gli aspetti oggi in discussione sono importanti e voglio dichiarare a nome del Gruppo Fratelli d'Italia il nostro sostegno alla mozione di Forza Italia, illustrata dal senatore Mallegni. Ritengo infatti che dopo le preoccupazioni avanzate dal Consiglio superiore di sanità, abbiamo il dovere, al di là dei modelli ideologici, di mettere al primo posto la salute dei nostri cittadini e, in particolare, dei nostri giovani. Non sottaciamo neanche il fatto che noi crediamo che un'ulteriore spinta al modello di deresponsabilizzazione sociale, della droga a portata di mano seppur con un THC depotenziato rappresenti, in particolare per i nostri giovani, un'altra occasione deleteria per indirizzare le proprie vite. La droga ha effetti distruttivi sulle capacità mentali dell'uomo ed effetti veramente nefasti per la nostra società. Crediamo quindi che la lotta a 360 gradi debba essere un impegno comune. Siamo assolutamente favorevoli all'annuncio, che è stato fatto, sull'inasprimento delle pene per gli spacciatori, ma pensiamo che ci sia bisogno di un'azione di carattere culturale, che vada ad incidere sulla vita sociale, proponendo un modello che rifiuti la droga. C'è bisogno di azioni, c'è bisogno del racconto delle esperienze di chi ha vissuto l'errore e di coloro che lavorano in questo settore e sono impegnati nel recupero, c'è bisogno di un'azione all'interno delle nostre scuole, per dire ai nostri ragazzi che la trasgressione non è questo, questo è soltanto un danno alla salute. Oggi essere anticonformisti e trasgressivi significa essere impegnati per dare uno sfogo positivo al proprio cervello, per dare uno sfogo in termini di impegno culturale, di impegno sociale nel volontariato e magari nella più alta forma di passione civile, che è la politica, per migliorare la nostra Patria e quindi la nostra comunità nazionale. Ci aspettiamo dal Governo un impegno forte in questo senso, ma anche concreto, perché la repressione è certamente l'antibiotico necessario alla febbre, ma c'è bisogno di un vaccino, ovvero di promuovere e rinforzare il sistema di monitoraggio, di promuovere campagne informative efficaci soprattutto tra i più giovani e di rinforzare con urgenza il Fondo nazionale di intervento per la lotta alla droga, con la destinazione di almeno 50 milioni di euro, e di ampliare i compiti del Dipartimento per le politiche antidroga, proprio per realizzare un'azione di contrasto che sia sinergica. Per questi motivi dichiariamo il nostro voto favorevole alla mozione n. 31, presentata dai colleghi del Gruppo Forza Italia, perché ci convince e condividiamo il principio che non esiste la droga leggera, ma la droga.
2019-03-06	M5S	CastelloneMariaDomenica	Signor Presidente, onorevoli colleghi, non c'è disamina di un qualunque dato nel nostro Paese che non ci porti a constatare che esistono, purtroppo, differenze sostanziali da area ad area e da Regione a Regione nell'approccio alla programmazione e alla pianificazione in tutti i settori strategici. Tali divergenze risultano assolutamente non degne di uno Stato civile, soprattutto quando hanno a che fare con cure, terapie e assistenza in campo sanitario. È da quando abbiamo messo piede in quest'Aula che abbiamo assunto un impegno, ovvero fare in modo che la sopravvivenza e la salute di un qualunque cittadino non debbano mai più dipendere dal luogo in cui è nato. Ci siamo battuti fin da subito perché l'Italia si potesse dotare finalmente di una Rete nazionale dei registri dei tumori, in grado di consentire l'approccio alle migliori terapie, tenendo conto di dati oggettivi su fattori di incidenza e prevalenza di patologie in rapporto a determinate aree geografiche, raccolti su tutto il territorio nazionale e fatti confluire su un'unica piattaforma. L'impegno che chiediamo oggi al nostro Governo è di ridurre, fino a cancellarlo del tutto, il gap tra alcune Regioni provocato dalla disparità nell'approccio al trattamento delle patologie tumorali. Un ragionamento che va affrontato a partire dalla prevenzione, che necessita di campagne e strategie di comunicazione che stimolino ed incentivino le comunità ad affrontare gli screening oncologici che rientrano nell'offerta dei livelli essenziali di assistenza, fino alla presa in carico del paziente, che determina la qualità del percorso terapeutico. Il nostro riferimento deve essere la risoluzione di maggio 2017, emersa dalla settantesima Assemblea dell'Organizzazione mondiale della sanità, sulla prevenzione ed il controllo del cancro. Con quel documento gli Stati membri si sono impegnati a definire i rispettivi piani nazionali di controllo del cancro, a cominciare da una migliore qualità di raccolta dati ai fini dell'implementazione dei registri, fino alla promozione della prevenzione e all'attivazione di ulteriori piani di riduzione del fumo. La stessa risoluzione raccomanda, inoltre, di porre in essere attività rivolte alla diagnosi precoce del cancro; di sviluppare protocolli diagnostico-terapeutici e assistenziali rivolti alla gestione della patologia; di promuovere un ricorso sostenibile agli strumenti di diagnosi e cura dei tumori; di assicurare ai pazienti, laddove necessarie, le cure palliative; di promuovere la ricerca sul cancro; di favorire forme di collaborazione fra le autorità e le associazioni di pazienti e l'impiego del counseling psicologico. È un dato di fatto che i passi in avanti compiuti nell'ambito delle terapie poco o mal si coniugano con l'accesso alle stesse. La maggiore criticità, in questo senso, è costituita dall'eccessiva frammentazione delle decisioni a livello territoriale. Come hanno ricordato i miei colleghi, il 5 per cento dell'intera popolazione italiana è colpita dal cancro. Di questi, il 60 per centro sopravvive a cinque anni. Senza riprendere gli impegni già ricordati dai colleghi, dal senatore Romeo e dalla senatrice Boldrini, voglio aggiungere che l'ordine del giorno G1 impegna il Governo a dare effettiva attuazione alle reti oncologiche ed ematologiche regionali ed al registro tumori nazionale. Con esso si impegna il Governo a favorire l'istituzione nelle Regioni del centro accoglienza e servizi, che deve essere la porta d'ingresso e l'inizio del percorso diagnostico-terapeutico per il paziente oncologico; a favorire la diffusione e l'accesso ai test diagnostici molecolari che permettono di accedere a terapie target personalizzate, utilizzando in modo appropriato le risorse del Servizio sanitario nazionale. Impegniamo altresì il Governo a garantire la corretta informazione del medico al paziente per ottenere una piena condivisione nel caso si opti per uno shift terapeutico. Infine, impegniamo il Governo a lavorare per garantire, nel rispetto dei vincoli della sostenibilità del sistema e delle necessità dei pazienti oncologici e oncoematologici un accesso regionale il più rapido possibile alle nuove terapie, anche attraverso sistemi alternativi ai prontuari terapeutici ospedalieri regionali, come già fatto in alcune Regioni. Nel dichiarare il voto favorevole del MoVimento 5 Stelle, invito tutti a lavorare insieme per raggiungere una strategia che sia sempre più mirata a ridurre le differenze territoriali e ad adeguare le cure e l'assistenza alle metodologie più all'avanguardia per permettere ad ogni singola Regione di essere in linea con gli approcci terapeutici più innovativi. Non vogliamo più cittadini di serie A e cittadini di serie B. Il nostro Servizio sanitario nazionale resta un modello invidiabile in tutto il mondo. Dobbiamo e possiamo migliorarlo, impegnandoci sempre di più per sanare le disparità tra le diverse aree del Paese nell'accesso a trattamenti fondamentali e ponendo un argine alla migrazione sanitaria, che in certi territori, soprattutto in campo oncologico, sta assumendo caratteri sempre più allarmanti.
2019-03-06	M5S	LanziGabriele	Va detto che, allo stato attuale, la cannabis light (intesa come infiorescenze) e i prodotti da essa derivati non dispongono di una norma specifica che obblighi le infiorescenze e i prodotti derivati a rispettare criteri di sicurezza e qualità se consumati ad uso umano. Pur rispettando il limite dello 0,2 per cento (o 0,6 per cento) di THC, infatti, questi prodotti non godono di una normativa ad hoc per la realizzazione di prodotti destinati al consumo umano, né rientrano nella categoria degli integratori o degli alimenti, la cui liceità o meno non è chiara ed è lasciata ad interpretazioni personali e restrittive. Ecco perché questi prodotti ricorrono all' escamotage dell'uso tecnico o collezionistico per giustificarne la vendita, indipendentemente dal contenuto in metalli pesanti, pesticidi, aflatossine, muffe e batteri, anche se di fatto il consumatore a casa è libero di fumarla, vaporizzarla, utilizzarla come ingrediente alimentare o per preparare estratti. Rischi concreti per la salute ci sono. E gli estratti da infiorescenza, è indubbio, consentono di ottenere prodotti finali che, da uno 0,6 per cento di partenza nel fiore, possono arrivare a contenere il 2, il 3, il 4 e fino al 5 per cento di THC nell'estratto finito, a seconda della quantità di infiorescenza e del metodo di estrazione utilizzato. Qui però evidenzio e voglio porre l'attenzione sul fatto che non viene centrato il cuore del problema, cioè la possibilità dell'uso terapeutico della cannabis. Purtroppo, nel sapere comune, si tende ad unificare delle realtà che niente hanno a che vedere l'una con l'altra. La cannabis terapeutica o medica - settore che andrebbe incentivato - nulla ha a che vedere con la canapa della legge n. 242 del 2016, per diversità di genetica, di tecniche di coltivazione, di contenuto in THC e CBD e per gli stessi controlli obbligatori di un farmaco industriale. In Italia, la cannabis medica è stata autorizzata come sostanza da utilizzare nelle preparazioni galeniche eseguite in farmacia dal 2013; in seguito, nel 2015, ne è stata normata la produzione, la vendita e la distribuzione. La quantità massima delle infiorescenze di cannabis medica che può circolare in un anno sul suolo italiano (cioè la somma di quella importata dall'estero e di quella prodotta in Italia) è decisa l'anno precedente dal Ministero della salute, su indicazione dell'Ufficio centrale stupefacenti (UCS). Sebbene il mercato permetta di averne a disposizione molta di più, si assiste a una cronica carenza di cannabis terapeutica. Le quantità disponibili annualmente sono inferiori anche alle sole richieste delle prescrizioni mediche. Nel tentativo di arginare il problema, nel novembre 2017 il Ministero della salute, insieme a quello della difesa, hanno avviato un bando per l'importazione di ulteriore cannabis medica, che ad oggi si è comunque dimostrato insufficiente. Vi è un pregiudizio culturale, dovuto in massima parte a disinformazione, che si concretizza con attività che danneggiano ulteriormente chi, in maniera professionale, si adopera per fornire ai pazienti queste tipologie di medicinali: le principali farmacie italiane che preparano cannabis terapeutica ai pazienti sono da anni soggette a controlli eccezionali da parte di AUSL, NAS e AIFA. La facoltà del Ministero della salute di effettuare rigorosi controlli non può essere messa in discussione, anche se in passato tutto ciò si è tradotto in rallentamenti nelle forniture e in pendolarismo dei pazienti alla ricerca della farmacia con il prodotto disponibile, ma anche nella rinuncia di nuove farmacie alla preparazione delle terapie a base di cannabis. Anche l'Organizzazione mondiale della sanità ha rilasciato uno statement in cui raccomanda la riclassificazione della cannabis come farmaco, indicando di escludere dalle droghe i prodotti che contengono THC in misura inferiore allo 0,2 per cento, ritenendoli non stupefacenti. Concludo con l'auspicio che anche l'Italia, proprio per rispondere alle esigenze di quei pazienti con patologie molto dolorose, sblocchi definitivamente il problema dell'approvvigionamento della cannabis terapeutica, lasciandola esclusivamente alla prescrizione del medico e alla preparazione del farmacista.
2019-03-06	M5S	MollameFrancesco	Signor Presidente, onorevoli colleghi, rappresentanti del Governo, mi pare che si sia fatta un po' di confusione nell'esame di queste due mozioni, perché la canapa o cannabis è una pianta dalle molteplici funzioni e funzionalità, ed è una pianta della quale non si butta via niente. La legge n. 242 del 2016 ha cercato di normare, come primo passo, un ambito che, oltre a riguardare la salute di tutti noi, concerne il comparto economico della nostra agricoltura, spesso considerato di subordine. Preciso che la storia della cannabis è assai antica. È una pianta che certamente va rivalutata al di là di ogni fuorviante pregiudizio. Era utilizzata già per costruire cordami, tele per navi, carta e per estrarre essenze per fini medici. Diffusissima nel Nord America, ma anche in Italia (fino al secolo scorso), Paese che fu grande esportatore di fibre verso le varie marinerie d'Europa. Poi, circa un secolo fa, in epoca di proibizionismo, fu messa al bando col pretesto delle intrinseche proprietà psicotrope ed iniziò così il suo declino. Oggi però l'Organizzazione mondiale della sanità, dopo accurate valutazioni, ha raccomandato di togliere l'intera pianta di cannabis dalla tabella IV delle sostanze pericolose della Convenzione unica sugli stupefacenti del 1961, ovvero da quella tabella che contiene le sostanze dannose e di valore medico e terapeutico estremamente ridotto. L'Organizzazione mondiale della sanità chiede altresì l'inserimento di determinate preparazioni farmaceutiche a base di cannabis nella tabella III della medesima Convenzione. Ma è opportuno distinguere la canapa o cannabis light, contemplata dalla legge n. 242 del 2016, dalla cannabis che definiamo medica, utilizzata e coltivata per fini farmaceutici. La pianta della canapa è utile per produrre fibre naturali, farina, oli, birra, cosmetici e farmaci naturali. È altresì in grado di rilasciare un considerevole quantitativo di materiale organico nel suolo, aumentandone la fertilità, ed è anche di contrasto alla desertificazione e alla perdita di biodiversità. Può essere assai utile nella rotazione colturale; si presta molto facilmente al metodo biologico ed è da considerarsi una grande risorsa in termini di bioeconomia circolare. L'interesse più recente per le piante da fibra in genere, e per la canapa in particolare, è dovuto fondamentalmente all'opportunità di riuscire a realizzare biomateriali per diverse tipologie di manufatti, sostituendo così le fibre sintetiche. Sotto il profilo commerciale è importante evidenziare che il fenomeno della vendita di prodotti derivanti dalla canapa industriale si è velocemente diffuso in Italia, unitamente al crescente interesse per i cannabinoidi non psicoattivi quali, ad esempio, il cannabidiolo (CDB) utilizzato per prodotti cosmetici. Sul tema, come già qualcuno ha avuto modo di esporre, si è espressa una recente sentenza della Corte di cassazione (sezione VI penale, n. 4920 del 2019) che ha stabilito che dalla liceità della coltivazione della cannabis, così come previsto dalla legge n. 242 del 2016, derivi anche la liceità della diffusione dei suoi prodotti contenenti il principio attivo THC in misura inferiore allo 0,6 per cento. Nel senso che i prodotti con THC inferiore allo 0,6 per cento non potrebbero più considerarsi (ai fini giuridici), sostanze stupefacenti. Sempre questa pronuncia ha stabilito la valenza del principio generale secondo il quale la commercializzazione di un bene che non presenti intrinseche caratteristiche di illiceità deve, in assenza di specifici divieti o controlli preventivi previsti dalla legge, ritenersi consentita nell'ambito del generale potere delle persone di agire per il soddisfacimento dei propri interessi. Il MoVimento 5 Stelle conosce bene la tematica e, già durante la scorsa legislatura, ha promosso il rilancio della filiera della canapa con azioni concrete e con l'avanzamento di una proposta poi diventata legge. Mi riferisco alla già citata legge n. 242 del 2016, che nasce per mettere le basi per un importante comparto dell'economia agricola. La coltivazione di tale pianta, che avrebbe dovuto determinare una delle possibilità di crescita del settore, purtroppo, è stata arrestata a causa di aspetti determinanti non regolati dalla stessa legge. Di recente, la comunità scientifica ha posto sempre più attenzione al possibile impiego dei diversi principi attivi derivanti dalla cannabis medica, fra i più importanti: il cannabidiolo (CBD), sostanza non riconosciuta come psicotropa, ed il tetraidrocannabinolo (THC), sostanza psicotropa, da destinare a molteplici finalità terapeutiche. Nella letteratura scientifica si trovano innumerevoli ricerche volte a testimoniare gli enormi benefici riscontrati dall'impiego dei principi attivi; questi studi ed il crescente interesse della ricerca lasciano intendere come tali derivati possano in un prossimo futuro assumere una grande rilevanza e valenza per le scienze farmacologiche. Attualmente in Italia è consentito, a persone che possiedono una prescrizione medica, acquistare tali sostanze presso le farmacie che dispensano la cannabis ad elevato tenore di THC. Molti farmacisti eseguono tali preparazioni galeniche nel rispetto della normativa vigente, seguendo le indicazioni riportate nella prescrizione medica che riporta il valore di THC da conferire alla preparazione, partendo dalla materia grezza (infiorescenze essiccate di cannabis medica) reperibile sul mercato farmaceutico e acquistata dalle farmacie che ne hanno fatto richiesta. Secondo norma, tale preparazione deve essere fatta con procedura estemporanea e ad personam e non può, quindi, essere preparata in lotti. Procedura pertanto già assai farraginosa. Solo una parte del fabbisogno interno viene soddisfatta dall'Istituto farmaceutico militare di Firenze, che non riesce a soddisfare le richieste di una domanda interna in continua crescita. Il resto della cannabis ad uso medico proviene dall'estero secondo canali ufficiali ed i prezzi per i pazienti raggiungono anche valori proibitivi. A questo punto, si rende evidente la necessità di reperire possibilmente in Italia la materia prima e di snellire le procedure di preparazione galenica ad uso terapeutico. Inutile celare la possibilità che oggi, attraverso Internet e in un mondo sempre più globalizzato, chiunque possa aggirare regolamenti e norme e farlo molto facilmente. Sarebbe auspicabile promuovere la ricerca per riuscire a estrarre e separare dalla canapa industriale tali principi attivi, ciò previo un rigoroso controllo, così da ottenere un aumento della produzione che porterebbe a un auspicato abbassamento dei prezzi. Tale procedura potrebbe mettere il nostro Paese in linea con altri Paesi europei e con gli Stati Uniti e il Canada, che stanno investendo molto in ricerca su questi nuovi farmaci e sull'estrazione dei cannabinoidi da materiale grezzo. La possibilità di estrarre tali principi attivi da poter impiegare in campo farmaceutico potrebbe rilanciare l'interesse verso la coltivazione della canapa industriale a pieno campo, nel rispetto della attuale normativa di riferimento e favorire l'apertura di centri di lavorazione sul nostro territorio, con conseguente incremento dell'occupazione. Ringraziando il Governo per la disponibilità che ha dimostrato, concludo, secondo quanto già detto in premessa, vista la confusione che si è creata in quest'Aula sul tema e sulle due mozioni, per tutte le ragioni su esposte oltre che per certi argomenti delle mozioni in esame che a vario titolo riteniamo retrivi e anche fuorvianti, annunciando il voto contrario del MoVimento 5 Stelle su entrambe le mozioni.
2019-03-06	M5S	PisaniGiuseppe	La salute - lo ricordo - secondo la definizione dell'Organizzazione mondiale della sanità, non è solo assenza di malattia; è uno stato di benessere fisico, psichico e sociale dell'individuo.
2019-03-06	PD	BoldriniPaola	Sì, signor Presidente. Signor Presidente, colleghi senatori e membri del Governo, devo fare un po' di chiarezza, perché credo ci sia stata una confusione terribile nella discussione che abbiamo svolto. Stiamo infatti parlando di tre tipologie diverse di cannabis, perché, se il nome è per tutte lo stesso, esse sono completamente diverse. Stiamo infatti parlando della legge n. 242 del 2016, che reca Disposizioni per la promozione della coltivazione e della filiera agroindustriale della canapa e della legge n. 172 del 2017 sulla cannabis terapeutica, che è stata appositamente approvata per disciplinare la produzione e la trasformazione di cannabis per uso medico, prevedendo che la canapa ad uso terapeutico possa essere prodotta solo ed esclusivamente dallo Stabilimento chimico farmaceutico militare di Firenze, che provvede allo sviluppo di nuove preparazioni vegetali, a base di cannabis, per la successiva distribuzione alle farmacie, che la dispensano dietro ricetta medica non ripetibile, la rimborsabilità è a carico del Servizio sanitario nazionale ed è subordinata alle indicazioni delle singole Regioni. Tra le altre cose, lo stabilimento di Firenze ha anche la facoltà di svolgere studi clinici in materia. In questa sede si è invece parlato della cannabis ricreativa, che è un'altra cosa e che ha un principio attivo (il famoso THC) superiore a quello di cui stiamo parlando adesso e quindi di quello citato nella legge n. 242 del 2016, che riguarda la produzione agroalimentare. Pertanto in questa sede è stata fatta un po' di confusione. Devo dire poi che il tema, trattato negli interventi dei colleghi, dell'assunzione di sostanze durante l'adolescenza è apertissimo, però la mozione in discussione non presentava quest'argomentazione; è un tema che - se volete - possiamo aprire, ma in un altro momento, non certo nel corso dell'esame del testo di questa mozione. Infatti, se dobbiamo ricordare come è nata, la legge n. 242 del 2016 ha risposto alle attese del mondo canapicolo italiano, che ha sperato e spera ancora in una giusta rivalutazione di una coltura che nel passato è stata una delle voci principali dell'economia di vaste aree di alcune Regioni del nostro Paese. La normativa interessa una molteplicità di settori relativi alla coltivazione, alla trasformazione e alla incentivazione dell'impiego e del consumo finale dei semilavorati provenienti dalle filiere locali, allo sviluppo di filiere territoriali che valorizzano la ricerca, l'integrazione locale e la reale sostenibilità economica dei semilavorati innovativi per le industrie di diversi settori e infine anche alla realizzazione di opere di bioingegneria e bonifica dei terreni e ad attività didattiche e di ricerca. Prevede inoltre obblighi posti a carico del coltivatore, così come controlli e sanzioni. Si tratta, pertanto, di una legge che aveva previsto molte cose. Ricordo inoltre che dalla fine degli anni Cinquanta sempre maggiore discredito è cresciuto attorno a una coltura che invece fino ai primi del Novecento ci aveva visto essere leader mondiali sia in termini di quantità che di qualità del prodotto realizzato. Con la legge n. 242 del 2016 è stata data una risposta a un settore che è andato in crisi a causa dell'inaccettabile e strumentale accostamento alla più famosa canapa indiana, dell'intensità del lavoro e anche della competizione, proveniente in special modo dagli Stati Uniti, di fibre sintetiche meno costose e più moderne. Non tutti forse sanno che con la canapa si può fare anche la carta, si possono fare tessuti, corde, oli, medicine; si può utilizzare come combustibile e probabilmente lo sviluppo di questo comparto rappresenta un problema per tutti quei settori che si sono arricchiti e che continuano a farlo inquinando con plastica e petrolio. Nonostante il lungo periodo di blocco della produzione - parlo sempre di quella agroalimentare ovviamente - causato dalle politiche proibizionistiche, oggi l'aumento continuo del prezzo del petrolio e la crescente attenzione per la tutela dell'ambiente hanno comportato una ripresa della coltivazione e produzione della canapa industriale in molti Paesi europei quali Francia, Germania, Regno Unito, Belgio, Polonia e Romania (quindi non siamo da soli). Credo che, come è stato fatto in quest'Aula, occorra avere un approccio diverso rispetto a questo tema ed uscire dagli schemi mentali troppo ideologici. Abbiamo parlato di droghe e dei nostri ragazzi; abbiamo parlato di questioni altre rispetto a ciò di cui stiamo trattando nella mozione in discussione. Ribadisco che la legge in questione aveva anche previsto - e mi dispiace che il Governo non lo abbia accettato - di istituire un tavolo che, come avviene per le altre colture, avesse il compito di definire le attività da intraprendere per il sostegno del settore, a partire da un'analisi del comparto che ne metta in luce le potenzialità e i punti di debolezza. Forse, in questo modo sarebbe stata favorita una riflessione differente e lo si poteva fare anche oggi in Assemblea. Della cannabis terapeutica vi ho già parlato. È molto importante, noi lo sappiamo e stiamo sostenendo anche delle leggi a favore di chi ha problemi dal punto di vista fisiologico: sto parlando, una su tutte, di una malattia che vorremmo fosse riconosciuta, cioè la fibromialgia; l'utilizzo della cannabis terapeutica può solo far bene a questi malati, può dare effetti positivi. Come si può evincere, non c'è quindi bisogno di creare allarmismi; non si sta parlando di liberalizzazione, ma di regolamentare e applicare la normativa esistente. Ricordo che l'Organizzazione mondiale della sanità ha richiesto la rimozione della cannabis dalle liste delle sostanze più pericolose, riconoscendo quindi legittimo l'uso terapeutico di cannabis e cannabinoidi, in contrasto con la posizione del 1954 che incitava a compiere sforzi verso l'abolizione della cannabis da tutte le pratiche mediche. Con questo documento, l'OMS (quindi, stiamo parlando a livello mondiale) raccomanda la rimozione della sostanza dalla tabella che contiene le sostanze dannose a uso terapeutico ridotto e il suo inserimento nella tabella con valore terapeutico a basso rischio di abuso. È ovvio: stiamo parlando sempre di contenuti molto bassi. A questo punto, credo che davvero sia compito del Ministero della salute, di concerto con il Ministero dell'agricoltura, perché stiamo parlando di queste due leggi importanti, effettuare ulteriori studi e approfondimenti per confutare falsi timori in materia, derivanti da pregiudizi senza alcun fondamento scientifico. È per questo che il Partito Democratico sostiene questa mozione - ovviamente con l'impianto della legge 242 del 2016 - e, al contempo, chiede impegni precisi, che - appunto - sono quelli che abbiamo messo nella nostra mozione. Un impegno, in particolar modo, è quello di portare a completamento l' iter di approvazione del decreto - previsto nella legge 242 del 2016 - necessario a fissare i livelli massimi di THC residui ammessi negli alimenti, così come previsto dall'articolo 5 della legge, ponendo così fine ai margini di incertezza per un compiuto inquadramento della tematica. Quindi, è questo che vogliamo: regolamentare dove è giusto che sia. Le leggi ci sono, le dobbiamo rendere attive e chiediamo un impegno al Governo per questo.
2019-03-07	LN	BongiornoGiulia	In particolare, visto che il tempo sta finendo, per quanto riguarda il settore scuola, al quale lei faceva riferimento, le faccio presente che già ho risposto a un'interrogazione parlamentare: è già previsto che nel settore istruzione vengano effettuate nell'anno in corso massicce assunzioni; per quello della sanità, le graduatorie contengono 33.000 unità.
2019-03-19	PD	RichettiMatteo	Allora non mi rivolgo al MoVimento 5 Stelle e agli amici e colleghi della Lega, in relazione alle loro dichiarazioni e a ciò che hanno sempre detto di intendere, di volere e di pensare: no, quello lo fanno i giornali e la polemica politica. Non è il merito, anzi, è una cosa che risale a molto prima: ho fatto una legislatura intera e - ha ragione ancora il collega Nencini - non c'entrano nulla le autorizzazioni a procedere, perché ricordo che, quando eravamo colleghi alla Camera, l'onorevole Grillo - che oggi ha fatto carriera, per cui da Ministro si occupa di sanità - fece un intervento accoratissimo - del quale vi risparmierò la lettura - nel quale disse: con noi mai più nessun politico sopra alla legge.
2019-03-21	M5S	CastelloneMariaDomenica	Il 13 febbraio 2019 le Regioni hanno elaborato un documento programmatico sui temi principali che dovrebbero caratterizzare il Patto per la salute, chiedendo al Governo di: prevedere una revisione dei meccanismi di controllo dei processi e dei costi, individuando indicatori significativi di risultato sullo stato di salute dei singoli sistemi sanitari regionali, di affrontare il tema della governance del Sistema sanitario nazionale, dei ruoli e dei rapporti tra gli attori istituzionali coinvolti (quindi Governo, Regioni, AIFA, Agenas, Istituto superiore di sanità) e rimettere al centro dell'azione la formazione e la valorizzazione del capitale umano, prevedendo nuove metodologie di definizione dei fabbisogni organizzativi e formativi coerenti agli obiettivi della programmazione sanitaria nazionale e regionale. Noi condividiamo in pieno, Ministro, la sua visione secondo cui il Sistema sanitario nazionale rappresenti una pietra miliare nello sviluppo e nella coesione sociale del Paese ed è quindi necessario che la sanità sia messa al centro delle azioni e dell'agenda di Governo, per fornire ai cittadini servizi sanitari efficaci, innovativi e qualitativamente adeguati da Nord a Sud, perseguendo la sostenibilità del sistema attraverso l'efficienza dei propri processi programmatori organizzativi e di produzione. È un dato di fatto però che la sanità sia proprio il comparto del settore pubblico che ha visto costantemente scendere il suo livello di finanziamento in proporzione al PIL, scontando anche la volontà dei Governi precedenti di trasferire in capo alle Regioni le difficoltà di sostenere le politiche pubbliche in periodi di crisi finanziaria, nonostante numerosi studi abbiamo indicato, al contrario, come proprio nelle fasi critiche del ciclo economico l'investimento nel settore salute sia in grado di produrre effetti a breve termine e, quindi, contribuire significativamente alla ripresa economica. Alla luce di queste osservazioni le chiediamo, Ministro, quali azioni intenda adottare per implementare il nuovo Patto per la salute 2019-2021, in vista della scadenza del 31 marzo, e come intenda intervenire nel Patto per la salute affinché sia garantito il principio di uguaglianza dei cittadini nell'accesso alle cure per ridurre le attuali disuguaglianze in tema di assistenza sanitaria tra Nord e Sud. PRESIDENTE. Il ministro della salute, onorevole Grillo, ha facoltà di rispondere all'interrogazione testé illustrata, per tre minuti.
2019-03-26	PD	MalpezziSimonaFlavia	Come è stato sottolineato prima dal collega di Forza Italia, aggiungo che, a fronte delle domande di pensionamento - che, a quanto pare, sono molto numerose - non avete previsto per sanità e scuola quei concorsi necessari e sacrosanti per fare in modo che il nostro sistema non cada a pezzi. Non sapremo come inizierà l'anno scolastico il prossimo settembre; sappiamo solo che le domande che sono arrivate, legittime, da parte degli insegnanti ci mettono in allarme perché se non fate partire la stagione dei concorsi - e siete in ritardo - non avremo insegnanti di matematica, non avremo insegnanti di inglese, le nostre classi saranno scoperte e i nostri ragazzi rischieranno un'ulteriore povertà educativa.
2019-03-27	FI	DePoliAntonio	Signor Presidente, cari colleghi, sottopongo oggi alla nostra attenzione e all'attenzione dell'Assemblea un tema che sta a cuore ai cittadini, al di là delle bandiere politiche. Parliamo di sanità, quindi di diritto alla salute. In Veneto, in provincia di Padova, la casa di cura di Abano rischia di essere declassata da ospedale a struttura integrativa della rete ospedaliera pubblica. In parole povere, ciò comporta una riduzione di servizi, quindi una penalizzazione per i nostri cittadini. Vuol dire riduzione del numero delle prestazioni erogate, sia ai cittadini residenti, sia a tutti i visitatori di un'area turistica come quella delle Terme euganee, con più di 3 milioni di visite all'anno. Vuol dire chiudere il pronto soccorso, che ogni anno registra 38.000 accessi. Rischiano di chiudere anche la terapia intensiva, la traumatologia, l'ostetricia, la rianimazione e tutta una serie di altri servizi. Parliamo di numeri, ma anche di qualità, e soprattutto di persone. Secondo l'ultimo rapporto dell'Agenas, l'ospedale di Abano è tra i primi in Italia come qualità dell'assistenza nell'ambito della chirurgia della prostata e della chirurgia del ginocchio. È impensabile che le centinaia di migliaia di turisti (circa 800.000 ogni anno) che visitano il bacino euganeo debbano far riferimento per i servizi di urgenza e pronto soccorso a strutture ospedaliere, come l'ospedale di Schiavonia o quello di Padova, raggiungibili nelle ore di punta dopo più di un'ora. Non si toccano i servizi ai cittadini. Come si può pensare di chiudere una struttura che registra 42.000 utenti all'anno? Alla Presidenza e a tutti voi, colleghi, intendo porre questa situazione che - ne sono certo - è solo un esempio di disinvestimento rispetto al nostro sistema sanitario, che necessita di un piano di intervento strategico, possiamo dire di un "piano Marshall". Mi avvio alla conclusione, ponendo all'attenzione di quest'Assemblea il tema della spending review in sanità. Bisogna cambiare rotta: non è possibile disinvestire sul diritto alla salute; bisogna tornare a investire sulla salute dei nostri cittadini. Credo che questo sia un tema da cui non possiamo prescindere, come dicevo all'inizio, indipendentemente dai colori e dalle appartenenze politiche. Lo faccio perché, come è noto, a livello nazionale ormai da anni si registra una pesante carenza di medici, infermieri e personale sanitario, sia nei nostri ospedali al Nord che in quelli al Sud. Da parte della maggioranza, allo stato attuale, c'è un'assoluta mancanza di strategia per difendere il livello di qualità e di eccellenza del nostro Servizio sanitario nazionale, che in tutto il mondo, nonostante le criticità e le differenze a livello territoriale, ci invidiano. Stipulare dei contratti ai medici in pensione, come sta avvenendo in questi giorni in alcune Regioni, è sicuramente una soluzione, ma è solo una soluzione tampone. Ad esempio, lo sta facendo la Regione Veneto - ma, come dicevo, non è l'unica, perché altrettanto stanno facendo in Molise e in altre Regioni - per ridurre il danno. Il problema della carenza dei medici tuttavia permane: lo dicono i numeri. Secondo l'Anaao Assomed, in Italia nei prossimi cinque anni mancheranno 45.000 medici. Sempre secondo le associazioni, stando ai recenti dati dell'Eurostat, negli ospedali italiani nel 2016 operavano circa 213 medici ogni 100.000 abitanti, cifra che sale in Francia a 264, in Germania a 237, in Spagna a 227 medici. Ma la situazione nazionale rischia di passare a 181 medici ogni 100.000 abitanti entro il 2025: una situazione che non può reggere per la sanità e per la salute dei nostri cittadini. Bisogna quindi rivedere il sistema di formazione dei medici nelle nostre università e il numero chiuso. Occorre investire più risorse nelle scuole di specializzazione e serve anche un nuovo modello nel servizio sociosanitario; serve più personale parasanitario. Oggi i medici passano troppo tempo a occuparsi di burocrazia. C'è un problema di risorse e investimenti. Disinvestire sul diritto alla salute è una scelta sbagliata.
2019-04-03	FdI	BalboniAlberto	Signor Presidente, cari colleghi, lo spettro autistico non è una malattia ma una neuro-biodiversità, spettro sottovalutato quando non deriso. Ricordo all'Assemblea l'episodio di un noto comico, che poi si è dato alla politica - ma che fortunatamente sta tornando alla sua antica attività - al quale ha risposto giustamente il presidente Mattarella, mettendo al proprio fianco, durante il discorso di fine anno, un quadro fatto da ragazzi di un centro per autistici di Verona. L'autismo è un'epidemia senza essere una malattia: è una disabilità senza esserlo, pur essendo, in alcuni casi, completamente invalidante. I numeri dei nascituri nello spettro impressionano: ad oggi è un'emergenza nazionale e lo stesso presidente Trump, ad esempio, non ha esitato a definirla un'epidemia, pur non essendo una malattia, e ciò rende l'idea del suo diffondersi e dei suoi numeri. A spaventare è soprattutto l'impreparazione delle nostre comunità a integrare questi ragazzi e a sostenere le loro famiglie. Bisogna impegnarsi costantemente su questo tema perché, seppur ormai scientificamente sdoganato e affrontato, l'autismo non ha, nel Servizio sanitario nazionale e nei servizi sociali, la giusta attenzione. Le ASL riconoscono solo logopedia e psicomotricità, che, nella maggior parte dei casi, non sono assolutamente efficaci. Alcune Regioni - recependo le linee guida dell'Istituto superiore di sanità - stanno legiferando per inserire nei LEA le terapie comportamentali e psicologiche strutturate (Aba, Denver, Teacch), anzitutto perché sono le più richieste, in quanto più efficaci, e in secondo luogo perché hanno costi veramente proibitivi. Ultimamente sono intervenute anche diverse sentenze che hanno condannato le ASL al pagamento di questi modelli da loro non riconosciuti. Ciò che serve è una legge quadro che metta tutte le strutture pubbliche nelle condizioni di prendere in carico questi ragazzi, a tutte le età, e regali un po' di serenità alle loro famiglie. I passi fondamentali, a nostro avviso, sono: la diagnosi precoce (per cui è necessaria la formazione specifica di pediatri e insegnanti di sostegno); il cosiddetto durante di noi (quindi la quotidianità di questi bambini, ragazzi e adulti), e, ovviamente, una degna applicazione del dopo di noi. I disturbi dello spettro sono da lievi a gravissimi; quindi alcuni hanno solo delle stereotipie comportamentali, problemi ripetitivi o di rigidità, altri non sono verbali e non saranno mai autonomi nemmeno nei bisogni primari. Le mamme e i papà di questi bambini sono veri eroi: si districano tra attese lunghissime per la diagnosi e la certificazione e il vuoto totale che ne segue, perché, per l'appunto, la sanità pubblica se ne occupa poco e male. La maggior parte dei genitori si mette a fare ricerche e porta il figlio o i figli (perché, purtroppo, succede anche che gemelli o più fratelli siano nello stesso spettro) su e giù per l'Italia dallo specialista che su qualche forum è stato loro indicato. E se la civiltà di una nazione si riconosce dalla capacità di proteggere e sostenere i più deboli e fragili, noi - purtroppo - cari colleghi, siamo ancora veramente molto indietro. Come sempre in questi casi ci sono delle bellissime realtà gestite da associazioni, o direttamente dai genitori che aiutano davvero queste famiglie e i loro ragazzi, ma sono poche e con il solito enorme e insormontabile ostacolo economico. L'autismo non è contagioso, né mortale, ma è un dramma colpevolmente sottovalutato. Per queste ragioni, Fratelli d'Italia preannuncia il proprio voto favorevole.
2019-04-03	LN	RufaGianfranco	In tale mozione, recepito ciò che è stato accordato nel settembre 2018 dall'Istituto superiore di sanità, si ricorda di strutturare le linee guida congiunte e una corretta rete che possa arginare la forza dovuta alla natura ancora non nota dell'autismo. Chiediamo coordinamento tra una rete scientifica, epidemiologica, informativa e di censimento storico e statistico, una rete educativa e terapeutica, una rete sanitaria scolastica e sociale, una rete di censimento delle buone pratiche terapeutiche ed educative, una rete di erogazione e di controllo economico dei fondi, una rete di promozione, pianificazione e coordinamento, una rete per istituire un registro regionale, nazionale e internazionale. Ogni giorno è il giorno in questa Aula; oggi perciò è il giorno per fare di ognuno di noi un nodo stretto di tali reti di intenti. Nella vita si fa tanto, e comunque sempre poco si è fatto. Abbiamo capito che l'autismo si manifesta entro i primi tre anni di vita e soprattutto per i maschietti.
2019-04-03	M5S	CastelloneMariaDomenica	Signor Presidente, onorevoli colleghi, membri del Governo, oggi è già stato detto tutto dai miei colleghi, io però vorrei esplorare con voi il complesso e per molti versi sconosciuto universo dei disturbi dello spettro autistico in maniera diversa, con l'ausilio di un racconto; un racconto scritto da un educatore e da un artista. Questo racconto parla di un cucciolo di lupo, che nasce in una notte di nebbia fitta, in cui non si distingue il confine tra la terra e il cielo. Come nella nebbia si perdono i contorni esatti delle cose, allo stesso modo la mancanza di conoscenza dell'autismo impedisce di "vedere" i bambini che ne sono affetti e spinge a relegarli in un angolo grigio, dove vengono sviliti da quella dolorosa etichetta che è la diversità. Il piccolo lupo di fatto è diverso dagli altri cuccioli, perché non sa ululare e dunque non si esprime attraverso il linguaggio tipico del branco; ha paura delle farfalle, cioè ha delle fobie atipiche per la sua specie; non guarda alla luna, ma non riesce a staccare gli occhi dalle ciliegie. La sua diversità diventa un motivo di esclusione dal branco perché non sarà mai un vero lupo. Solo la madre non abbandona il cucciolo; così restano soli, avvolti nella nebbia che ruba tutti i colori alle cose. È in quel mondo grigio purtroppo che si ritrovano spesso le famiglie con un figlio affetto da autismo. Provate ad immaginarvi come genitori che si stringono al proprio figlio nella nebbia. Provate ad immaginare il terrore che vi investe, mentre lo chiamate, senza ottenere risposta; provate a capire cosa si prova, di fronte a un bambino che vi guarda con lo sguardo assente, che non si appassiona ai giochi, che non familiarizza con gli altri bambini, che non reagisce ad alcun vostro tentativo di portarlo nel vostro mondo, questa "normalità" che all'improvviso diventa una maledizione, in netto contrasto con tutta questa "diversità". Senza nessun preavviso, senza possibilità di difesa, arriva la diagnosi: disturbo dello spettro autistico. Qualche genitore, raccontando della propria esperienza, ha paragonato questo momento a uno sconvolgimento di tutti gli equilibri: all'inizio è tutto nuovo, bisogna imparare tanti termini mai sentiti prima e modificare tutti gli atteggiamenti, alla scoperta di quelli che possano aprire un varco nella nebbia. È uno stravolgimento doloroso, in cui si passa dalla disperazione all'accettazione e dall'accettazione alla necessità assoluta di reagire. Sono un pugno allo stomaco le testimonianze dei genitori con figli autistici. Lasciati totalmente soli nella gestione di questa diversità per cui ancora troppo poco si è fatto. Nel racconto alla fine sarà un'oca a salvare il piccolo lupo dall'esclusione; lo fa guardando al di là delle apparenze, indagando la sensibilità del cucciolo, che per salvarla da una volpe, finalmente lancia un ululato da vero lupo. A quel punto anche il capo branco comprende che la diversità non è insuperabile: accetta il lupo e assaggia le ciliegie per capire come mai per il piccolo siano così appetibili; a riprova del fatto che la diversità può essere fonte di arricchimento. Da tempo nel nostro Paese si sta sperimentando un approccio multidisciplinare, finalizzato a fornire tutti gli strumenti per capire e gestire al meglio la disabilità, per offrire a chi è affetto da disturbi dello spettro autistico la concreta speranza di un'esistenza che sia il più vicino possibile al concetto di normalità. Le terapie somministrate sono di tipo psicologico e comportamentale, di tipo prettamente cognitivo, e solo in minima parte farmacologico. Si punta molto anche sullo sport, sull'arte-terapia e sulla pet therapy. Qualsiasi sia il metodo messo in atto, resta fondamentale il coinvolgimento dei familiari e di persone strettamente legate al mondo di chi soffre di autismo. I risultati derivanti dall'applicazione di queste metodologie sono sempre più sorprendenti. Quella nebbia gelida e informe in parte comincia a diradarsi e molti bambini, soprattutto se diagnosticati precocemente, riescono ad uscirne. Non è così per tutti però, perché ancora una volta in tanti sono penalizzati dall'area geografica di appartenenza. So bene che ripeto spesso questo concetto ed io per prima vorrei non ci fosse più bisogno di ribadirlo sempre, qualunque sia la disciplina, qualunque sia la patologia, qualunque sia la terapia; per ora però è così, le differenze territoriali ci sono e valgono anche per chi soffre di disturbi dello spettro autistico. Ci sono anche in questo caso numeri e dati inconfutabili. I numeri di una recente ricognizione nazionale realizzata dall'Istituto superiore di sanità sulle unità operative di neuropsichiatria dell'infanzia e dell'adolescenza, terminale sanitario dell'utenza con disturbi dello spettro autistico dei sistemi sanitari regionali, indicano che in Italia 300.000-400.000 persone convivono con un disturbo dello spettro autistico, tra bambini, adolescenti e adulti; ciascuna unità operativa di presa in carico di questi soggetti è composta in media da due neuropsichiatri infantili, due psicologi, un terapista della neuropsicomotricità dell'età evolutiva, due logopedisti, un educatore, un infermiere e un assistente sociale. Secondo quanto dichiarato da chi ha curato questa indagine, questo dato presenta però un'altissima variabilità tra le Regioni e tra le aziende sanitarie, che si evidenzia anche dall'analisi delle distribuzioni del numero di operatori per ciascuna Regione; esistono infatti più del 50 per cento delle unità operative dove i profili potenzialmente coinvolti nel trattamento o sono assenti o sono presenti in part-time e dove non si garantiscono diagnosi e presa in carico in tempi consoni. Sono state attivate al Nord l'83 per cento delle unità operative previste, al Centro il 69 per cento, nelle isole il 61 per cento e al Sud il 51 per cento, evidenziando quindi come la capacità di erogare i livelli essenziali di assistenza previsti per l'autismo presenta una forte eterogeneità geografica. I dati che vi sottopongo sono supportati anche da una valutazione effettuata dal Ministero della salute, in collaborazione con il gruppo tecnico interregionale salute mentale, dalla quale emergono un diverso grado di recepimento e differenti implementazioni a livello regionale e locale. Proprio in conseguenza del modesto approccio, su base territoriale, delle linee d'indirizzo definite nel 2012, si è stabilito che la loro attuazione costituisca adempimento per il comitato permanente per la verifica dell'erogazione dei LEA. Nel settembre 2018 l'Istituto superiore di sanità ha ufficializzato l'obbiettivo di redigere le linee guida sul disturbo dello spettro autistico, finalizzate a supportare i professionisti sanitari nella definizione del percorso diagnostico e terapeutico più appropriato, attraverso la creazione di una rete di sostegno e assistenza per i familiari e i caregiver nella presa in carico integrata del minore, che deve coinvolgere l'intero contesto di vita (famiglia, scuola, luoghi di aggregazione, servizi territoriali sociali e sociosanitari). Se ne deduce che in questi anni il nostro Paese si sia dotato di tutti gli strumenti e delle norme necessari a garantire livelli omogenei di presa in carico e trattamento su tutto il territorio nazionale sulla base dei fabbisogni. Parliamo di provvedimenti tesi a garantire la tutela della salute, il miglioramento delle condizioni di vita e l'inserimento nella vita sociale. II Servizio sanitario nazionale deve infatti garantire alle persone con disturbi dello spettro autistico prestazioni di diagnosi precoce, cura e trattamento individualizzato, con metodi e strumenti basati sulle più avanzate evidenze scientifiche. Serve, piuttosto, attivarsi affinché sia data piena attuazione a quanto già definito dall'attuale quadro normativo. Con questo ordine del giorno unitario, che il MoVimento 5 Stelle voterà favorevolmente, impegniamo il Governo a: istituire una rete scientifica ed epidemiologica, come già sperimentato in altri Paesi, con l'obiettivo di promuovere studi e ricerche finalizzate ad assicurare che il sistema informativo fornisca sui disturbi dello spettro autistico stime affidabili; definire un sistema di valutazione secondo indicatori oggettivi e misurabili; perfezionare tramite l'Istituto superiore di sanità, l'elaborazione delle linee guida; garantire la diffusione di campagne d'informazione e sensibilizzazione; promuovere collaborazioni sociali e assistenziali a supporto delle famiglie. Abbiamo il dovere di adottare tutte le misure necessarie per garantire una vita normale ai soggetti affetti da disturbo dello spettro autistico. Abbiamo il dovere di operare per definire un percorso collettivo conforme per ciascun territorio, per fornire a tutti ogni strumento disponibile per diradare quella nebbia incolore che crea una barriera e segna un confine doloroso tra normalità e diversità. Abbiamo il dovere di fare in modo che sia possibile per chiunque uscire da questa nebbia e tornare a vedere i meravigliosi colori del mondo.
2019-04-03	M5S	SileriPierpaolo	La legge dispone anche l'aggiornamento da parte dell'Istituto superiore di sanità delle linee guida sul trattamento dei disturbi dello spettro autistico in tutte le età della vita, sulla base dell'evoluzione delle conoscenze fisiopatologiche e terapeutiche derivante dalla letteratura scientifica e dalle buone pratiche nazionali e internazionali.
2019-04-03	M5S	SileriPierpaolo	Successivamente, il decreto del Presidente del Consiglio dei ministri datato 12 gennaio 2017, concernente l'aggiornamento dei livelli essenziali di assistenza, ha recepito, all'articolo 60, le disposizioni della legge n. 134 del 2015, prevedendo peraltro che il Servizio sanitario nazionale garantisca alle persone con disturbi dello spettro autistico specifiche prestazioni di diagnosi precoce, cura e trattamento individualizzato, mediante l'impiego di metodi e strumenti basati sulle più avanzate evidenze scientifiche. Nel decreto l'autismo rientra nell'elenco individuato all'allegato 8, cui fa rinvio l'articolo 53, che garantisce il diritto all'esenzione dal ticket sanitario per le persone affette da malattie croniche ed invalidanti. Più nello specifico, il disturbo autistico è fatto rientrare tra le condizioni di psicosi per le quali lo stesso allegato 8 riporta l'elenco delle prestazioni sanitarie (tra cui visite e sedute psicoterapiche, dosaggi di farmaci, esami clinici e quant'altro) in esenzione dalla partecipazione al costo per i soggetti interessati. Il 10 maggio 2018 la Conferenza unificata ha approvato l'intesa sul documento recante «Aggiornamento delle linee di indirizzo per la promozione ed il miglioramento della qualità e dell'appropriatezza degli interventi assistenziali nei disturbi dello spettro autistico». Secondo quanto emerge da tale documento, il Ministero della salute, in collaborazione con il gruppo tecnico interregionale salute mentale, ha condotto una valutazione sul recepimento delle precedenti linee d'indirizzo (del 2012), dalla quale è emerso un diverso grado di recepimento e differenti implementazioni a livello regionale e locale. Purtroppo, tali esperienze - si sottolinea - non sono ad oggi ancora uniformemente diffuse nel territorio nazionale, generando disparità di approccio alla gestione dei bisogni delle persone con spettro autistico. Proprio in conseguenza del modesto recepimento delle linee d'indirizzo del 2012, l'intesa medesima ribadisce quanto previsto all'articolo 4 della menzionata legge n. 134 del 2015, ossia che l'attuazione delle linee d'indirizzo, come aggiornate, costituisce adempimento ai fini della verifica del Comitato permanente per la verifica dei LEA, tuttavia inserendo nel medesimo documento l'invarianza finanziaria secondo la quale all'attuazione dell'intesa si provvede nei limiti delle risorse umane, finanziarie e strumentali disponibili a legislazione vigente e comunque senza nuovi o maggiori oneri per la finanza pubblica. Nel settembre 2018 l'Istituto superiore di sanità ha ufficializzato l'obiettivo di redigere le linee guida sul disturbo dello spettro autistico finalizzate a supportare i professionisti sanitari nella definizione del percorso diagnostico e terapeutico più appropriato ed a creare una rete di sostegno e assistenza per i familiari e caregiver nella presa in carico integrata del minore, che deve coinvolgere l'intero contesto di vita (famiglia, scuola, luoghi di aggregazione, servizi territoriali sociali e sociosanitari), al fine di offrire un insieme di risposte mirate agli specifici bisogni individuali di natura abilitativa ed educativa e garantire altresì livelli omogenei di presa in carico e trattamento su tutto il territorio nazionale. In conclusione, con la nostra mozione chiediamo al Governo: di attivarsi per l'istituzione di una rete scientifica ed epidemiologica, anche in raccordo con analoghe esperienze in ambito europeo o internazionale, al fine di promuovere studi e ricerche finalizzate a raccogliere dati di prevalenza nazionale aggiornati e a censire le buone pratiche terapeutiche ed educative a questo dedicate; di definire, in attuazione dell'intesa sancita in sede di Conferenza unificata del 10 maggio 2018 nell'ambito della stipula del nuovo Patto per la salute 2019-2021, un sistema di valutazione secondo indicatori oggettivi e misurabili di garanzia del puntuale adempimento delle linee di indirizzo su tutto il territorio nazionale, a valere come obiettivo strategico del nostro Servizio sanitario nazionale, per la promozione ed il miglioramento della qualità e dell'appropriatezza degli interventi assistenziali nei disturbi dello spettro autistico con uno specifico riconoscimento dello 0,5 per cento delle maggiori risorse vincolate, ad ogni conseguente effetto all'esito del prescritto monitoraggio del Comitato permanente per la verifica dell'erogazione dei LEA, deducendone le coerenti previsioni nella suddetta adottanda intesa, in sede di Conferenza permanente per i rapporti tra lo Stato, le Regioni e le Province autonome di Trento e Bolzano. Chiediamo inoltre di perfezionare, per il tramite dell'Istituto superiore di sanità, l'elaborazione delle linee guida sul trattamento dei disturbi dello spettro autistico in tutte le età della vita, ai sensi di quanto previsto dalla legge n. 134 del 2015 e del decreto ministeriale 30 dicembre 2016, entro e non oltre un anno dalla data di approvazione del presente atto di indirizzo, con obbligo di conforme rendiconto in relazione annuale al Parlamento.
2019-04-16	FI	MinutoAnnaCarmela	Avviandomi a concludere, credo semplicemente che occorra una cura liberale, fatta di investimenti mirati allo sviluppo della competitività, delle infrastrutture e soprattutto, signori, della sanità. Non abbandonate il Mezzogiorno, la sanità ha seri problemi. La gente non sa dove curarsi e io, ogni volta che prendo la parola, non faccio altro che parlarvi della sanità: intervenite.
2019-04-16	FI	ModenaFiammetta	Signor Presidente, ho chiesto di intervenire a fine seduta perché vorrei far presente quello che sta accadendo nella mia Regione. È una questione che non voglio toccare dal punto di vista degli atti e delle azioni che vengono poste in essere dalla magistratura. Voglio tuttavia parlarne perché il popolo dell'Umbria è estremamente scosso in questo momento ed è un popolo che ha scoperto con shock quello che si è sempre saputo e che è sempre stato oggetto di tante battaglie. Devo dire che forse ci sono state delle generazioni che hanno combattuto queste battaglie; ma sono comunque scioccanti le cose riportate dalla stampa. È soprattutto scioccante (perché ha girato dappertutto) vedere raffigurato nero su bianco, nelle ordinanze e nei provvedimenti, un sistema in base al quale l'accesso ai concorsi pubblici della sanità era nella sostanza ingessato e soprattutto frutto di un accordo di carattere e di natura politici. Vorrei parlarne perché credo sia giusto, in un momento come questo, mandare alcuni messaggi. Un messaggio a cui tengo molto riguarda il fatto che quanto accaduto non deve mai comunque far ritenere ai nostri ragazzi, alle persone che hanno bisogno di lavorare e alle persone che si sono trovate tante volte davanti a un muro che non esista una strada attraverso la quale i risultati si raggiungono con il merito. Questa è un'idea che credo sia giusto far transitare, quantomeno per riprendersi dallo shock di quello che si è visto e di quello che si è letto. È giusto anche pensare che le persone che operano all'interno delle strutture sanitarie, al di là dei singoli casi che ci potranno essere o meno, siano comunque al di sopra di tutte le vicende legate o connesse all'esercizio del potere politico, perché ovviamente parliamo di situazioni dove le persone si vanno a curare (noi paghiamo le tasse per avere la copertura della sanità pubblica). Da questo punto di vista, io credo che sia giusto tutelare in prospettiva coloro i quali operano ogni giorno, sempre e comunque, nell'interesse dei nostri malati e tranquillizzare la struttura e tutti coloro che svolgono questo mestiere per le persone che stanno male. PRESIDENTE. Devo invitarla a concludere, senatrice Modena. MODENA (FI-BP). Ho finito. Il terzo messaggio è che in questi giorni è come se si fosse consumata la vita di persone che per anni hanno fatto delle battaglie contro un sistema di cui parlavano, ma che non si era mai visto concretamente in azione. Mi auguro che giovani, ragazzi, persone nuove e persone che hanno voglia di fare possano cancellare questo tipo di sistema e ridare un'aria di alternanza e di libertà alla Regione che ho l'onore di rappresentare.
2019-04-18	FI	PichettoFratinGilberto	Il Governo e questo Parlamento devono rendersi conto che abbiamo un Sistema sanitario nazionale che non regge più e che rischia di diventare una sanità solo per ricchi e raccomandati, devono capire che le famiglie sono massacrate dalle tasse e dalle tariffe, che le imprese, con il cuneo fiscale attuale, hanno costi sempre più alti mentre, dall'altra parte, i salari sono sempre più bassi.
2019-04-18	FI	SiclariMarco	Ad oggi, nel 2019, siamo costretti a prendere atto soltanto dei fallimenti economici e finanziari e delle vostre misure, dei vostri spot. La quota 100 sta provocando la fuga di molti dipendenti dagli enti locali e anche e soprattutto dalla sanità, già in ginocchio perché sotto organico e nel DEF non è previsto alcun aumento del Fondo sanitario per sbloccare il turnover. La flat tax è rivolta a una platea ridottissima, perché si rivolge soltanto a chi fattura meno di 65.000 euro. Cosa diciamo a tutti coloro che oggi non lavorano, a tutti quei medici, parlando di sanità? Sono oltre 30.000 gli specialisti, che hanno studiato più di 25 anni e che non hanno un lavoro: cosa diciamo loro, che non sblocchiamo il turnover ? Fate la domanda per avere il reddito di cittadinanza? È questo ciò che propone il Governo? Oltretutto, il reddito di cittadinanza inizia a smascherare la propria natura: gli stessi cittadini postano sui social l'elemosina di Stato, i 20, 30, 40 euro di reddito ottenuti dopo che sono stati ammessi al beneficio, cioè hanno avuto la triste sorpresa di apprendere che l'importo del sussidio è di poche decine di euro. Di sussidio, infatti, si tratta e non, come avete detto e stradetto, di una misura per abbattere la povertà: non si abbatte la povertà con questo reddito di cittadinanza!
2019-04-18	FI	SiclariMarco	Colleghi, il Paese ha bisogno che si affrontino i temi del lavoro, dell'impresa, del Sud, delle infrastrutture, della sanità, del welfare, ma in maniera seria e concreta. Voi colleghi del MoVimento 5 Stelle, avete le competenze più importanti in seno al Governo: il lavoro, lo sviluppo economico, le infrastrutture, la salute e il Sud; permettetemi di dire che avete preso in giro noi meridionali, perché avete creato un Ministero che, oltre a non avere il portafoglio, non ha prodotto alcun progetto di investimento al Sud. E ancora oggi venite a riunirvi, come Consiglio dei ministri, a Reggio Calabria, ma per annunciare cosa? Che avete partorito il topolino dalla montagna, mentre la gente muore, perché non ha assistenza sanitaria e continuerà a non averla per il decreto-legge salute che è stato proposto oggi in Consiglio dei ministri? La Calabria è una terra commissariata da 12 anni e lo sarà per i prossimi 10, secondo quanto stabilito dal decreto-legge. Per non parlare del fallimento assoluto della politica sanitaria nazionale. Per l'anno corrente ci preoccupa che per la spesa sanitaria si prevedano 118 miliardi di euro, un aumento di soli 2,5 miliardi rispetto all'anno precedente, quando nella legge di bilancio ne avete previsto soltanto uno: dove prendere il miliardo e mezzo che avete aggiunto? Per gli anni successivi ci preoccupano le revisioni al ribasso del PIL rispetto a quanto avete preventivato sei mesi fa, quando avevate previsto un aumento del 3,1 per cento nel 2019 e invece siete precipitati a oltre la metà, cioè all'1,2 per cento; avevate previsto il 3,5 per cento nel 2020 e siete scesi al 2,6 per cento; per il 2021 avevate previsto il 3,1 per cento e siete scesi al 2,5 per cento. Ci preoccupa ancora il fatto che la spesa sanitaria resti inferiore all'inflazione. Anche se le vostre stime fossero corrette, la spesa sanitaria non potrà nemmeno coprire l'aumento dei prezzi, sia perché cresce meno del PIL nominale, sia perché l'indice dei prezzi del settore sanitario è superiore all'indice generale dei prezzi al consumo. Insomma, per i prossimi anni in Italia non avremo la sanità garantita, secondo i numeri presentati nel DEF. Ci preoccupa il rapporto della spesa sanitaria con il PIL indicato nel DEF, perché rimane identico al 2018, mentre addirittura si prevede una diminuzione gravissima che lo porta al 6,4 per cento nel 2022. In conclusione, permettetemi di dire che è ancora più grave l'ipotesi di utilizzo della clausola di salvaguardia dell'aumento dell'IVA: ciò significa usare parte della spesa sanitaria, oggi destinata all'assistenza sanitaria, per pagare l'aumento dell'IVA e non le prestazioni che già mancano, come dimostrano le lunghe liste d'attesa. La vostra politica economica ci dice che se hai bisogno di curarti o hai i soldi o muori; che se vuoi avere un lavoro o vai all'estero o vieni mortificato da poche decine di euro; che se hai un'impresa o ipotechi tutto con le banche, sperando che il prossimo DEF preveda una vera e propria flat tax, oppure vendi la tua azienda per pagare i debiti. Questa è l'Italia che avete disegnato nel vostro DEF: se non siete in grado di affrontare i problemi chiave dell'Italia in maniera seria e concreta, lasciate il Governo, lasciateci liberi, lasciate liberi gli italiani.
2019-04-18	FI	SiclariMarco	Signor Presidente, Vice Ministro, colleghi, nel Documento economico-finanziario del 2018 avevo dichiarato, nella mia prima esperienza parlamentare, il mio dispiacere, come italiano, nel prendere atto della lontananza del DEF rispetto ai veri problemi del Paese. Oggi, che discutiamo del DEF del 2019, non solo sento un dispiacere maggiore rispetto ad allora, ma sento di dover affermare che state mettendo in atto verso gli italiani e verso il nostro Paese un vero e proprio bluff politico istituzionalizzato. Questo DEF, colleghi, è sostanzialmente inutile per il nostro Paese, perché è privo di contenuti reali. Dice poco sulla sanità, non vi è traccia sulla rendicontazione della quota 100 e del reddito di cittadinanza, utile a comprendere se gli impegni di spesa vengono rispettati. Non vi è traccia delle grandi opere, della TAV, necessarie per rendere competitivo il nostro Paese e creare occupazione. L'unica certezza riportata virgolettata nel DEF è l'aumento delle accise dell'IVA che possono scattare dal 22 per cento al 25,5 per cento.
2019-04-18	PD	MisianiAntonio	I numeri del DEF certificano il fallimento della politica economica del Governo. Il 27 settembre, quando è stata presentata la Nota di aggiornamento, prevedevate una crescita dell'1,5 per cento. Tre mesi dopo il Governo ha ridimensionato le sue previsioni all'1 per cento e oggi leggiamo nel DEF che la crescita tendenziale quest'anno sarà dello 0,1 per cento e quella programmatica dello 0,2. Non è crescita; è stagnazione. Dalla metà del 2018 l'Italia ha perso 116.000 posti di lavoro e nel 2019 l'Italia sarà ultima per crescita tra i 39 Paesi avanzati. Siamo l'anello debole dell'Europa. Nel 2019 peggiora, rispetto alle previsioni di tre mesi fa, il deficit (che sale al 2,4 per cento); peggiora il debito: era stimato al 130,7 per cento e toccherà, secondo i numeri del Governo, il 132,6 per cento. È il record dal 1924 ed è una stima ottimistica perché incorpora privatizzazioni per un punto di PIL che non verranno mai fatte. Peggiora la disoccupazione: doveva attestarsi al 10,3 per cento e toccherà l'11 per cento. Certo, pesa la congiuntura internazionale su queste previsioni, la guerra commerciale tra Stati Uniti e Cina, il rallentamento della zona euro, la frenata della Germania; molto, però, è dovuto a fattori nazionali. Ce lo hanno spiegato la Banca d'Italia, l'Ufficio parlamentare di bilancio e tutte le forze economiche e sociali che abbiamo udito. L'Italia, signor Presidente, cresce meno della zona euro da più di vent'anni. Quel gap di crescita, però, si era progressivamente ridotto ed era sceso a 0,7 punti nel 2017. Dal 2018 ha ripreso a crescere e quest'anno tornerà ad 1,1 o 1,2 punti percentuali. Questo è accaduto perché è crollata la fiducia dei consumatori, delle imprese e dei risparmiatori nei confronti del nostro Paese e quando crolla la fiducia si bloccano gli investimenti, si rinviano gli acquisti di beni durevoli e si tirano i remi in barca, in attesa di tempi migliori. Il motivo principale del crollo della fiducia è dato dall'incertezza politica e dai dubbi degli operatori economici sulle intenzioni di fondo del Governo e della maggioranza. Signor Presidente, lo spread è il termometro finanziario della crisi di fiducia nel nostro Paese. Prima delle elezioni era inferiore a 130 punti, nei momenti più tesi dello scontro con la Commissione europea ha superato i 300 punti e da settimane è stabilmente superiore a 250 punti. Si tratta di una vera e propria stretta monetaria, che ci siamo autoimposti e che sta costando carissima al nostro Paese, in termini di maggiori interessi, che la Banca d'Italia ha quantificato in 1,5 miliardi di euro in più per quest'anno, in 3,5 miliardi di euro in più nel 2020 e in 6 miliardi di euro in più nel 2021 e che ci sta costando cara in termini di mancata crescita, con una riduzione di 0,7 punti nel triennio, sempre secondo la Banca d'Italia. Badate che questa situazione è figlia di una politica economica sbagliata e di una legge di bilancio, che ha concentrato tutte le risorse disponibili su due misure - quota 100 e reddito di cittadinanza - che costeranno 44 miliardi di euro in tre anni e 125 miliardi di euro in dieci anni. Sono due interventi finanziati in deficit, sottoscrivendo a nome di tutti gli italiani la maxicambiale degli aumenti IVA dal 2020 in avanti. Intendiamoci: rafforzare le misure contro la povertà era necessario in questo Paese e lo si poteva fare potenziando quello che c'era, ovvero il reddito di inclusione, evitando di ripartire da zero, ma avete fatto una scelta diversa. Ampliare i margini di flessibilità del sistema pensionistico era sicuramente opportuno. Lo si doveva fare in modo strutturale, però, non per tre anni, magari spendendo meno, ma concentrando le risorse sulle categorie più fragili e sui lavori usuranti, introducendo una pensione di garanzia per i giovani, andando avanti sulla strada avviata dal precedente Governo. Avete fatto le vostre scelte, avete impegnato soldi che il Paese non aveva e avete caricato di debiti le generazioni future. Lo avete fatto, sapendo che non ce lo potevamo permettere e azzerando ogni margine di manovra per le politiche di sviluppo. Avete guardato al presente, alle prossime elezioni, ma così facendo avete drasticamente ridotto i margini di intervento per il futuro. La vostra legge di bilancio ha ridotto le risorse per gli investimenti pubblici, ha smantellato gli incentivi per gli investimenti privati, ha aumentato la pressione fiscale sulle imprese. Avete bloccato i grandi progetti infrastrutturali, avete archiviato la revisione della spesa e non avete messo un euro in più sulla scuola e sulla ricerca. Non avete messo soldi sul futuro, ma avete badato soltanto alle immediate scadenze elettorali. Questi errori li stiamo pagando oggi, con un rallentamento nettamente superiore a quello che sta avvenendo negli altri Paesi avanzati. Signor Presidente, l'aspetto più preoccupante di questo DEF, però, riguarda il futuro e la prospettiva del Paese. Il quadro programmatico per il triennio 2020-2022 è sconfortante, con una crescita sistematicamente inferiore all'uno per cento annuo, ovvero la metà di quanto il Paese cresceva con i da voi tanto vituperati Governi Renzi e Gentiloni Silveri. GARAVAGLIA , vice ministro dell'economia e delle finanze. E Monti! MISIANI (PD). Nel 2020 è previsto un aumento della disoccupazione e sono previsti in peggioramento i conti pubblici, con stime - lo ripeto - che sono peraltro ottimistiche, perché incorporano privatizzazioni che non farete e un azzeramento dell'effetto palla di neve sul debito, che non abbiamo mai registrato negli ultimi dieci anni e quindi verificheremo se effettivamente ci sarà. Per questi motivi consideriamo il DEF al nostro esame una dichiarazione di impotenza, perché il Governo non ha una strategia, non ha una visione di politica economica e non ha un orizzonte temporale che vada al di là delle prossime elezioni europee. Vi siete chiusi in una dimensione di campagna elettorale permanente, ma così facendo avete rinunciato ad ogni ambizione di promuovere un nuovo modello di sviluppo sostenibile dal punto di vista ambientale e sociale. E sull'ambiente, il vostro DEF, che incorpora un piano energia e clima ben poco ambizioso, gioca al ribasso; Lo fa sugli obiettivi di riduzione delle emissioni, sulle fonti rinnovabili, sullo sviluppo dell'energia solare e soprattutto non mette soldi sull'obiettivo dello sviluppo sostenibile. Il vostro DEF parla di mobilità sostenibile, certo, ma poi taglia 300 milioni di euro al trasporto pubblico locale, mettendo a rischio un servizio essenziale per i cittadini e andando nella direzione esattamente opposta a quella dello sviluppo e della mobilità sostenibile che pure declamate nel DEF. Questa è la situazione, signor Presidente. Il Governo non ha una politica economica e non ha la più pallida idea di come impostare la manovra di bilancio del 2020. L'UPB ha fatto due conti sui soldi che servono: 25 miliardi nel 2020, 36 nel 2021 e 45 nel 2022 solo per lasciare le cose come stanno. Sono 106 miliardi in tre anni che dovete trovare solo per non aumentare la pressione fiscale e non fare altro. È uno scenario drammatico quello che abbiamo di fronte, è come scalare l'Everest con le mani legate dietro la schiena ed è questa difficoltà che spiega la scelta del ministro Tria nel DEF di confermare l'aumento dell'IVA previsto dalla legislazione vigente. Quello che avete scritto, infatti, non è una mera formula lessicale. Nel DEF 2017 - l'ultimo programmatico dei Governi del centrosinistra - noi avevamo scritto delle cose chiare; avevamo scritto nero su bianco: «si prevede la disattivazione delle clausole di salvaguardia». Voi scrivete una cosa diversa, ovvero che la legislazione vigente in materia fiscale viene confermata nell'attesa di definire misure alternative: lo scrivete tre volte (a pagina 7, a pagina 39 e a pagina 48). Chi ha orecchie per intendere intenda, signor Presidente. Queste parole vogliono dire un'operazione verità (meglio tardi che mai): vogliono dire che l'IVA aumenterà fino a prova contraria, fino alla definizione di misure alternative che il vostro Governo non ha la più pallida idea di come definire. Questo è il punto che è emerso nel audizione del ministro Tria. C'è anche una seconda certezza, al di là delle chiacchiere dei due Vice Premier: il taglio da subito di due miliardi di euro che avevate accantonato nella legge di bilancio. Lì dentro, signor Presidente, ci sono i 300 milioni di euro per il trasporto pubblico, ma ci sono anche 100 milioni di euro per l'università, per il diritto allo studio e per la ricerca, che tagliate subito, al di là dei proclami del Documento di economia e finanza. È inammissibile che questo Governo da una parte discuta di come ridurre le tasse a chi sta meglio con la flat tax e poi tagli i fondi per il trasporto pubblico e progetti di aumentare l'IVA. Questa è la cifra di fondo del Documento di economia e finanza: la reticenza, la rinuncia e l'attendismo nell'attesa di improbabili tempi migliori. Bisogna cambiare rotta, signor Presidente, e noi nella nostra risoluzione indichiamo alcune proposte nell'immediato e nel medio termine. Proponiamo di fare chiarezza sull'IVA (no all'aumento dell'IVA senza se e senza ma, perché è una misura depressiva e regressiva che colpisce il ceto medio e i ceti più deboli), di rimettere il debito pubblico su un sentiero discendente (altrimenti rischiamo grosso), di spendere le risorse già stanziate (220 miliardi) per gli investimenti pubblici. Proponiamo inoltre, nel medio periodo, di trovare risorse per la scuola, per la sanità, per le urgenze vere di questo Paese, per il taglio del cuneo fiscale, facendo quello che finora non avete fatto: la revisione della spesa, le agevolazioni fiscali, i sussidi ambientalmente dannosi. Lo dico nel giorno in cui Greta Thunberg ha parlato al Senato della Repubblica: con sedici miliardi di euro noi finanziamo le fonti fossili, che danneggiano il clima del nostro pianeta e che voi non avete ancora avuto il coraggio di tagliare. Noi vi proponiamo di intervenire su questi punti e ci auguriamo che su di essi il Senato possa discutere con un dibattito costruttivo, lontano dalle demagogie e, una volta tanto, mettendo al centro l'interesse generale del Paese.
2019-04-29	FI	RizzottiMaria	Signor Presidente, colleghi, nel resto del mondo la donazione di cadaveri a scopo scientifico è assolutamente normale, mentre in Italia rimane oggi ancora estremamente rara. Poco pubblicizzata e indietro di quasi cento anni da un punto di vista legislativo, questa forma, che vorrei chiarire essere di altruismo civico al pari delle donazioni di organi e di sangue, è invece di importanza fondamentale per la ricerca e per la pratica medica. Le università che hanno attivato progetti di donazione, sebbene la pratica della dissezione dei cadaveri sia ritenuta indispensabile per tutta la medicina e soprattutto per noi chirurghi, sono veramente poche e il vuoto normativo a livello nazionale è dovuto anche alla scarsa sensibilità sul tema e, quindi, al numero bassissimo di donazioni negli ultimi decenni. Non voglio ricordare la data a seguito della quale ciò si è determinato perché, con un altro tipo di legge, c'è stato un momento in cui c'erano purtroppo cadaveri senza nome, disconosciuti, su cui si potevano fare esercitazioni. Ricordo con grande emozione il primo giorno in sala settoria, dove mi insegnarono veramente i primi elementi. Erano gli anni Settanta; poi, a poco a poco, non si fece più nulla. A tale riguardo va dato merito all'Università di Torino e all'Università di Bologna perché in questo senso si sono sempre distinte con unicità e direi che forse hanno aperto il varco a questo disegno di legge che, come è stato detto dai colleghi, per tre legislature abbiamo cercato di portare avanti e finalmente siamo arrivati alla sua votazione. D'altra parte, se l' iter non è stato portato a compimento precedentemente non è stato a causa di una mancata volontà politica di trovare una soluzione, ma per motivi diversi e contrastanti. Sappiamo che il progresso tecnologico consente certamente ormai di far fronte a esigenze formative, e anche in questo caso dipende da quello che le università possono mettere a disposizione, dal punto di vista tecnologico, agli studenti: un manichino non basta. La medicina è una scienza che richiede precise conoscenze teoriche e pratiche e spesso studenti, medici, specialisti e ricercatori chiedono di migliorare, hanno bisogno di migliorare e approfondire la loro formazione e le loro conoscenze attraverso corsi di formazione in anatomia umana. Molti di questi medici, compresa me stessa, sono stati all'estero (in Olanda, in Svezia) a fare corsi molto costosi per poter praticare coscientemente la nostra professione di chirurgia. Per potenziare tale attività anche nel nostro Paese, occorre una presa di coscienza circa la necessità di promuovere la donazione scientifica. Questa è una donazione liberale, che avviene secondo precise procedure giuridiche, nel pieno rispetto della volontà individuale, soprattutto da un punto di vista etico e religioso. Certo, l'opinione pubblica potrebbe dividersi su tale argomento: da un lato, vi è l'assenso unanime di chirurghi e medici legali; dall'altro, vi sono associazioni che potrebbero considerare irriverente, forse macabro, questo provvedimento, che forse è il motivo per cui ci sono voluti così tanti anni per raggiungere il risultato. Vorrei dire a tutti coloro che sono contro questo genere di donazione che la decisione potrà essere presa in vita dall'interessato attraverso la manifestazione del consenso, molto dettagliata nell'articolo 3 del disegno di legge; quindi, come già avviene per la donazione degli organi, perché non considerare una tale decisione come il rispetto di una libertà individuale? Il testo approvato dalla Commissione ha avuto, come è stato detto, un unanime riconoscimento, considerato che, oltre ad aver recepito le indicazioni di altri testi - io stessa avevo presentato un disegno di legge proprio all'inizio della legislatura - abbiamo apportato molti miglioramenti nella fase emendativa chiarendo anche gli ultimi dubbi sorti soprattutto dal punto di vista della copertura economica per le spese che gli enti preposti all'accoglienza dei corpi avrebbero dovuto sostenere nella fase doverosa di restituzione dei corpi ai familiari. Annuncio il voto favorevole del Gruppo Forza Italia al provvedimento: lo dobbiamo allo sviluppo della ricerca e della scienza e alle generazioni del futuro che meritano un grande progresso medico anche nel nostro Paese. Ricordiamoci che la sanità va sostenuta mettendoci anche un po' di soldi - anziché continuare a tagliare - nella formazione e nei medici.
2019-04-29	LN	MarinRaffaellaFiormaria	Signor Presidente, signori del Governo, colleghi senatori, con il disegno di legge appena discusso si intende regolamentare legislativamente, e promuovere di conseguenza, le donazioni del corpo post mortem, la cui tipizzazione giuridica e procedurale è stata ampiamente illustrata dal relatore. È questo un provvedimento a cui non possiamo far mancare il nostro voto favorevole, sia perché approvato all'unanimità dalla 12ᵃ Commissione, sia perché favorisce formazione e ricerca, di cui siamo convinti sostenitori, posto che solo con una didattica vocata al concreto apprendimento e una ricerca finalizzata si possono ottenere risultati di cui le future generazioni potranno beneficiare, per una sempre migliore pratica clinica, con un occhio attento anche ai conti, per salvaguardare il principio dell'universalità delle cure, che rappresenta un postulato non negoziabile in questa legislatura, atteso che, con la sussidiarietà, negli ultimi anni, si è perso un po' di vista il concetto che la sanità (in quanto bene pubblico inalienabile) deve avere una forte governance istituzionale in punto di programmazione, acquisto e controllo. Come abbiamo avuto modo di confermare in sede redigente, la nuova disciplina - in sostituzione e abrogativa di quanto previsto in materia dal testo unico delle leggi sull'istruzione superiore, di cui al regio decreto n. 1592 del 31 agosto 1933 - dovrà trovare puntuale e tempestiva declinazione attuativa nel previsto regolamento governativo, su proposta del Ministro della salute, di concerto con il Ministro dell'interno e con il Ministro dell'istruzione, dell'università e della ricerca, sancendo intesa in sede di Conferenza Stato-Regioni, allo scopo di semplificare e modulare al meglio le indicazioni di dettaglio per razionalizzare e ottimizzare tutti gli aspetti gestionali utili a garantire il migliore perseguimento delle finalità di studio, di formazione e di ricerca scientifica cui il sistema di donazione de quo è strumentale. Ciò è tanto più importante quanto più si considera che, in relazione alle diverse competenze, vi è la necessità di prevedere forme di adeguato coinvolgimento delle Regioni, in attuazione del principio di leale collaborazione e, in particolare, attraverso il sistema delle Conferenze. Il provvedimento, infatti, è riconducibile in alcune parti alla materia di competenza legislativa esclusiva statale e per altre, invece, risulta riconducibile alle materie di legislazione concorrente. Poteva sicuramente essere fatto di più in tema di formazione, ma quanto deliberato dalla 12ᵃ Commissione rappresenta comunque l'inizio di un percorso atteso da tempo dagli studiosi e dagli operatori del settore, che potranno così iniziare, grazie a questo provvedimento, una nuova fase decisamente innovativa. Vorrei ricordare, infine, che il provvedimento non comporta nuovi o maggiori oneri a carico della finanza pubblica. Le amministrazioni pubbliche interessate provvederanno alla sua attuazione con le risorse umane, finanziarie e strumentali disponibili a legislazione vigente. Ringrazio tutti i colleghi di maggioranza e di opposizione per il lavoro che è stato fatto e, in particolare, per l'approvazione all'unanimità del provvedimento da parte della 12ᵃ Commissione, che ha lavorato unita per il raggiungimento dell'obiettivo. È questo, come ho detto, un provvedimento al quale sentiamo di dare convintamente il nostro voto favorevole, perché è in grado di implementare formazione e ricerca, di cui siamo ferventi sostenitori. Esprimo, quindi, il voto favorevole del Gruppo Lega-Salvini Premier-Partito Sardo d'Azione.
2019-04-29	M5S	PisaniGiuseppe	Signor Presidente, colleghe senatrici, colleghi senatori, signor rappresentante del Governo, il presente disegno di legge, recante norme in materia di disposizione del proprio corpo e dei tessuti post mortem, prevede la donazione, a strutture sanitarie preposte, del proprio corpo dopo la morte e scaturisce dalla necessità di regolamentare la dissezione dei cadaveri a fini di studio, di formazione e di ricerca scientifica, pratica indispensabile per tutta la medicina e soprattutto per l'esercizio della chirurgia. Per gli studenti di medicina e chirurgia è molto importante fare pratica di dissezione sul corpo umano ai fini di un corretto apprendimento dell'anatomia della specie umana, così come lo è anche per i medici in formazione specialistica, prevalentemente nelle branche chirurgiche; lo studio sul cadavere è di fondamentale importanza in campo chirurgico, sia per la pratica corrente che per la messa a punto di interventi particolarmente complessi, che, ancora, per la sperimentazione di nuovi approcci medici, di nuove tecniche chirurgiche ed anche di nuove tecnologie. In atto, nel nostro Paese, il numero di donazioni del cadavere è limitatissimo perché la normativa vigente non è del tutto chiara né esaustiva, in quanto non tutela il principio di autodeterminazione dell'individuo e delle conseguenti modalità attuative fino al momento del decesso, né disciplina il percorso della donazione dal soggetto donatore alla struttura competente fruitrice; ciò, di fatto, impedisce la realizzazione di una rete logistica e la programmazione di studi e ricerche su organi da cadavere. Per colmare questa lacuna e per venire incontro a tali esigenze, negli ultimi anni si sono succedute numerose iniziative parlamentari sollecitate da istituzioni scientifiche, universitarie e associative, che hanno tentato di dare una definizione normativa alla libera scelta dei cittadini in relazione all'utilizzo del proprio corpo dopo la morte e alla fruizione scientifico-didattica dello stesso nei centri competenti. Nella XVII legislatura sono stati presentati diversi disegni di legge sulla disposizione del proprio corpo e dei tessuti post mortem a fini di studio e ricerca scientifica; nel mese di giugno 2014 è stato approvato dalla XII Commissione (affari sociali) della Camera dei deputati un testo unificato, poi concluso in sede legislativa. Il provvedimento è stato poi trasmesso al Senato ed è rimasto all'esame della 12ᵃ Commissione (igiene e sanità) senza, tuttavia, essere approvato. L'obiettivo che si intende raggiungere con il presente disegno di legge è quindi quello di dare ai cittadini, nel pieno rispetto della legge, la possibilità di donare il proprio corpo affinché possa essere utilizzato per fini di alto valore etico ed umano, concorrendo così al miglioramento della scienza medica attraverso la ricerca e la formazione su un modello umano. Il testo in esame si compone di dieci articoli. L'articolo 1 disciplina la donazione del corpo post mortem a fini di studio, di formazione e di ricerca scientifica; si prevede che l'utilizzo del corpo umano o dei tessuti post mortem sia informato ai principi di solidarietà e proporzionalità sia disciplinato secondo modalità tali da assicurare il rispetto del corpo umano. L'articolo 2 dispone in merito alla promozione dell'informazione ai cittadini. Il Ministro della salute promuove iniziative di informazione dirette a diffondere tra i cittadini la conoscenza delle disposizioni della presente legge. Le Regioni e le Aziende sanitarie locali adottano iniziative volte a diffondere tra i medici di medicina generale, i pediatri di libera scelta, i medici delle strutture sanitarie pubbliche e private, gli esercenti le professioni sanitarie la conoscenza delle disposizioni della presente legge, nonché a diffondere la stessa tra i cittadini, attraverso idonea pubblicizzazione presso le amministrazioni comunali ed anche attraverso le organizzazioni di volontariato. L'articolo 3 stabilisce che l'atto di disposizione del proprio corpo o dei tessuti post mortem avvenga mediante una dichiarazione di consenso all'utilizzo dei medesimi redatta nelle forme previste dall'articolo 4, comma 6, della legge 22 dicembre 2017, n. 219, concernente le norme in materia di consenso informato e di disposizioni anticipate di trattamento. La dichiarazione è consegnata all'azienda sanitaria di appartenenza cui spetta l'obbligo di conservarla e di trasmetterne telematicamente i contenuti informativi alla banca dati di cui al comma 418 dell'articolo 1 della legge 27 dicembre 2017, n. 205. Il disponente, nella dichiarazione di cui al comma 1, indica una persona di sua fiducia, cui spetta l'onere di comunicare l'esistenza del consenso specifico al medico che accerta il decesso. Nella stessa dichiarazione il disponente può indicare un sostituto del fiduciario che ne svolga il ruolo in caso di morte o di sopravvenuta incapacità di questi. L'incarico del fiduciario, nonché del suo sostituto, può essere revocato dal disponente in qualsiasi momento con le stesse modalità previste per la nomina e senza obbligo di motivazione. Il disponente può revocare il consenso in qualsiasi momento. La revoca deve essere comunicata all'azienda sanitaria di appartenenza. Nei casi in cui ragioni di emergenza ed urgenza impedissero di procedere alla revoca del consenso già manifestato, essa può essere espressa con dichiarazione verbale raccolta o videoregistrata da un medico, con l'assistenza di due testimoni. Per i minori di età il consenso all'utilizzo del corpo o dei tessuti post mortem deve essere manifestato da entrambi i genitori esercenti la responsabilità genitoriale, ovvero dai tutori o dai soggetti affidatari ai sensi della legge 4 maggio 1983, n. 184. L'articolo 4 disciplina i centri di riferimento. Il Ministro della salute, di concerto con il Ministro dell'istruzione, dell'università e della ricerca, previa intesa in sede di Conferenza permanente per i rapporti tra lo Stato, le Regioni e le Province autonome di Trento e di Bolzano, individua le strutture universitarie, le aziende ospedaliere di alta specialità e gli Istituti di ricovero e cura a carattere scientifico (IRCCS) da utilizzare quali centri di riferimento per la conservazione e l'utilizzazione dei corpi dei defunti ai fini di cui alla presente legge. L'articolo 5 reca l'istituzione dell'elenco nazionale dei centri di riferimento individuati ai sensi dell'articolo 4 per la conservazione e l'utilizzazione dei corpi dei defunti. L'elenco, consultabile sul sito Internet del Ministero della salute, deve essere aggiornato tempestivamente in modo da consentire al medico che accerta il decesso l'individuazione del centro di riferimento competente per territorio. L'articolo 6 reca la restituzione del corpo del defunto. I centri di riferimento individuati sono tenuti a restituire il corpo stesso alla famiglia in condizioni dignitose entro dodici mesi dalla data della consegna. Gli oneri per il trasporto del corpo dal momento del decesso fino alla sua restituzione, le spese relative alla tumulazione, nonché le spese per l'eventuale cremazione sono a carico dei centri di riferimento. L'articolo 7 reca la disciplina delle donazioni di denaro a fini di studio, di formazione e di ricerca. L'utilizzo del corpo umano, di parti di esso o dei tessuti post mortem non può avere fini di lucro. Eventuali donazioni di denaro effettuate da privati a fini di studio, di formazione e di ricerca scientifica mediante uso dei corpi dei defunti o derivanti dalla finalizzazione di progetti di ricerca sono destinate alla gestione dei centri di riferimento individuati ai sensi dell'articolo 4. L'articolo 8 reca il Regolamento di attuazione. Entro tre mesi dalla data di entrata in vigore della presente legge, con regolamento da adottare ai sensi dell'articolo 17, comma 1, lettera b), della legge 23 agosto 1988, n. 400, su proposta del Ministro della salute, di concerto con il Ministro dell'interno e con il Ministro dell'istruzione, dell'università e della ricerca, previa intesa in sede di Conferenza permanente per i rapporti tra lo Stato, le Regioni e le Province autonome di Trento e di Bolzano, si provvede: a stabilire le modalità e i tempi, comunque non superiori a dodici mesi per la conservazione, per la richiesta, per il trasporto, per l'utilizzo e per la restituzione del corpo del defunto in condizioni dignitose alla famiglia da parte dei centri di riferimento; a prevedere disposizioni di raccordo con l'ordinamento dello stato civile disciplinato dal Regolamento di cui al decreto del Presidente della Repubblica 3 novembre 2000, n. 396. L'articolo 9 prevede che dall'attuazione della presente legge non debbano derivare nuovi o maggiori oneri a carico della finanza pubblica. L'articolo 10 abroga una disposizione vigente incompatibile con la disciplina introdotta e, in particolare, l'articolo 32 del testo unico delle leggi sull'istruzione superiore, di cui al regio decreto 31 agosto 1933, n. 1592.
2019-04-29	M5S	SileriPierpaolo	Allo stesso modo, devo ringraziare le senatrici Stabile e Rizzotti e il senatore Siclari di Forza Italia, le senatrici Bini e Boldrini e il senatore Collina del PD, il senatore Zaffini di Fratelli d'Italia e il senatore Errani, diviso tra bilancio e sanità.
2019-04-29	M5S	SileriPierpaolo	Il disegno di legge che stiamo per votare colma questo vuoto. Sono certo che migliorerà i programmi di donazione, ridurrà le perplessità suscitate dalla donazione del corpo e sarà un mezzo per favorire anche il superamento delle difficoltà culturali, oltre che logistiche. Un disegno di legge che mira ad evitare la sporadicità della donazione, l'occasionalità della stessa, che distrugge la formazione dei giovani medici e del personale sanitario. Formazione e ricerca sono i genitori della nostra sanità, che provvedono a mantenere alti gli standard dell'offerta di salute. Salute che circa due milioni di donne e uomini, costantemente e instancabilmente, garantiscono attraverso il Servizio sanitario nazionale. Non voglio parlare di costi o di risparmi. Dirvi che la diffusione di questa pratica potrebbe ridurre di circa un quarto i costi di istruzione per il personale sanitario sarebbe riduttivo per questo disegno di legge. Quanto vale un personale meglio formato? E una ricerca innovativa? Quanto valgono meno errori in sala operatoria? Quanto vale una vita in più? Quanto vale la gioia di un ricercatore, che può esplorare i sui limiti e svolgere la sua ricerca in Italia, senza dover emigrare all'estero? Potrei andare avanti così all'infinito, ma nessuno di noi può quantificare queste cifre. Una cosa è certa: formazione e ricerca creano salute e la salute è prodotto interno lordo. Vorrei concludere con due osservazioni specifiche, la prima delle quali è che non esiste un modello sperimentale animale sovrapponibile al modello umano. L'anatomia umana è unica e ha una modernità di ricerca e sviluppo immensa, a differenza dell'opinione comune, che la vuole statica e già ben esplorata, e si adegua alle nuove disponibilità e conoscenze in ambito clinico e soprattutto chirurgico. Sicuramente, avendo a disposizione un modello umano da donatore cadavere, in molti casi non sarà necessario sacrificare un animale per fare ricerca. Magari, in un futuro più o meno vicino, saranno disponibili programmi interattivi, che, attraverso la realtà virtuale, offriranno valide alternative per sopperire alla carenza di cadaveri o, ancor meglio, alternative all'uso di animali. È su questo aspetto che vorrei fare la mia seconda osservazione. Ho parlato dei molti vantaggi del disegno di legge al nostro esame, ma ho lasciato per ultima una considerazione, che rende incomparabile l'utilizzo del cadavere umano per fini didattico-scientifici. Sono sicuro che i molti medici e il personale sanitario presenti in Aula capiranno esattamente ciò che dico. La dissezione su cadavere rappresenta una esperienza forte e un coinvolgimento emotivo unico. All'inizio impaurisce, ma incide nelle conoscenze teoriche e pratiche, facilitando sì l'apprendimento, ma fornendo anche elementi preziosi per l'elaborazione personale dell'evento vissuto. Ricordo la mia prima volta in una sala settoria: un gruppo di studenti in silenzio - un silenzio particolare, visto che non eravamo pochi - la vista, l'aria che si respirava, il contatto con il corpo privo di vita, tutti sospesi tra sorpresa, voglia di imparare e dolore per quell'individuo morto. Pensavamo al suo vissuto interrotto, mentre il professore, che all'inizio non ascoltavamo, spiegava l'anatomia e ripercorreva la malattia e le cause della morte. Quello rimane un ricordo indelebile, vivo e costante, che promuoveva tutti gli aspetti etici ed esistenziali della professione sanitaria, il cui compito è proprio quello di intralciare quanto più possibile la morte e, quando inevitabile, di renderla meno dolorosa. Per concludere, vorrei ringraziare coloro che, fino ad oggi, hanno donato il proprio corpo e tutti coloro che in futuro lo faranno, con un gesto generoso e civico. Ringrazio inoltre i colleghi per avermi ascoltato e per ciò che tutti i senatori intervenuti hanno detto. Dichiaro quindi il voto favorevole del Gruppo MoVimento 5 Stelle e invito tutta l'Assemblea a replicare il voto unanime della Commissione.
2019-04-29	M5S	SileriPierpaolo	Tutti i componenti della Commissione igiene e sanità, con il loro costante lavoro e il contributo a schietto e costruttivo, hanno assicurato un'approvazione all'unanimità. Non posso non ringraziare i funzionari del Senato e tutti coloro che ci aiutano in Commissione.
2019-04-29	M5S	SileriPierpaolo	È questo il secondo disegno di legge di iniziativa parlamentare che viene approvato all'unanimità in Commissione, a dimostrazione che, quando si lavora per la sanità, non c'è colore politico.
2019-05-14	LN	PepePasquale	Avete parlato, tramite il segretario del Partito Democratico Zingaretti, di più sanità per tutti e sappiamo come è finita in Umbria per esempio
2019-05-15	M5S	RussoLoredana	Signor Presidente, onorevoli colleghi, membri del Governo, oggi siamo chiamati a discutere il disegno di legge avente in oggetto la conversione del decreto-legge recante disposizioni urgenti in materia di rilancio dei settori agricoli in crisi. Esso prevede, fra l'altro, fondi volti a migliorare la qualità dei prodotti suinicoli e il benessere animale nei relativi allevamenti. A tal fine, l'articolo 11- bis del decreto-legge in esame prevede l'istituzione di un Fondo nazionale per la suinicoltura, con una dotazione di 1 milione di euro per l'anno 2019 e di 4 milioni di euro per l'anno 2020. Per l'assegnazione delle suddette risorse, il decreto-legge oggi in discussione prevede che il Ministro delle politiche agricole alimentari, forestali e del turismo definisca, con decreto, di concerto con il Ministro dell'economia e delle finanze, e previa intesa in sede di Conferenza permanente Stato-Regioni, i criteri e le modalità di utilizzazione del Fondo, nell'ambito di un apposito piano. Per l'assegnazione delle suddette risorse, il disegno di legge oggi in discussione prevede che il Ministro delle politiche agricole alimentari, forestali e del turismo definisca, con decreto, di concerto con il Ministro dell'economia e delle finanze e previa intesa in sede di Conferenza permanente Stato-Regioni, i criteri e le modalità di utilizzazione del fondo, nell'ambito di un apposito piano. Il mio intervento mira a tutelare il rispetto del benessere animale, che deve essere perseguito soprattutto negli allevamenti intensivi dove è messo in serio pericolo. A tal fine mi auguro che l'ordine del giorno da me presentato possa trovare l'appoggio di questo Parlamento. Esso, infatti, mira ad impegnare il Governo affinché in fase di emanazione del suddetto decreto lo stesso rispetti il principio di legalità nella ripartizione e assegnazione del Fondo nazionale per la suinicoltura. Sì, cari colleghi, sembrano parole forti, quasi retoriche (legalità), ma non lo sono se riflettiamo sul fatto che alcune pratiche assolutamente vietate dalla normativa europea e nazionale sono tuttora utilizzate in numerosi allevamenti intensivi in tutta Italia. In particolare, per quanto riguarda la filiera suinicola, in data 8 marzo 2016, la Commissione europea ha adottato la raccomandazione n. 336 del 2016 relativa all'applicazione della direttiva n. 120 del 2008 del consiglio sulle norme per la protezione dei suini, con particolare riferimento alle misure per ridurre la necessità della caudectomia. La Corte dei conti europea, nella relazione speciale n. 31 del 2018 sul benessere degli animali, ha evidenziato come in alcuni settori permanevano debolezze connesse alle condizioni del bestiame presso gli allevamenti, con particolare riferimento all'abituale mozzamento della coda nei maialini, al mancato rispetto della normativa relativa al trasporto su lunghe distanze e il trasporto di animali non idonei, all'uso della deroga per la macellazione senza stordimento nonché a procedure di stordimento inadeguate. Infatti, negli allevamenti intensivi, in condizioni di vita animale stressante, se non viene fornito ai suini del materiale di arricchimento ambientale adeguato (come paglia o fieno) oppure se l'areazione non è ottimale o vi sono altri problemi relativi alla gestione dell'allevamento, i suini rivolgono la loro frustrazione sugli altri, mordendosi e anche mangiandosi tra di loro. Per questo la necessità di mozzare sistematicamente la coda dei maialini è molto spesso indice di problemi ambientali e di gestione dell'allevamento. Tant'è che la direttiva europea di protezione dei suini prevede la caudectomia come ultima ratio, e che prima di effettuarla è necessario modificare le condizioni ambientali con sistemi di gestione adeguati. Pratiche quali la troncatura o la levigatura dei denti, la castrazione, il mozzamento della coda di routine sono assolutamente nocive al benessere dei suini; tuttavia, vengono ancora abbondantemente praticate. Per porre fine a queste odiose pratiche, nel febbraio scorso è stata emessa una nota della Direzione generale della sanità animale e dei farmaci veterinari del Ministero della salute recante: «Chiarimenti sul Piano di azione nazionale per il miglioramento dell'applicazione del decreto legislativo n. 122 del 2011, che stabilisce norme minime per la protezione dei suini» e che prevede un preciso cronoprogramma per gli allevatori, con scadenze fisse per l'adeguamento. Il mio ordine del giorno mira proprio al rispetto della normativa vigente. Nell'emanando decreto, infatti, il Governo dovrà verificare che i fondi per la suinicoltura siano erogati agli allevamenti che rispettano la legge e che ad essa si stiano adeguando, attraverso un serio percorso volto alla promozione del benessere animale. Non possono esistere più rinvii, ce lo chiede la normativa sovranazionale e quella nazionale; me lo chiede il mio impegno pregresso per il rispetto dei diritti degli animali e l'aspirazione alla «fine dell'età delle gabbie».
2019-06-06	FI	BinettiPaola	Signor Presidente, colleghi, vorrei richiamare l'attenzione di tutti sul caso drammatico che si è verificato pochi giorni fa, domenica scorsa, in Olanda, con la morte di una diciassettenne che aveva subito violenza a undici anni, poi ancora a dodici anni e nuovamente a quattordici. Da tutto questo cumulo di fatti si era ammalata con una sindrome che potremmo dire di anoressia, accompagnata da una grave forma depressiva, che di fatto l'ha condotta alla morte, in un contesto in cui le sono mancati gli aiuti reali che avrebbero potuto aiutarla a uscire dalle prime violenze subite, scongiurando il passaggio a una patologia così grave e diffusa in questo momento, com'è l'anoressia, ed evitando di farla piombare in una crisi come la depressione, che secondo l'OMS è la seconda causa di malattia al mondo. C'è stata tutta una serie di step in cui la ragazza ha chiesto aiuto e non lo ha ottenuto. Sappiamo che a Natale aveva pubblicato un libro, «Vincere o imparare», in cui descriveva la situazione delle strutture sanitarie e sociosanitarie in Olanda, descrivendone con straordinaria chiarezza l'inadeguatezza a rispondere ai bisogni. In tutto questo a me sembra che, proprio mentre il Parlamento si appresta a riflettere e a discutere - per il prossimo 24 settembre - un provvedimento sull'eutanasia, ci sia una chiamata alla responsabilità assoluta rispetto a cosa facciamo per le donne che subiscono in qualche modo violenza sessuale; come le accompagniamo; qual è il servizio di supporto psicologico che mettiamo a loro disposizione; come cerchiamo di evitare di dire «non ci pensare più», ma piuttosto: «come puoi elaborare questo lutto»; come prendiamo in considerazione i casi in cui si creino questi disturbi del comportamento alimentare, come l'anoressia. Presidente, voglio segnalare che in Commissione sanità il disegno di legge sui disturbi del comportamento alimentare ha già concluso il suo iter - siamo nell'attesa di alcuni pareri, che non so da dove debbano venire - e potrebbe aiutarci a prenderci cura di queste persone e, successivamente, dei casi di depressione. Abbiamo un cammino in cui la metafora è molto nota in psicologia, che è il complesso di Pollicino: questa ragazza ha lasciato una serie di tracce, ognuna delle quali era una richiesta di aiuto. Mi chiedo cosa facciamo noi. Non vorrei arrivare al 24 settembre con qualcuno che si alza in piedi per dire che la cosa più semplice, a questo punto, è l'eutanasia, una bella morte di Stato, servita e riverita. Credo che abbiamo bisogno di intervenire prima, di prendere in considerazione prima tutti gli strumenti necessari - insisto - a cominciare dalla violenza che subiscono anche le adolescenti e le bambine, con l'accompagnamento psicologico e psicoterapeutico prolungato nel tempo. Urge che la nostra legge, a prima firma della collega Rizzotti, sui disturbi del comportamento alimentare venga approvata quanto prima e solo successivamente ci potremmo chiedere che cosa abbiamo fatto noi per questa persona, soprattutto per evitare la drammatica e superficiale conclusione di chi, alla fine, dice che non c'era altro da fare. C'erano molte cose da fare, molto prima, e non sono state fatte. Mi auguro che il Parlamento impari e legiferi punto per punto con tutta la serietà, la responsabilità e la solidarietà di cui siamo capaci.
2019-06-12	FI	BinettiPaola	Signor Presidente, volevo segnalare una storia, che molti di noi conoscono. Fino a circa un paio di anni fa, per venti mesi di seguito, una tenda è stata piantata in piazza Montecitorio ed ha alloggiato i fratelli Biviano, che, lo ricorderete, sono ragazzi affetti da una distrofia muscolare progressiva di tipo facio-scapolo-omerale (FSO). Giovedì prossimo, il 20 giugno, sarà la Giornata internazionale della distrofia FSO. Mentre ci apprestavamo a festeggiare questa giornata con eventi di carattere scientifico, ma anche di carattere umano, è accaduto, proprio due giorni fa, che il più grande dei fratelli Biviano, Sandro, sia caduto dalla sua carrozzina e si sia fratturato due delle vertebre più importanti, la C2 e la C3, le vertebre più alte. In quel momento è stata chiamata l'autoambulanza, la quale ha sottovalutato il trauma che si era creato e lo ha interpretato, sostanzialmente, alla luce della patologia di cui questo ragazzo è portatore. Egli è stato portato al pronto soccorso del Gemelli, abitualmente un buon pronto soccorso, ma in questa condizione questo ragazzo, Sandro, è stato lasciato solo, disteso su una barella, senza che ci si facesse carico adeguatamente di lui. Faccio presente che è quasi un miracolo che sia vivo perché la frattura della C2 è quella che si crea a seguito della cosiddetta morte per impiccagione; quando uno muore impiccato è perché la C2 si frattura. Egli è stato per molto tempo solo su una barella, in una condizione precaria e dannosa alla sua condizione di sclerosi multipla, essendo un ragazzo che si muove abitualmente in carrozzina, ma soprattutto alla frattura che aveva subito. Il giorno dopo, poiché l'unica terapia è l'immobilizzazione, è stato rimandato a casa. Ora questo ragazzo, che è di Lipari, che si è trasferito da Lipari a Roma per essere seguito presso il Policlinico Gemelli, in questo momento si trova senza poter contare sulle forme di assistenza regionalizzata, come sono l'assistenza domiciliare, la possibilità di avere una fisioterapia a domicilio e, nello stesso tempo, ad aver fatto l'esperienza più drammatica per lui che per venti mesi era stato in piazza Montecitorio per protestare contro una serie di disorganizzazioni tipiche del sistema sanitario nazionale. Si trova quindi in una condizione che è veramente drammatica. Voglio segnalare il caso. Molti colleghi conoscono la situazione e voglio anche chiedere pubblicamente, davanti a tutti, cosa si può fare per venire incontro ai bisogni di un paziente fuori Regione, che non ha trovato collocazione all'interno del Policlinico, ed è stato rimandato a casa in una condizione di trauma aperto e, quindi, si trova davvero in una situazione di emergenza drammatica. Mi piacerebbe che, conoscendo la situazione qualcuno, vuoi all'assessorato regionale del Lazio, o a livello ministeriale, o dovunque sia, capisse che in una famiglia in cui tutti i quattro figli sono affetti da distrofia muscolare progressiva, senza quindi nessuno che si possa fare carico degli altri, lasciarlo questo ragazzo solo è veramente una situazione drammatica, che è indegna della sanità di un Paese civile, soprattutto quando questa sanità è considerata, almeno sul piano teorico, tra le migliori al mondo.
2019-06-12	FI	MangialavoriGiuseppeTommasoVincenzo	Stavo dicendo che, entro sessanta giorni dalla nomina ovvero dalla valutazione positiva effettuata dal commissario ad acta, i commissari straordinari devono effettuare una verifica sull'attività dei direttori amministrativi e sanitari delle rispettive aziende, volta ad accertare le competenze di questi ultimi e a verificare se il loro lavoro sia stato positivo o meno. L'articolo 5 estende alle aziende sanitarie della Regione Calabria la disciplina prevista per gli enti locali in tema di dissesto, prevedendo che la dichiarazione di dissesto consegua comunque a una verifica generale sulla gestione dell'ente effettuata dai commissari straordinari. Il Capo I del decreto-legge è interamente dedicato a disposizioni speciali per la Regione Calabria, volte, come specificato dall'articolo 1, a ripristinare il rispetto dei livelli essenziali di assistenza in ambito sanitario (di cui all'articolo 117, secondo comma, lettera m), della Costituzione), nonché ad assicurare il raggiungimento degli obiettivi del piano di rientro dai disavanzi del servizio sanitario regionale secondo i relativi programmi operativi. Tutti gli interventi proposti si configurano come provvedimenti normativi straordinari, assunti per un periodo temporale limitato a diciotto mesi, con i quali si intende accompagnare la sanità calabrese verso situazioni amministrative "normali". Allo stesso commissario ad acta è dato il potere di far decadere dall'incarico i direttori generali e di nominare un commissario straordinario; inoltre, egli ha anche la facoltà di nominare i commissari straordinari senza particolari requisiti, ma in modo del tutto discrezionale. Anche in questi casi il Governo si assume il potere che la Costituzione attribuisce alle Regioni. Occorrerebbe prendere atto del fallimento dello strumento commissariale, che ha contribuito a peggiorare l'assistenza sanitaria in Calabria, senza ridurre né il debito né il deficit sanitario, creando inoltre, a causa del blocco del turnover, una carenza strutturale di personale che poi si riverbera sui livelli essenziali di assistenza. Eppure il Governo, invece di eliminare tali criticità, con un decreto-legge farlocco sta pensando di attribuire a sé soltanto la possibilità di nominare persone, personale e personalicchio. L'eterogeneità della materia in un decreto-legge costituisce un improprio depauperamento della competenza legislativa delle Camere e la volontà del Governo di realizzare il proprio programma o di rendere operative con immediatezza alcune sue decisioni non può diventare prevalente sulla natura peculiare del decreto-legge. Inoltre, quest'ultimo non può essere il mezzo dell'Esecutivo per introdurre disposizioni e preservare pretestuosamente e comunque gli effetti prodottisi nei sessanta giorni di validità della decretazione d'urgenza, a prescindere dalla conversione in legge delle singole norme emanate. Per tutti questi motivi, riteniamo che non si debba procedere all'esame del disegno di legge n. 1315 del 2019.
2019-06-12	FI	SiclariMarco	Ringrazio i miei colleghi che mi hanno affiancato nel corso dei lavori in Commissione igiene e sanità: ringrazio in particolare le senatrici Rizzotti, Boldrini e Stabile, nonché il collega Mangialavori e la capogruppo Bernini perché hanno fatto sentire, tramite la mia persona, la vicinanza del partito a tutti i calabresi.
2019-06-12	FI	ToffaninRoberta	È assurdo, infatti, pretendere di sviscerare efficacemente un lavoro dedicato alla pubblica amministrazione affrontandolo in maniera frammentaria solo attraverso lo sblocco del turnover delle assunzioni, il contrasto all'assenteismo, la costituzione di un nucleo di controllo e il rimborso dei buoni pasto ai dipendenti pubblici della società emettitrice fallita Qui!Ticket. L'articolato del disegno di legge in oggetto si esprime in un insieme eterogeneo di disposizioni, per di più dedicate ognuna solo a una parte limitata del vasto complesso della pubblica amministrazione, a prescindere dai diversi contesti. Non si intravede una visione organica, che pure sarebbe doverosa: prima di parlare di assunzioni, forse, si dovrebbero definire la semplificazione, la sburocratizzazione, la riorganizzazione del lavoro, da cui derivano le competenze e le risorse necessarie per la loro realizzazione. Che senso ha - per esempio - avviare assunzioni nella pubblica amministrazione privilegiando le competenze digitali dei candidati, se per le amministrazioni non sono ancora definite e previste le dotazioni di infrastrutture necessarie per attuare il processo? Ma ditelo: che senso ha! Si parla di sblocco di assunzioni senza poi tener conto delle reali esigenze anche locali; senza considerare che vi sono particolari comparti che hanno esigenze impellenti di personale - pensiamo alla scuola, alla sanità, ma anche alle Forze dell'ordine e ai Vigili del fuoco - comparti che sono esclusi da questo provvedimento e per i quali si rinvia ad altre norme. Peccato che la legge di bilancio abbia paradossalmente previsto lo sblocco delle assunzioni non prima di novembre 2019. Ma la scuola ha bisogno di insegnanti a settembre. I medici servono ora, tant'è vero che vi sono Regioni come il Veneto che hanno deliberato di richiamare i medici in pensione, mentre il Molise fa addirittura ricorso ai medici militari. Invece di provvedere ad aprire i concorsi per tempo, cosa si è fatto? Si è peggiorata la situazione con quota 100. Si parla, poi, di Piano triennale delle azioni positive, che contiene le azioni dirette a garantire l'efficienza della pubblica amministrazione, ma è un piano che non esiste ancora perché demandato a un decreto ministeriale ancora da definire. E che i decreti attuativi, oggi più che mai, siano l'ostacolo per l'attuazione dei provvedimenti di questo Governo - come afferma da sempre Forza Italia - è confermato da dati recenti dell'Ufficio studi della Camera. Si pensi alla legge di bilancio: ben 143 dei 168 provvedimenti governativi devono ancora essere emanati e per il 60 per cento di essi sono già scaduti i termini. Lo stesso dicasi per i decreti degli altri provvedimenti, tra cui il reddito di cittadinanza, nonostante il premier Conte abbia detto che il reddito di cittadinanza è solo da monitorare e controllare. Forse sarebbe anche opportuno che cominciasse a controllare il lavoro dell'Esecutivo per far completare non solo questo ma anche tutti gli altri provvedimenti. Il disegno di legge concretezza rappresenta l'ennesimo testo di propaganda che istituisce ancora nuovi carrozzoni: si pensi al Nucleo concretezza che - nonostante la negazione del Governo - è un vero e proprio organo di vigilanza che si va a sovrapporre a quelli già esistenti e che si relazionerà con le prefetture, evidenziando un maggior controllo dello Stato sulle amministrazioni locali. Colleghi della Lega, altro che autonomia! E come può il Nucleo, con un organico di sole 53 persone, eseguire i controlli e fare da navigator per oltre 10.000 pubbliche amministrazioni? Non servirà proprio a nulla. Sul tema del contrasto all'assenteismo: obiettivo condivisibile, ma occorre conoscere bene le realtà dove entrambi i dispositivi di videosorveglianza e di biometria sono imposti. Abbiamo già detto che vi sono piccoli Comuni, con due-tre dipendenti, piccoli enti locali che non solo non necessitano di tali imposizioni, ma ne vengono penalizzati. Così come è impossibile che i dirigenti della pubblica amministrazione siano sottoposti a controlli, in quanto spesso sono a scavalco tra più enti. Ma avete una vaga idea delle realtà che andate a normare? Ce l'avete? In merito al comparto scuola, i docenti sono ora esclusi dal controllo, che rimane invece imposto per i dirigenti. Vi ricordo che i 7.000 dirigenti scolastici in servizio devono garantire la loro presenza in 43.000 plessi scolastici; devono curare i rapporti con altre scuole, oltre che con enti locali, ASL, uffici territoriali dell'amministrazione scolastica, ordini professionali, associazioni del territorio. Possono - secondo voi - essere sottoposti a controllo? Di che cosa stiamo parlando? Faccio presente che le figure dirigenziali lavorano per obiettivi e non a orario. Poi dovreste pagare anche gli straordinari quando si fermano la sera per terminare il proprio lavoro. Quindi, imponete senza una logica i dispositivi per i controlli, mettendo a disposizione solo 35 milioni di euro, risorse già a suo tempo considerate insufficienti dalla Corte dei conti nel disegno di legge non emendato. Figuriamoci adesso che dovrebbero servire anche per gli istituti scolastici. Colleghi della maggioranza, i sindaci - e, vi garantisco, non solo loro - vi ringrazieranno perché riuscite sempre a imporre obblighi e servizi agli enti locali a loro spese. Qui state imponendo di controllare tutto e tutti per mera propaganda, senza una ratio e senza provvedere con le risorse. Il Governo non riesce a calare nella realtà i provvedimenti che adotta, perché manca di una visione e perché sempre costretto a negoziare al ribasso tra le due componenti Lega e M5S. Anche per quanto riguarda i bandi di selezione per il pubblico impiego, il Governo non pare avere le idee chiare: logica vorrebbe che prima si valutasse il profilo di un candidato, per poi farlo accedere alle prove, e non viceversa. Si punta all'assegnazione di punteggio per titoli e non anche per esperienza maturata. In ogni caso, anche in questo contesto viene istituita una commissione ad hoc. Meno male - e lo sottolineo - che questo doveva essere il Governo del cambiamento: come diciamo sempre, e purtroppo, cambiamento sì, ma in peggio. Nel disegno di legge concretezza si parla anche di rimborso dei buoni pasto ai dipendenti pubblici della società emettitrice fallita Qui!Ticket. Per fortuna, grazie a un emendamento di Forza Italia, è stato inserito l'obbligo di fideiussione che le società emettitrici devono ora garantire ai titolari degli esercizi convenzionali, ma non sono stati previsti aiuti per i pubblici esercizi che hanno subito un danno economico grave per il fallimento. Come potete continuare a girare la testa dall'altra parte davanti a chi rischia, tra l'altro, per responsabilità non proprie? Non vi è una ratio con cui si porta avanti una visione organica della pubblica amministrazione che si vuole e che verrà. Dovrebbe essere un piano di ristrutturazione adeguato alle pubbliche amministrazioni locali. Al contrario, risulta un provvedimento centralista. In questo passaggio, non solo permangono le criticità evidenziate in prima lettura. Anzi, in qualche caso si sono apportate modifiche peggiorative, tali per cui le già scarse risorse destinate vengono spalmate su una platea più vasta. Si afferma che le piccole e medie imprese beneficeranno in maniera indiretta del provvedimento, perché avranno rapporti con un'amministrazione più efficiente, dando per scontato che le norme in esso contenute saranno funzionali per l'obiettivo. Ma abbiamo già visto come questo sia irrealistico. Certo, l'efficienza della pubblica amministrazione è obiettivo lodevole e condivisibile, ma perseguendola - nel contesto attuale italiano - con le modalità del disegno di legge concretezza, è chiaro che queste norme rimarranno, nella migliore delle ipotesi, attuate a macchia di leopardo, lasciando, quindi, la situazione inalterata dal punto di vista dell'efficienza. Ancora una volta, molto rumore, molta propaganda per nulla! Cominciamo, invece, una buona volta a pensare a uno sgravio degli adempimenti burocratici, ormai indifferibile, che da solo costituirebbe un vero risparmio in termini di tempo e di costi per tutti. Tutto questo non c'è, né qui, né negli altri provvedimenti che riguardano la pubblica amministrazione. Il Governo non ha saputo cogliere le priorità: è un bel pacchetto di inconcretezza!
2019-06-12	FdI	BertaccoStefano	Signor Presidente, rappresentanti del Governo, onorevoli colleghe e colleghi, da un disegno di legge che porta il nome «concretezza» ci aspettavamo di trovare misure concrete per far partire e semplificare la macchina amministrativa e, soprattutto, per dare risposte credibili a problemi irrisolti: penso - ad esempio - al trattamento giuridico ed economico del personale non dirigenziale; alle politiche di reclutamento; alla formazione e alle nuove assunzioni in settori strategici come la scuola. Ed invece è come se vedessimo tante briciole sparse in maniera disordinata su una tavola. Il tantissimo declamato Nucleo della concretezza, strumento che va ad aggiungersi all'Ispettorato per la funzione pubblica, fungerà teoricamente da supporto alle pubbliche amministrazioni. Inspiegabilmente, però, fra le sue attività avete introdotto sopralluoghi e visite di carattere essenzialmente ispettivo, addirittura con la redazione di un processo verbale per ogni verifica: un copia-incolla dell'ennesimo organo ispettivo e di controllo con lo scontato risultato di aumentare la burocrazia, per poi restare in attesa di non so quanti pareri ottenendo come risultato il totale immobilismo. Per un Nucleo che si occupa di fatto dell'intera attività di tutte le pubbliche amministrazioni, che penso voi sappiate spaziano in campi e competenze tra loro molto diverse ed eterogenee, come farete a trovare così vaste e complesse competenze con una dotazione di sole 53 persone? Tanti mondi - come dicevo - con funzioni, compiti e problemi diversi, cui bisogna dare soluzioni diverse. È ovvio che, stando così le cose, come Fratelli d'Italia nutriamo forti dubbi circa l'effettiva utilità di un tale organismo, la cui spesa prevista ammonta già a decorrere da quest'anno a circa 4 milioni di euro. Questo è un disegno di legge che si è posto l'obiettivo di contrastare i comportamenti dei dipendenti infedeli, volti alla falsa attestazione della presenza in servizio: è una battaglia che condividiamo e che va fatta. Ma, conseguentemente, avreste dovuto organizzare strumenti atti ad applicare principi di meritocrazia per chi da sempre lavora con dedizione, serietà e onestà nella pubblica amministrazione - sono la maggioranza - penalizzando i cosiddetti furbetti o fannulloni. Per Fratelli d'Italia, vanno scovati e puniti una volta per tutte. L'assenteismo, così come raffigurato in questo disegno di legge, rischia però di far passare l'idea di essere l'unica causa dell'inefficienza della pubblica amministrazione, con il serio rischio che possa alimentare pericolose generalizzazioni da parte dell'opinione pubblica e far passare la categoria di tutti i lavoratori pubblici come quella solo da controllare e punire. Ci aspettavamo da chi parla di efficienza un'indagine seria sulla condizione dei lavoratori della pubblica amministrazione: avremmo voluto attenzione ai piani formativi, avremmo voluto parlare di sicurezza del posto di lavoro. Sul fronte assunzioni, come Fratelli d'Italia, non possiamo che esprimere soddisfazione per le previsioni di nuovi reclutamenti, ma ciò non basta e non fa fronte al reale bisogno di personale delle amministrazioni pubbliche già ora in difficoltà (difficoltà destinate ad aumentare con le uscite prodotte da quota 100, che andranno ad aggiungersi all'incomprensibile blocco delle assunzioni per tutto il 2019). In questo provvedimento non c'è alcuna traccia di incentivi alla formazione dei dipendenti; nessun investimento serio di risorse economiche per superare remunerazioni sempre più appiattite e indifferenti a ogni considerazione meritocratica. In sintesi, manca ancora un sistema per sapere esattamente che cosa facciano i dipendenti pubblici tra una timbratura e l'altra. Servono investimenti seri per un piano di assunzione straordinario che finalmente riesca a superare il fenomeno del precariato nella sanità, nelle autonomie locali, nella scuola. Siete stati irremovibili e vi accingete a far passare la norma che prevede per il dirigente scolastico di essere sottoposto a verifiche biometriche dell'identità: non avete capito o proprio non sapete quali sono le modalità di lavoro dei dirigenti, così come la quantità di lavoro che gli stessi svolgono quotidianamente. Avete messo la scuola proprio nel mirino, continuando a non risolvere il problema del precariato, perché fa comodo ed è facile parlare di precariato, così come avviene a ogni scadenza elettorale. Promettere una stabilità occupazionale che, invece, molti lavoratori non raggiungeranno mai porta voti, perché precario ormai è il 30 per cento degli organici effettivi delle pubbliche amministrazioni, percentuale molto più elevata rispetto al settore privato; lavoratori che vivono continuamente con il timore di perdere il posto che occupano da anni, una costante incertezza che li mette in una posizione che ne limita fortemente l'efficienza. Sanare vuol dire correggere una situazione illegittima per riportarla alla normalità secondo un principio di giustizia. Avete previsto per tutte le procedure concorsuali che chi vince un concorso è vincitore e chi perde, perde il futuro. Se è vero che ci saranno 450.000 nuove assunzioni nel triennio 2019-2022, di queste molte sono già "in pancia" della pubblica amministrazione e si chiamano «vincitori idonei di concorso». Perché, quindi, non scorrere quelle graduatorie? Perché non tutelare con opportuni provvedimenti normativi gli idonei inseriti nelle graduatorie vincenti di concorsi pubblici e prorogare al 31 dicembre 2019 l'efficacia delle graduatorie e delle assunzioni? Anche a questo tipo di proposte avete risposto no. E non parliamo poi della tormentata vicenda degli aspiranti poliziotti che sono stati esclusi dallo scorrimento della graduatoria degli idonei non vincitori del concorso per allievi agenti della Polizia di Stato bandito nel 2017. Per effetto di un emendamento contenuto nel decreto semplificazione che ha introdotto nuovi requisiti (età non superiore a ventisei anni e diploma di istruzione secondaria superiore), migliaia di aspiranti allievi saranno estromessi dalla selezione perché considerati troppo vecchi. In questo caso si applicano i nuovi requisiti per un concorso bandito precedentemente, al quale hanno preso parte coloro che rispettavano limiti di età e titoli di studio previsti dal bando. Concludo, Presidente: lo avete chiamato disegno di legge concretezza - ci avete abituato ormai a questi nomi attrattivi - ma di concreto non c'è niente. Temo, invece, un ritorno al passato, fatto di controlli ossessivi, di rigidità, di misurazioni, di schedature e centralismi. Per questi motivi dichiaro il voto contrario del Gruppo Fratelli d'Italia.
2019-06-12	FdI	ZaffiniFrancesco	Signor Presidente, a me che non sono un fenomeno - e me ne guardo bene, collega Mallegni; anzi, proprio per questo motivo coltivo ogni giorno il dubbio - il provvedimento al nostro esame desta tantissime perplessità, a cominciare dalla discussione che stiamo ora affrontando. Ricordo infatti che il provvedimento è ancora in Commissione e, quindi, potrebbe essere drasticamente modificato o addirittura mutilato in ogni sua parte, essendo la discussione ancora aperta. Discutere adesso una questione pregiudiziale, quindi, desta in me - lo ripeto - perplessità, ma mi adeguo, nel tentativo continuo di accrescere la mia conoscenza. Vi sono poi altri aspetti che inducono il Gruppo Fratelli d'Italia a votare favorevolmente a entrambe le questioni pregiudiziali presentate, che riteniamo totalmente fondate. Il provvedimento al nostro esame, signor Presidente, esercita a tradimento un'incursione in materie importantissime e, nello stile consueto del Ministro della salute - come componente della Commissione igiene e sanità lo osservo da vicino ogni giorno - adotta tre riforme davvero importanti. La prima riforma è quella della giustizia - non so però se voi, colleghi fenomeni, ve ne siete accorti - mentre la seconda è quella dell'università e la terza è quella della sanità. Nei sei articoli, a parte i primi dieci che riguardano l'emergenza Calabria, il provvedimento, colleghi fenomeni, adotta tre riforme fondamentali, tutte motivate, parzialmente necessarie e, per alcuni versi, anche urgenti, ma non è possibile trattare quegli argomenti in siffatto modo. Si tratta - lo ribadisco - di un'incursione inconsapevole, superficiale e sciatta, che prende in considerazione problemi enormi. Ne cito solo uno: la mancanza di personale medico. Uno studio recente dell'Associazione nazionale medici e dirigenti del Servizio sanitario nazionale (ANAAO) quantifica intorno a 20.000 i professionisti mancanti nei prossimi tre anni. È un problema serissimo che tutti conoscono, ma che non può assolutamente essere risolto in questo modo. Argomenteremo la sostanza del provvedimento in Aula come minimo la settimana prossima, Presidente, perché non so quando avverrà di preciso. Considerato che cominceremo a votare gli emendamenti in Commissione a partire dalla settimana prossima, potremmo riprendere l'esame del provvedimento anche fra quindici giorni. Invece che alla sostanza della materia, che ho sentito trattare dai colleghi che mi hanno preceduto, mi fermo alla forma e all'eccezione di costituzionalità del provvedimento in esame per manifestare l'assoluta condivisione sulle perplessità illustrate nelle due questioni e annuncio, quindi, in coerenza con quanto detto, il voto favorevole del mio Gruppo e partito ad entrambe le questioni pregiudiziali presentate.
2019-06-12	PD	BoldriniPaola	Signor Presidente, colleghi senatori, dichiaro subito che abbiamo a cuore la sanità di tutti i cittadini, non meno dei calabresi e, quindi, la presentazione della questione pregiudiziale non va contro quei cittadini, ci mancherebbe. Abbiamo però l'impressione che il decreto-legge in esame, oltre a presentare vizi di costituzionalità, sia pasticciato e, come spesso accade con i provvedimenti di questo Governo, ci troviamo di fronte a un testo omnibus. Ci pare soprattutto che ci sia una palese violazione dell'autonomia della Regione Calabria, poiché è mancata qualsiasi forma di collaborazione, citata anche nel parere espresso dalla Conferenza Stato-Regioni, saltando quindi tutte le regole basilari di una leale collaborazione tra lo Stato e le Regioni. Tra l'altro, si è deciso di intervenire platealmente - visto che il decreto-legge è stato programmato e lo si è presentato addirittura in Calabria - dimostrando grande interesse - sì - per la Regione. Il Governo però, considerato il tanto lavoro svolto, avrebbe potuto cogliere l'occasione non solo per fare un atto provvisorio, come spesso succede (dato che ha una validità di diciotto mesi), ma anche per creare magari un prototipo, uno standard utile a prefigurare un nuovo sistema per tutte le altre Regioni del Paese, perché non esiste solo la Calabria. Si sa, però, che si fa tutto così, in maniera molto provvisoria, derogando di fatto a norme prestabilite e introducendo addirittura notevoli discrezionalità e non già criteri oggettivi (parlo, ad esempio, dell'assunzione del personale). Il decreto-legge in esame ha la prerogativa di superare anche i ruoli della magistratura e della Corte dei conti. Nonostante i roboanti annunci fatti, nulla si è detto sulla riorganizzazione del personale della sanità della Regione Calabria, ovviamente in difficoltà, con lo stesso spettro dei futuri pensionamenti di quota 100 di cui ha parlato anche il collega che mi ha preceduto, che creeranno ulteriori vuoti di organico. Anche se si è parlato di urgenza, il decreto-legge è di fatto un normale piano di rientro: è vero che da tanti anni la Regione Calabria e soprattutto i cittadini calabresi lo sopportano, ma qui vi è la pretesa di risistemare tutto a suon di commissari, senza peraltro mai citare, oltre al pedissequo controllo economico, un altro monitoraggio che riteniamo di fondamentale importanza, ossia l'innalzamento dei livelli essenziali di assistenza, attualmente di bassissimo livello, perché monitorati da Agenas (Agenzia nazionale per i servizi sanitari regionali). In questo decreto-legge, però, non se ne fa assolutamente menzione. Il Capo II, poi, che è aggiuntivo - è per questo che il provvedimento a nostro avviso è incostituzionale, perché mette insieme due temi diversi - reca misure urgenti in materia di salute, in palese violazione della regola che impone che i contenuti di un decreto-legge siano omogenei. La formazione specialistica, soprattutto dei medici (quelli importanti, di medicina generale), avrebbe sicuramente meritato un provvedimento a sé stante, ovviamente con gli interlocutori più rilevanti. In questo caso, il Ministero della salute, insieme ai commissari, fa il buono e il cattivo tempo, senza citare neanche una volta l'espressione «di concerto con il Ministero dell'istruzione». Sappiamo infatti che le scuole di specializzazione sono in capo alle università. Ci sono voluti emendamenti che prevedessero in aggiunta la collaborazione con i rettori delle aziende, laddove esistono quelle universitarie. Tutta la riorganizzazione delle borse di studio in funzione delle carenze in sanità, venutesi a creare anche con l'avvento dei pensionamenti, non è stata presa in considerazione. Stesso discorso vale per i fondi per la copertura di ulteriori borse di studio, senza dimenticare altresì che nel testo del decreto-legge sono contenute diseguaglianze enormi, a loro volta ai margini dell'incostituzionalità. In merito - ad esempio - al conferimento di incarichi dirigenziali, si crea un'irragionevole disparità di trattamento in violazione di un principio di uguaglianza tra medici specializzati e in corso di specializzazione. Si tratta di diseguaglianze tali per cui saranno senza dubbio presentati ricorsi da parte dei soggetti coinvolti, con un'ulteriore spesa per la comunità e per tutti noi. Alla luce di tutte queste diseguaglianze, riteniamo che ci siano davvero i margini per una pregiudiziale di costituzionalità. Per tale ragione, signor Presidente, colleghi senatori, chiedo all'Assemblea il voto favorevole alla questione pregiudiziale per non procedere all'esame di un decreto-legge che non è nient'altro che propaganda.
2019-06-12	PD	CollinaStefano	Oggi viene quindi posta una questione pregiudiziale, con le seguenti premesse: dopo un anno non avete ancora messo mano in modo organico alla sanità italiana, perché evidentemente non avete un'idea. I problemi esistono. Come ho già detto, avevamo pensato di partire a monte, predisponendo i presupposti per agire in modo significativo sulla sanità italiana. Questo non è successo e, quindi, oggi con la questione pregiudiziale in esame vi diamo la possibilità di tornare in Commissione per cercare di dare risposte adeguate alle esigenze non solo della Calabria, ma anche del resto del Paese.
2019-06-12	PD	CollinaStefano	Qui ci sono due decreti, e non uno solo: uno riguarda la situazione di emergenza nella Regione Calabria; nell'altro mettete mano a una serie di problemi presenti nel nostro Paese riguardo alla sanità, che in parte - dobbiamo dirlo - avete contribuito a generare. Varare infatti una misura come quota 100 senza immaginare le sue ricadute e conseguenze sul sistema pubblico nazionale, in particolare sanitario, getta ora in grave difficoltà tutta la sanità del nostro Paese.
2019-06-12	PD	CollinaStefano	Signor Presidente, colleghi, Lega e 5 Stelle governano il Paese da un anno e questo è il primo provvedimento governativo in tema di sanità che arriva all'esame dell'Assemblea. Comprendo la necessità di affrontare approfondimenti e di modificare da parte del Governo del cambiamento tutti gli assetti del Ministero, gli enti consultivi e la composizione di tante commissioni frutto delle nomine del vecchio Governo. Dopo un anno di attività, però, vedere approdare in Aula il provvedimento in discussione lascia enormemente perplessi.
2019-06-12	PD	CollinaStefano	perché non ci sono le condizioni e i presupposti costituzionali per emanare un decreto-legge di questo tipo: a Costituzione invariata, il Governo deve infatti conferire con le Regioni e tener conto delle competenze regionali per poter intervenire in una materia come quella sanitaria. Con il provvedimento in discussione non lo fate: esautorate una Regione nei modi e nelle forme, senza i presupposti costituzionali per poterlo fare, e poi intervenite sugli aspetti più complessivi e generali della sanità italiana sempre nello stesso provvedimento.
2019-06-18	FI	BinettiPaola	Ma il decreto-legge oggi in discussione non aiuta i calabresi che restano in Calabria. Non li aiuta sotto il profilo della sanità e ne voglio dare una piccolissima conferma parlando di alcuni degli emendamenti che sono stati respinti e che in realtà avevano come unico obiettivo quello di tutelare la salute anche dei cittadini calabresi, mettendoli concretamente nelle condizioni di accedere ai livelli essenziali di assistenza, rendendo quindi operativo un loro diritto. Quello che accade è che i livelli essenziali di assistenza, i famosi LEA, sono un diritto di tutti i cittadini, anche dei calabresi, peccato però che in Calabria si tratti di diritti non esigibili: è come se un sottile maleficio impedisse alle persone di godere di ciò di cui hanno diritto.
2019-06-18	FI	BinettiPaola	Signor Presidente, rappresentanti del Governo, il decreto-legge in esame è una sorta di provvedimento bicefalo, in cui una parte non ha niente a che vedere con l'altra. Il primo passaggio, quello che riguarda la Regione Calabria, mette assolutamente a nudo come in Italia ci sia già un regionalismo differenziato. Non c'è bisogno di invocare i provvedimenti sulle autonomie di alcune Regioni per poter toccare con mano come la Calabria si trovi in una situazione di oggettiva, reale, concreta, misurabile discriminazione. Consentitemi di dire che lo stato di disagio e di sofferenza in cui versa la sanità in Calabria è veramente sorprendente per un romano: in una città come Roma in cui le università "La Sapienza", "Tor Vergata" e "Cattolica" sono governate da calabresi (e sto parlando di strutture di eccellenza nella loro complessità organizzativa e gestionale), ci si chiede perché nella Calabria stessa non debba essere possibile organizzare e gestire le cose correttamente, lasciando la sanità in mano ai calabresi; mi chiedo perché occorra spostarsi dalla Calabria per dare prova dell'eccellenza calabrese e non sia possibile invece esprimere lì la qualità, la competenza e la capacità sotto il profilo scientifico, organizzativo e gestionale. Faccio riferimento al fatto che due rettori e un preside delle università sopra citate sono medici. Evidentemente ci deve essere qualcosa, un disagio profondo che attraversa questa Regione e che non permette ai talenti di brillare lì dove sono, di mostrare davvero di che cosa sono capaci.
2019-06-18	FI	BinettiPaola	Tuttavia il decreto-legge in esame, così intensamente voluto, nasce da una volontà - lasciatemelo dire - perversa di controllo, di andare a cercare ciò che non funziona per sanzionarlo e poi spostarlo in termini di responsabilità dalla gestione ordinaria a quella straordinaria. Questo perché la cultura del sospetto, una sorta di giustizialismo, fa sì che tutta la sanità calabrese venga letta in chiave di corruzione (una corruzione dei processi, delle strutture, delle persone) e quindi non si creda veramente che c'è una volontà profonda di emergere e di restituire ai propri concittadini ciò a cui hanno diritto.
2019-06-18	FI	MangialavoriGiuseppeTommasoVincenzo	Andiamo avanti. Il ministro Grillo l'altro giorno è stata fautrice di una sceneggiata: dopo i richiami dei colleghi alla sua presenza in Aula, è arrivata e ha fatto una sceneggiata; se l'è presa con tutti i partiti che nel corso degli anni hanno distrutto la sanità in Calabria dicendo che questo modo di agire non deve più appartenere alla politica. In effetti, il Ministro aveva ragione; ha ragione, come darle torto? Tuttavia, al di là di quella frase, subito dopo bisogna darle torto perché tutto quanto lei dice non andare bene lo sta attuando con il decreto-legge all'esame. In più, avete dimostrato quanto poco interesse ci sia da parte del Governo per la sanità perché, se non fosse stato per i colleghi di Forza Italia e delle altre forze di opposizione alla Camera, avreste impedito alla Regione Calabria di poter assumere personale in un momento di estrema gravità. Quindi, grazie ai colleghi della Camera che sono riusciti a ottenere quantomeno questo minimo vantaggio per la Regione.
2019-06-18	FI	MangialavoriGiuseppeTommasoVincenzo	Dirò di più. È stata fatta un'operazione scientifica di occupazione del potere non più da parte della Regione ma da parte del Governo. Quindi, parla bene il collega Magorno quando dice che nulla è cambiato; è semplicemente cambiato il datore di lavoro: dalla Regione lo avete fatto arrivare al Governo perché adesso il Governo è rappresentato da voi. Viene il dubbio che l'operazione derivi semplicemente dal fatto che, impossibilitati a gestire la Calabria dalla Regione e vogliosi di poterla gestire, avete varato un decreto-legge che basa il proprio asset semplicemente sulla possibilità per voi di gestire la Calabria da Roma. Ci sono varie questioni che non vanno bene. Molte le affronterò domani, quando andremo a esaminare i tanti emendamenti che sbugiarderanno i due colleghi, Granato e Auddino, che, nei loro interventi di qualche minuto fa, hanno detto che con il Governo del cambiamento mai più la politica metterà le mani sulla sanità. Domani vi dimostreremo quanto siete bugiardi; questo decreto-legge dimostrerà all'Italia e ai calabresi quanto siete falsi, quanto li avete presi in giro.
2019-06-18	FI	MangialavoriGiuseppeTommasoVincenzo	Il ministro Grillo ha detto che ama i calabresi. Ebbene, se questo è il modo con il quale il Ministro dimostra l'amore verso la mia terra, che rivolga il suo amore verso altre Regioni perché di questo tipo di amore non abbiamo assolutamente bisogno, né dobbiamo dire grazie a lei per un decreto-legge che nulla ha a che fare con i disagi della sanità calabrese! Dobbiamo dire grazie soltanto alle centinaia di persone, medici, infermieri, ausiliari, che ogni giorno si sacrificano e corrono dei rischi pur di dare servizi alla sanità: sono i medici i veri eroi della Calabria, non il ministro Grillo! I medici calabresi dovrebbero, a mio avviso, essere insigniti di una medaglia al valore civile per tutto quello che ogni giorno fanno per noi cittadini.
2019-06-18	FI	StabileLaura	La prima si propone di affrontare l'emergenza sanitaria della Regione Calabria, anche se, a nostro avviso, fallisce del tutto l'obiettivo e non contiene misure idonee a restituire ai calabresi la sanità dignitosa che meritano: questo però verrà illustrato sicuramente più a fondo dai colleghi che seguiranno.
2019-06-18	FI	StabileLaura	Mi riferisco innanzitutto al fatto che rimuove il blocco delle assunzioni e quantomeno eleva il tetto di spesa per il personale della sanità, dando così una boccata di ossigeno alle situazioni di crisi che si trovano un po' in tutta Italia, soprattutto nel Meridione.
2019-06-18	FI	StabileLaura	Sui tetti di spesa c'è addirittura un paradosso per cui Regioni come la mia (Friuli-Venezia Giulia), che provvedono autonomamente al bilancio della sanità, non possono elevare il tetto di spesa. Quindi, paradossalmente, chi si trova a non gravare sul bilancio dello Stato per la sanità sarebbe costretto a mantenere l'attuale difficoltà per la posizione personale.
2019-06-18	FI	StabileLaura	È vero che il tetto di spesa per il personale viene elevato, però si prende a riferimento il 2018, anno cui molte Regioni sono arrivate a seguito di ripetuti tagli alla sanità. Quindi, si fa riferimento ad una situazione probabilmente già di carenza e insufficienza di personale e questo potrebbe vanificare in parte il provvedimento.
2019-06-18	FdI	ZaffiniFrancesco	Questo è un provvedimento, colleghi, che contiene quattro riforme importanti, oltre ai provvedimenti sulla Regione Calabria: una riforma della sanità e delle professioni mediche, una riforma dell'università, e - non so se vene siete accorti - una riforma dell'Aifa; da ultimo contiene anche una riformina della giustizia perché mette mano ad alcuni provvedimenti della Corte dei conti.
2019-06-18	M5S	AbateRosaSilvana	Tutti gli interventi proposti si configurano come provvedimenti normativi straordinari, assunti per un periodo temporale limitato a diciotto mesi, con i quali si intende accompagnare la sanità calabrese verso situazioni amministrative normali - e lo sottolineo ancora: normali - perché in Calabria, in primis nel settore sanitario, manca la normalità. Oltre al pacchetto di misure che commissariano in toto la sanità calabrese, il decreto-legge prevede molte altre norme di interesse nazionale per la sanità, di cui gran parte interessa il personale, dalla spesa alla formazione. Ci sono poi norme per la nomina dei dirigenti di ASL e ospedali, prevedendo una inedita graduatoria di merito e altre misure sui farmaci. Prima ho parlato di normalità, ora di merito: concetti che al mondo d'oggi sanno sempre più di straordinario quando dovrebbero essere ovvi. Potrei continuare con dati e numeri ma voglio portare qui la voce e il pensiero di tanti calabresi. Finalmente con questo decreto-legge sentiamo parlare di Calabria, ma non per continuare a spolparla o renderla l'ultima Regione dell'Europa, così come da quarant'anni a questa parte hanno fatto uomini e politici di centrodestra e - ahimè - anche di centrosinistra che si sono succeduti al governo della Regione. Testimonianza emblematica di quello che dico è proprio lo stato attuale della sanità nella mia Regione, e tutto ciò per una serie di devianze ed atti indefinibili posti in essere da uomini e politici senza scrupoli che operano ormai da anni in Calabria. Qui io mi onoro di rappresentare la Calabria laboriosa ed onesta che alza la testa e dice basta. Rappresento la Calabria del cambiamento, del Governo del cambiamento, che ha finalmente portato la legalità nella sanità calabrese. Ritengo che questo decreto-legge sia una vera e propria rivoluzione, e dal primo momento in tanti lo hanno definito coraggioso. Il decreto-legge che stiamo per convertire dimostra che lo Stato c'è e deve esserci, e che non fa orecchie da mercante al grido disperato di tanti malati e delle loro famiglie. È uno Stato che si affianca alla Regione Calabria (e alle Regioni in genere) ed esercita una competenza concorrente per porre fine a un disastro senza precedenti, generato da Governi di centrodestra, prima, e di centrosinistra, dopo. In Calabria, quotidianamente si chiudono reparti negli ospedali e vi sono gravi ritardi nella costruzione di nuovi. Fra tutti, quello della Sibaritide, che dovrebbe portare un po' di sollievo all'area jonica-cosentina, spogliata di tutti i servizi sanitari che hanno costretto i calabresi a una immigrazione per scopi sanitari e per questioni di salute, mentre la sanità calabrese continua a salire agli onori della cronaca per gli scandali che la investono ed è diventata un bancomat per il malaffare e i corrotti. Chi ne ha risentito sono, naturalmente, i cittadini che si sono visti chiudere ospedali e strutture perché non ci sono medici, infermieri e soldi per gli acquisti delle più semplici forniture. Il decreto-legge al nostro esame ha dato fiducia e speranza a questa mia terra massacrata. Orgogliosamente appartengo a quel Governo del cambiamento che, con un atto che resterà nella storia, ha deciso di scendere in Calabria con tutto il Consiglio dei ministri e ha dimostrato con i fatti che la Calabria esiste e va tutelata. Ha dimostrato che finalmente lo Stato è presente anche in Calabria. Invito, allora, davvero tutte le forze politiche presenti in Senato a votare questo decreto-legge, che darà speranza a tanti che soffrono in Calabria per assenza di sanità. La nomina del commissario ad acta, il generale Saverio Cotticelli, nel dicembre 2018 è stato il primo passo voluto dal Governo del cambiamento per riportare normalità e tanta competenza in Calabria. Concludo, ringraziando il ministro Grillo e tutto il Governo del cambiamento a nome di tanti calabresi.
2019-06-18	M5S	AuddinoGiuseppe	È noto a tutti come la sanità calabrese sia allo sbando. In più occasioni ho avuto modo di visitare gli ospedali a me vicini - quelli di Locri e Polistena - e mi sono reso conto personalmente di quanto la situazione nei due presidi sia drammatica. Oltre alla strumentazione obsoleta e spesso inadeguata, è riscontrabile una significativa carenza di organico (personale medico e infermieristico e OSS). Nei reparti si lavora in condizione di stress psicofisico altissimo. Medici, infermieri e operatori sociosanitari sono mortificati nella loro professionalità e costretti a turni massacranti. Inoltre, l'esiguo numero di personale non consente a questo di prestare le giuste cure ai pazienti. L'ospedale di Locri, peraltro famigerato in questo periodo, è anche interessato da gravi carenze infrastrutturali relative alla staticità della struttura, allo stato di manutenzione e al funzionamento degli ascensori. Pare che la regione Calabria, però, abbia messo a disposizione, per l'adeguamento di entrambi i presidi, ben 15 milioni di euro da più di dieci anni per l'uno e circa 10 milioni per l'altro. Tuttavia, i lavori di ristrutturazione e manutenzione strutturale non sono mai stati eseguiti. Mi chiedo, e vi chiedo, che fine abbiano fatto. Lo scopriremo, a breve. La sanità calabrese è caratterizzata da gravissime mancanze strumentali, strutturali e di personale medico sanitario. A fronte di tutto ciò, però, vi è stata una spesa scriteriata di centinaia di milioni di euro all'anno di soldi pubblici. Il disavanzo sanitario della Regione Calabria ammonta a ben 170 milioni di euro, mentre il punteggio LEA si attesta a 136, ben al di sotto della soglia di sufficienza, che è pari a 160. Abbiamo il disavanzo delle casse pubbliche più alto d'Italia. A fronte di cosa? A fronte di livelli essenziali di assistenza più bassi della Nazione! È evidente la grave inefficienza nell'utilizzo delle risorse economiche disponibili, che si ripercuote automaticamente sulla adeguatezza e sulla qualità dei servizi offerti ai cittadini calabresi, in palese violazione dell'articolo 32 della Costituzione. In spregio ai diritti fondamentali dell'ordinamento italiano, un'intera classe dirigente che, con diverse Giunte regionali, si è alternata negli ultimi decenni nel mio territorio, ha utilizzato la sanità come strumento di clientela. Anni di utilizzo politico-elettorale dell'organizzazione dei servizi e della gestione del personale hanno determinato una situazione insostenibile, che ora richiede questo intervento straordinario del nostro Governo. Il gravissimo disordine amministrativo e gestionale, con una sovrapposizione di interessi della criminalità organizzata, giustificano, senza ombra di dubbio, tale azione politica coraggiosa, ma assolutamente necessaria e urgente. In merito ai dubbi di costituzionalità avanzati, nei confronti del decreto in esame, da molti dell'opposizione, se è vero che la tutela della salute rientra, ai sensi dell'articolo 117 della Costituzione, nelle materie di legislazione concorrente, per cui la potestà legislativa (lo ricordo a chi lo sa meglio di me) spetta alla Regione, è vero anche che l'articolo 120 della stessa Costituzione legittima l'intervento sostitutivo del Governo in casi straordinari e molto gravi come la «tutela dei livelli essenziali delle prestazioni concernenti i diritti civili e sociali». Ed è palese quanto straordinaria ed estremamente grave sia attualmente la situazione della sanità calabrese. Il sistema sanitario regionale è stato sottoposto da tempo a un'azione di risanamento attraverso piani fallimentari di rientro e gestioni commissariali, con la nomina a commissario di Scopelliti nel 2010 e di Scura nel 2015. Ricordo a tutti, anche a me stesso, che Scopelliti, allora governatore della Calabria ed ex sindaco di Reggio Calabria, è stato condannato l'anno scorso a quattro anni e sette mesi per fatti riconducibili a quando era sindaco della città dello Stretto. Cosa potevamo aspettarci, dopo aver consegnato in queste mani la sanità della mia Regione? Dopodiché, si passa all'epoca Scura, nominato dal Governo Renzi, con una Regione ancora oggi in mano al Partito Democratico. E anche oggi il governatore Oliverio si permette di criticare queste azioni. L'opposizione, in quest'Aula, ha fatto finta troppo spesso di dimenticare di aver governato la mia Regione negli ultimi decenni. Quindi, il Consiglio dei ministri, tenutosi a Reggio Calabria il 18 aprile scorso, con il decreto-legge in esame, ha dimostrato ancora una volta che la Calabria, da troppo tempo dimenticata dagli Esecutivi che si sono succeduti negli anni addietro, è oggi ai primi posti nell'agenda di questo Governo! Finalmente, abbiamo un Governo in grado di valorizzare l'enorme potenziale che la mia amata e complicata Regione ha: potenziale, purtroppo, lasciato per troppi anni inespresso! L'attenzione riposta sulla sanità calabrese dall'inizio del nostro mandato sta dando i suoi frutti; ed è necessario continuare su questa strada, al fine di raggiungere i primi risultati necessari a migliorare la qualità della vita dei calabresi. A marzo, l'ASP di Reggio Calabria è stata sciolta per infiltrazioni mafiose. Le ragioni che hanno portato alla decisione di scioglimento ed al conseguente commissariamento sono molteplici: presenza di parenti di personaggi di spicco della malavita, pregiudicati con incarichi nella stessa azienda, mancanza di procedimenti regolari nell'affidamento di appalti e lavori, mancata approvazione dei bilanci a decorrere dal 2013, mancata tenuta di scritture contabili. Un elenco lungo e dettagliato di ipotesi di reato che rivela una situazione molto compromessa e che richiede questo intervento urgente del Governo. È notizia di dieci giorni fa la delibera dei commissari prefettizi con la quale essi hanno proposto di disporre la gestione straordinaria dell'ente. Gli approfondimenti fatti dai commissari hanno confermato la grave situazione di irregolarità e di squilibrio del bilancio aziendale: ritengono accertato un buco di 400 milioni di euro, che peraltro si aggiunge a pignoramenti mobiliari e presso terzi per altri 250 milioni circa, raggiungendo un totale di 650 milioni. Dal decreto-legge Calabria si dovrà partire con un percorso di risanamento della sanità calabrese. Sono convinto che si tratta di un provvedimento valido, necessario e urgente che crea, per la prima volta, i presupposti di un controllo efficace e costante da parte dello Stato della gestione manageriale, arginando l'imperante potere politico sulla sanità nella Regione. Il decreto Calabria contribuirà a mettere sui binari della legalità e della trasparenza il settore sanitario calabrese. Lo dico oggi a malincuore da calabrese, ma con grande interesse e grande fiducia in questo Governo. È evidente che con il MoVimento 5 Stelle al Governo non sono più ammesse le logiche che in passato hanno caratterizzato la gestione sanitaria della mia Regione. È ora di restituire ai cittadini calabresi il diritto ad avere cure adeguate e un servizio sanitario degno di questo nome. Signor Presidente, onorevoli colleghi, permettetemi di ricordare, a proposito di cambiamento (mi onoro di sostenere questo Governo del cambiamento), una frase che ho ritrovato nel cassetto della memoria poco fa. È una frase bellissima del cardinale Pappalardo di Palermo: chi crede che le cose vadano lasciate così come sono, perché crede che non possano essere cambiate, accetta di fatto che la politica sia scissa dall'etica o, peggio, fusa con il malaffare. Quindi, viva il cambiamento e andiamo avanti in questa opera di reale cambiamento della qualità della vita dei cittadini.
2019-06-18	M5S	EndrizziGiovanni	Lo Stato deve intervenire, perché in questo sfacelo le organizzazioni mafiose sono penetrate anche nella sanità. L'attuale Consiglio dei ministri, sulla base della relazione prefettizia, ha sciolto l'Azienda sanitaria provinciale (ASP) di Reggio Calabria per infiltrazioni della 'ndrangheta e numerosi altri fascicoli sono nelle mani dei procuratori di Reggio Calabria, Palmi e Locri. Se la Regione non sa gestire la sanità, se non sa trattenere gli interessi partitocratici e anche i propri interessi clientelari, né le trame mafiose, se causa dissesto, sprechi, corruzione e malasanità, il commissario ad acta non può essere il Presidente della Regione. Invece abbiamo visto questo, in Campania e in Calabria, fino al 28 novembre scorso, quando l'emendamento del MoVimento 5 Stelle ha cancellato questa assurdità. Ora ne cancelliamo un'altra: in Commissione, il collega senatore Siclari ha sostenuto che il commissariamento non funziona, perché non c'è collaborazione tra il Presidente della Regione e il commissario. Stiamo scherzando? A questo punto lo chiedo a lei, signor Presidente, ma anche a tutti i cittadini: se la partitocrazia locale ha causato il disastro e se ancora oggi si mette di traverso, sabotando la soluzione, la soluzione può mai essere quella di rimettere tutto in mano ai soliti noti? Il decreto-legge in esame interviene proprio dove la partitocrazia locale ha fallito. In primo luogo, esso prevede che il commissario ad acta per la Regione Calabria verifichi ogni sei mesi l'attività dei direttori generali delle ASP - i quali, ricordiamolo, sono nominati dalla politica regionale - e che, qualora non abbiano adottato azioni coerenti oppure se risultino responsabili di inerzia, questi vengono rimossi. Al loro posto verranno nominati commissari straordinari, scelti - udite udite! - tra persone di comprovata competenza ed esperienza di organizzazione sanitaria e gestione aziendale (una cosa mai avvenuta prima), che dovranno elaborare un piano aziendale, supportati da una unità di crisi che effettuerà visite ispettive utili proprio ad elaborare quel piano.
2019-06-18	M5S	EndrizziGiovanni	Questo chiedono i cittadini, ovvero che chi ha potere sulle loro vite abbia una responsabilità: chi sbaglia paga e lo Stato deve essere garante verso tutti i cittadini. In secondo luogo, si affronta la gestione degli appalti e vengono sgombrate le ragnatele di interessi e malaffare. Sopra le soglie comunitarie, gli acquisti e gli approvvigionamenti di beni e servizi dovranno avvenire attraverso le procedure centralizzate della Consip o avvalendosi di strutture di altre Regioni. Anche sotto queste soglie, però, il commissario ad acta stipulerà una convenzione con l'Autorità anticorruzione. « Reset »: questa è la parola chiave. Un reset è quello che si aspettano i cittadini e a chi teme che questo riordino miri solo agli aspetti di rientro finanziario ricordo che il decreto-legge prevede una serie di misure per una più attenta e costante verifica del rispetto del livello delle prestazioni erogate, perché questo intervento, prima e più che a tutelare le finanze pubbliche, punta a risolvere la drammatica situazione della sanità calabra e a ripristinare il diritto alle cure. Qualche detrattore vede nel decreto-legge in esame una contraddizione con il percorso delle autonomie regionali. Penso invece che il principio del monitoraggio delle responsabilità e il regime sanzionatorio introdotto siano la migliore garanzia: proprio in presenza di uno Stato vigile e attento, che interviene tempestivamente e anche a livello preventivo contro la cattiva gestione, il regionalismo differenziato può non essere un azzardo. Parlavo di prevenzione perché, cari colleghi, dopo lustri e consiliature di degrado e decomposizione del sistema sanitario calabrese, nel decreto-legge in esame viene disposta un'anticipazione sul disegno di legge riguardante le nomine di dirigenza sanitaria, che per la prima volta in Italia verranno sottratte agli interessi estranei della partitocrazia e finalmente basate sul merito. È una rivoluzione: l'Italia che diventa normale. Spiace che alcuni siano schermati dietro il timore di incostituzionalità nell'emendamento votato alla Camera: hanno perso l'occasione di dimostrare coraggio. Lo stesso che abbiamo avuto nella soppressione dei vitalizi: anche in quel caso ci dicevano che era impossibile. Cambiamento significa fare qualcosa che altri ritenevano impossibile: avremo, dunque, dirigenti sanitari scelti da un apposito elenco, con competenze chiare e documentate, individuati da commissioni imparziali, dove sia abbattuto il rischio di manipolazioni ed accordi, come quelli che abbiamo visto emergere dalle intercettazioni che coinvolgono l'ex ministro Lotti, addirittura nel cuore dell'amministrazione della giustizia, per condizionare una nomina che riguardava le sue personali vicende giudiziarie. Questo ha colpito drammaticamente l'opinione pubblica, ha mostrato nudi i sistemi di potere che hanno governato fino a oggi. È un qualcosa che offende e mortifica moralmente, ma quando si parla di sanità fa letteralmente morire. Comincia invece a prendere forma l'Italia che può essere. Davvero, signor Presidente, l'Italia può.
2019-06-18	M5S	GranatoBiancaLaura	Il regime commissariale, finché non si è insediato l'attuale Governo, non ha prodotto risultati, anche perché le nomine dei direttori generali delle aziende sanitarie provinciali (ASP) sono rimaste sempre saldamente nelle mani del Governatore di turno e con esse il reclutamento del personale. Così si sono mantenuti aperti serbatoi di voti clientelari, canalizzati verso i vari patroni della politica locale, che ovviamente se ne sono sempre serviti per mantenere in piedi lo status quo, mentre le migliori competenze in campo medico sono dovute migrare altrove. Non è raro che noi calabresi, quando andiamo a curarci nei grossi centri specializzati fuori Regione, ci imbattiamo nel compaesano specialista, fuggito da una Regione la cui classe politica è nemica giurata del merito, perché nel merito c'è la libertà dallo stato di bisogno ed è proprio lo stato di bisogno ad essere indispensabile a quella classe politica corrotta e incapace, per mantenersi saldamente avvinghiata al potere con lo strumento del favore. Ebbene sì, la politica regionale ha sempre fatto da padrona, nel vero senso della parola, sulla vita e sulla morte dei calabresi e sui soldi destinati alle loro cure, consentendo alla malavita organizzata di mettere le mani indisturbata sul flusso di beni e servizi legati alla sanità. Basti pensare al debito contratto dall'ASP di Reggio Calabria, ammontante almeno a 400 milioni di euro, con bilanci spariti per ben quattro anni di attività, doppie e triple fatture e strumenti obsoleti acquistati e lasciati nel cellophane nei magazzini degli ospedali. Mentre si realizzano ingessature di cartone e si muore in pronto soccorso, i dirigenti generali vengono confermati dal governatore di turno e sistematicamente premiati. Il governatore Oliverio, nonostante fosse addirittura soggetto a una restrizione di domicilio, a seguito di un'indagine della magistratura che lo aveva visto coinvolto per abuso d'ufficio, ha inteso fino all'ultimo avvalersi della sua prerogativa di nomina dei direttori generali, rifiutandosi di coordinarsi con il commissario Cotticelli, mandato dal Governo. Da qui la giusta reazione della ministra Grillo e la decisione di staccare finalmente la spina. In tutta fretta, dopo la nomina, i direttori generali di Oliverio si erano già apprestati al colpo di coda finale, in vista delle imminenti elezioni regionali, aprendo procedure concorsuali finalizzate al posizionamento di nuovi primari e di altro personale medico, infermieristico, paramedico e amministrativo, certi che, come al solito, nessuno avrebbe osato mettere loro i bastoni tra le ruote. La prassi della corruzione e del familismo amorale, ormai divenuta legge in Calabria, si accingeva a perfezionare per l'ennesima volta il suo iter, ma stavolta è arrivato l'alt del Governo del cambiamento: per la prima volta in quasi venti anni di autonomia regionale, un Governo ha dato una battuta di arresto decisiva a questo sistema consolidato, nell'incredulità di tutti questi personaggi, che già si facevano beffe di noi, facendo spallucce a chi li ammoniva, convinti che l'avrebbero fatta franca anche questa volta, come d'altronde era sempre avvenuto con tutti gli altri Governi. L'intervento del commissario Cotticelli, con cui è stato interdetto il reclutamento di figure apicali, ha suscitato reazioni di sbigottimento e di panico, del tipo: adesso chi glielo dice ad Oliverio? In quasi venti anni di autonomia regionale, la sanità in Calabria è stata azzerata. Allo svantaggio dovuto ai criteri di riparto del Fondo per la spesa sanitaria nazionale sfavorevoli, perché non tengono conto dei numerosi casi di comorbilità presenti nella Regione, che incidono sulla spesa sanitaria più dei casi di morbilità distinte, si è aggiunta questa gravissima mala gestio, che ha ridotto le prestazioni sanitarie pubbliche, ha consentito il proliferare di prassi come l' intramoenia, convenzioni con le strutture private con annessi contenziosi milionari e infine ha dato vita a una gigantesca migrazione sanitaria, per un ammontare di 320 milioni di euro all'anno, a decine di ospedali chiusi, a posti letto tagliati e ai ticket più alti d'Italia. Tuttavia chi non può migrare, in Calabria muore di malasanità; pertanto ben vengano i controlli sistematici e ricorrenti sulle attività dei direttori generali e dei commissari straordinari; ben venga la possibilità di sostituire tali figure in tempi rapidissimi ad opera del commissario straordinario, come prevede il decreto-legge; soprattutto ben venga il progetto del MoVimento 5 Stelle di sottrarre definitivamente alla politica le nomine dei direttori generali. Che questa che stiamo inaugurando possa essere veramente una stagione di rinnovamento per la nostra Regione e una opportunità di recupero del gap che ci tiene in un limbo dal quale abbiamo un disperato ed urgente bisogno di uscire.
2019-06-18	M5S	GranatoBiancaLaura	La Calabria subisce piani di rientro dal 2009 ed è commissariata, senza soluzione di continuità, dal 2010 ad oggi. Da quando la materia sanitaria è entrata nel regime di concorrenza Stato-Regione, a seguito della riforma del Titolo V della Costituzione, la politica locale è entrata a gamba tesa nella sanità, declassando i cittadini calabresi al rango di sudditi di serie C, consentendo un punteggio sui livelli essenziali di assistenza (LEA) di appena 136, su un minimo di 160.
2019-06-18	M5S	GranatoBiancaLaura	Signor Presidente, parlo da cittadina calabrese, prima che da parlamentare. Per la prima volta nella storia tormentata della sanità regionale, lo Stato interviene direttamente a difesa del diritto alla cura, sancito dalla nostra Costituzione.
2019-06-18	M5S	MautoneRaffaele	Signor Presidente, membri del Governo, onorevoli colleghi, l'insufficienza generalizzata della sanità calabrese, il gravissimo disordine amministrativo e gestionale, rappresentano le motivazioni dell'intervento straordinario che andiamo ad approvare e segnano un'inversione del percorso e una decisa discontinuità, sia delle regole che dei soggetti espressione della governance sanitaria in Calabria, al fine di traghettare la sanità regionale verso situazioni di normalità amministrativa. L'obiettivo del provvedimento è quello di far uscire il sistema sanitario calabrese dalla grave situazione di stallo, se non di peggioramento progressivo, che fin dal 2007 ha prodotto un abbassamento sempre maggiore degli indici di misurazione dei servizi erogati. A nulla è servito l'avvicendamento dei commissari straordinari fatti dai Governi precedenti; le connivenze politico mafiose, la gestione clientelare, l'incapacità gestionale hanno prodotto lo scempio che è sotto gli occhi di tutti. Il provvedimento legislativo mira, nelle difficoltà, a rimettere ordine nell'organizzazione sanitaria regionale per ridare ai cittadini calabresi una loro dignità e per far loro rialzare la testa. Io che sono cittadino campano e medico pediatra comprendo perfettamente il loro disagio e le loro enormi difficoltà nel trovare una risposta alla domanda di salute che spetta loro di diritto. Nella mia Campania viviamo tutt'oggi una situazione di commissariamento della sanità regionale, dove l'assenza di programmazione e le scelte, a mio avviso, spesso sbagliate del governatore commissario, hanno prodotto una chiusura forzata di diversi nosocomi, sottraendo posti letto e lasciando diverse aree della Regione scoperte per quanto attiene l'assistenza ospedaliera. Il miglioramento tanto sbandierato della qualità delle prestazioni erogate e dei conti in ordine è ancora un miraggio. Ne è dimostrazione il fatto che già ad inizio anno, e in diversi periodi successivi, le strutture accreditate che forniscono prestazioni diagnostiche strumentali hanno sospeso in maniera unilaterale le stesse, con un danno economico enorme per i cittadini e per i malati che non possono permettersi le spese esose necessarie per usufruire di tali esami diagnostici. Questo è il frutto ed il risultato di una cattiva programmazione. Per non citare, infine, l'assenza ormai completa di attenzione dei vertici regionali alla prevenzione e alla riabilitazione. Lo dimostrano, ad esempio, le lunghissime liste di attesa dei centri di riabilitazione neuropsicomotoria e sensoriale per i bambini con spettro autistico. Finalmente questo Governo del cambiamento va ad intervenire su una situazione critica ormai decennale per apportare dei cambiamenti radicali nella gestione e nella programmazione della sanità in Calabria. Questo sarà l'inizio di un percorso di trasparenza e legalità all'interno delle strutture sanitarie non solo calabresi, ma su tutto il territorio nazionale.
2019-06-18	M5S	PisaniGiuseppe	Signor Presidente, colleghe senatrici, colleghi senatori, signori rappresentanti del Governo, l'articolo 12 del decreto-legge oggi in discussione affronta, il grave problema della carenza di personale medico specialistico che sta mettendo in ginocchio la sanità ospedaliera del nostro Paese.
2019-06-18	PD	CollinaStefano	Ci ho tenuto a utilizzare questo tempo in discussione generale perché spesso parliamo nel merito, ma sembra che in questa sede ci misuriamo su emendamenti che cercano di modificare la virgola o il periodo, aggiungere un «anche» anziché un «esclusivamente»; invece qui ci sono visioni diverse, a fronte di un approccio che, a mio avviso, sarebbe stato molto più positivo ‑ e insisto perché ci sono molto legato ‑ e molto più determinante e incisivo se la riforma costituzionale fosse passata, nella parte legata al Titolo V. Lì c'era la soluzione agli aspetti di sistema a monte; lì si ponevano le premesse costituzionali per poter agire a livello centrale rispetto ai dissesti che avvengono nelle Regioni, ad esempio riguardo la sanità.
2019-06-18	PD	CollinaStefano	Posto che i problemi da gestire in Calabria riguardo la sanità sono grandi, questo provvedimento non ha né capo, né coda: non dà garanzie su nessun tipo di esito positivo. Infatti, mancando i requisiti che ricordavo prima, ossia la progettualità, la capacità di prefigurare un modello per il futuro, non offre garanzie su alcun tipo di esito positivo. Affronta le emergenze con scelte discutibili, soprattutto in mancanza di fondi che rappresentino strumenti credibili per fare interventi efficaci. Senza i fondi questa materia come si raddrizza? Ci sono, è vero, anche altri fatti accaduti nel frattempo. La collega Boldrini citava quota 100, ma questo è un altro intervento populista, in cui non c'è alcun tipo di progettualità, di cui non avete saputo neanche immaginare gli esiti, in cui l'impatto di determinati interventi lo scopriamo vivendo ed è drammatico.
2019-06-18	PD	CollinaStefano	È chiaro che questo è un decreto‑legge populista, perché non c'è niente di progettuale rispetto al futuro. Quando è venuto il ministro Grillo in Commissione a riferire sul federalismo fiscale ha detto di aver incontrato i rappresentanti delle Regioni Lombardia, Veneto ed Emilia-Romagna e di non aver riscontrato problemi rispetto alla questione della sanità. Ministro Grillo, ti piace vincere facile. Affronta il problema della sanità italiana nella prospettiva del regionalismo differenziato partendo, invece, dai posti in cui ci sono gli squilibri e dicci un po' quale nuovo equilibrio, quale nuova dimensione possiamo trovare per dare omogeneità al Servizio sanitario nazionale nelle gestioni regionali.
2019-06-18	PD	MagornoErnesto	Questo decreto-legge io non lo posso votare, non solo da senatore del Partito Democratico, ma nemmeno come uomo del Mezzogiorno, che appartiene a questa sfortunata, bella ma amara Regione del Mezzogiorno d'Italia. E vi chiedo di fermarvi e di cominciare a concertare per poter vedere come dare a questa emergenza della sanità, straordinariamente importante e mortificante per questo popolo che soffre, la risposta che si deve dare e che il popolo calabrese deve avere. Fermatevi ed insieme apriamo il ragionamento sulla sanità. Fermatevi ed apriamo tutti i ragionamenti che volete rispetto alla Calabria e al Mezzogiorno. Voi avete un grande dovere; avete avuto un grande consenso e avete il dovere - ne hanno diritto i cittadini del Mezzogiorno - di dare a questa nostra terra le risposte che i calabresi meritano.
2019-06-18	PD	MagornoErnesto	Signor Presidente, colleghi senatori, rappresentanti del Governo, mi appassiona poco, in verità, tutto questo dibattito tecnico sulla questione della costituzionalità di questo decreto. Parafrasando quello che diceva Corrado Alvaro e che spesso io ripeto quando parlo della mia terra e dei calabresi, la gente di Calabria vuole essere curata piuttosto che decretata; tra l'altro con un decreto-legge che è, appunto, un provvedimento tecnico che non prevede un centesimo di euro di investimento per una questione gravissima - ha ragione il collega Auddino - come quella della sanità nella nostra Regione, che conta 404 Comuni, quando sono poco meno di 8.000 i Comuni in tutto il nostro Paese. Immaginate che l'"urlo" per essere curati da parte dei calabresi è un urlo che arriva da lontano, che riecheggia dalla notte dei tempi. Una parte dell'emigrazione calabrese è dovuta anche al fatto che la gente in Calabria non poteva curarsi. Tra villaggi e contrade, immaginate che cos'era la nostra Regione - lo ricordo ai colleghi che sono più giovani di me - negli anni Cinquanta e Sessanta? Questo urlo forte, questa richiesta legittima di essere curati che veniva dalle popolazioni calabresi è rimasta perlopiù disattesa, perché le classi politiche che hanno governato questo nostro Paese non hanno saputo dare risposte efficaci. C'è stato un Ministro della sanità calabrese - mi piace ricordarlo, perché anche io provengo da quella storia - che tirò fuori i vaccini per gli ammalati di poliomelite dagli scantinati del Ministero della salute e che risolse in quel momento la questione. È stato Ministro della sanità negli anni Sessanta ed era la prima volta che un socialista ricopriva la carica di Ministro della salute ed ha investito sulla Calabria. Forse quello è stato l'unico investimento, sono nati ospedali in tutta la nostra Regione: hanno tentato con gli investimenti. Io non sono uno che crede nei commissariamenti, non ci credevo nella passata legislatura e non ci credo nemmeno adesso. Sono nemico dei commissariamenti in generale, al di là se riguardino la Calabria piuttosto che la Toscana o il Piemonte: mai i commissariamenti nel Mezzogiorno d'Italia hanno prodotto cose positive nella storia di questo Paese.
2019-06-19	FI	DalMasFranco	Signor Presidente, intervengo su questo emendamento quando già ieri la collega Stabile ha fatto presente all'Assemblea l'esistenza di un'incongruenza - chiamiamola così per essere benevoli - nel provvedimento in esame, laddove cose diverse vengono trattate allo stesso modo e, di fatto, viene penalizzato chi in questi anni ha fatto le cose bene. Prima il senatore Caliendo - rivolgendosi soprattutto agli amici della Lega - ha invitato ad approvare un emendamento, dicendo: volete l'autonomia nella sanità, laddove siete in grado di fare bene le cose è evidente che lo Stato non può punirvi. Invito la maggioranza a riconsiderare le sue posizioni e ad accogliere l'emendamento 11.13, che ha una funzione interpretativa e riguarda le Regioni che provvedono al finanziamento del Servizio sanitario nazionale del proprio territorio senza alcun apporto a carico del bilancio dello Stato. Tra queste, vi è anche la mia piccola Regione - il Friuli-Venezia Giulia - che ha i conti in ordine nel settore della sanità dal 1997. In forza dell'applicazione della norma, così come l'avete impostata e come ci suggerisce il Ministero dell'economia e delle finanze in questi giorni, dal 2020 dovremo scendere di 20 milioni di euro, che è una cifra consistente considerando l'andamento della spesa, che, come sapete, è in crescita di almeno il 5 per cento l'anno, solo per le dotazioni tecnologiche. L'emendamento è squisitamente tecnico; invito pertanto la maggioranza a prenderlo in considerazione e, vieppiù, a trasformarlo in un ordine del giorno. Lo scopo è molto semplice. Il mio è un appello accorato agli amici della Lega: voi giustamente chiedete oggi l'applicazione del principio di autonomia differenziata nel settore della sanità, ma andate a punire coloro che i conti li hanno tenuti bene. Questo è il dramma e non vi state avvedendo di ciò.
2019-06-19	FI	MangialavoriGiuseppeTommasoVincenzo	Signor Presidente, con l'emendamento in esame chiediamo la soppressione di tutti gli articoli del Capo I, visto che - come evidenziato negli interventi dei senatori del nostro Gruppo nella seduta di ieri - non siamo assolutamente d'accordo e non condividiamo assolutamente il testo del decreto-legge in esame. Voglio dire al Sottosegretario, che cortesemente ha dato una risposta a me chiedendo nel corso del suo intervento che mi sarei aspettato altro. Signor Sottosegretario, naturalmente non è vostra la colpa di quanto è successo negli anni precedenti. Partiamo però da nove anni di commissariamento e ciò vuol dire che, per nove anni, la sanità calabrese è stata gestita da uomini indicati dai Governi, che si sono succeduti nel tempo. Quindi, mi sarei aspettato che quei nove anni costituissero una base sufficiente per poter fare qualcosa da attuare subito. Invece, lei rappresentante del Governo, con le sue dichiarazioni, ci ha detto che questo è un resetting, un modo per comprendere la situazione, per capire come agire alla fine dei diciotto mesi. In Calabria dobbiamo aspettare altri diciotto mesi? Cosa diciamo ai cittadini calabresi? Diciamo loro che per nove anni i Governi hanno scherzato? Ritengo che le basi per poter prendere decisioni nell'immediato ci siano. Di certo non serve un'ulteriore persona, che viene da fuori e non conosce la Calabria, per orientarsi per un anno e mezzo e dire poi cosa dovrà fare al suo successore, magari indicato da un altro Governo, che magari, a sua volta, resetterà tutto. Signor Sottosegretario, signori della maggioranza, pensate prima di approvare questo testo, che è veramente l'ennesima beffa per il popolo calabrese.
2019-06-19	FI	SiclariMarco	Noi calabresi siamo anche disponibili - chiedo cortesemente silenzio all'Assemblea - a pagare il miliardo di debito fino al 31 dicembre del 2048. Se verificate a quanto ammonta il valore del debito, significa che ogni cittadino calabrese dovrà pagare 8 euro l'anno; noi ne paghiamo molti di più adesso, non avendo assistenza sanitaria, per rispettare il piano di rientro. Come sapete, infatti, il regolamento che disciplina il commissariamento della sanità obbliga il commissario ad aumentare le addizionali Irpef e le addizionali IRAP nella Regione in cui vi sia stato un disavanzo gestionale, come accaduto in Calabria con l'ultimo commissario, che ha portato 160 milioni di euro di disavanzo di gestione. I calabresi non ne hanno colpa, ma sono disponibili, da subito, a ipotecare per vent'anni quelle addizionali Irpef e IRAP, che comunque verranno aumentate, per destinarle al pagamento del debito, purché da oggi esso venga azzerato e si possa ripartire con gli investimenti in Calabria in materia sanitaria e programmare l'assistenza territoriale, che manca da dieci anni. Siamo disponibili anche a questo, perché il messaggio è che non ci piangiamo mai addosso e non ci rassegniamo: tutti noi calabresi vogliamo contribuire a raggiungere i nostri diritti, soprattutto quelli sanciti dalla Costituzione.
2019-06-19	FI	SiclariMarco	Per quanto riguarda l'intervento della politica sulle nomine sanitarie, è un falso dire che con il decreto Calabria lo andrete ad azzerare, perché Cotticelli chi lo ha nominato? Chi nomina i commissari? L'assistente della deputata Nesci, chi lo nomina? Carissimi, non avete risolto il problema della 'ndrangheta perché, ringraziando il cielo, ci sono la magistratura e gli inquirenti che lavorano e la Calabria è oggi il posto più sicuro in Italia per la presenza della magistratura e dello Stato; soprattutto non avete risolto il problema della politica, perché le nomine oggi le state facendo voi, con i commissari. Non è vero che avete allontanato la politica dalla sanità calabrese.
2019-06-19	FI	SiclariMarco	Sono stato costretto a scrivere una lettera all'illustrissimo Presidente della Repubblica Sergio Mattarella per dire che lo Stato, per come si sta comportando il Governo, deve chiedere scusa alla Calabria e ai calabresi. Infatti, il presente provvedimento, che voi avete portato all'esame dell'Assemblea con la decretazione d'urgenza impedendoci di migliorarlo, è anticostituzionale perché con esso state attentando al diritto alla salute dei calabresi. In esso non è previsto un solo euro per la Calabria; non è previsto lo sblocco del turnover, anche se mancano 1.410 medici, 2.800 infermieri e 1.000 tecnici sanitari; non sono previste risorse per ristrutturare tutti gli ospedali che non rispettano la normativa antisismica in Calabria e che mettono a rischio medici, lavoratori e pazienti. Non sono previsti i soldi per costruire i cinque ospedali già progettati che devono essere realizzati. E con chi ve la prendete? Con i calabresi: perché meritiamo ancora un commissariamento che ha fallito per dieci anni? Quando Conte è venuto in Calabria ad annunciare iniziative uniche e straordinarie per risolvere il problema della sanità calabrese, pensavo che veramente si sarebbe arrivati a un provvedimento con iniziative fuori dall'ordinario. Il decreto-legge in discussione non ha nulla di straordinario, se non il mantenimento di quel commissariamento stesso per il quale siete venuti in Calabria ad annunciare delle iniziative straordinarie.
2019-06-19	FdI	ZaffiniFrancesco	Signor Presidente, do anzitutto il benvenuto al signor Ministro, che accogliamo in quest'Aula in occasione del primo provvedimento in materia di sanità, dopo quasi un anno dal suo insediamento. Si tratta di un provvedimento di cui si apprezza sicuramente lo sforzo, ma decisamente non il risultato. Ieri, con un'espressione un po' colorita, ho detto che il provvedimento sarebbe da ribattezzare «Calabria Saudita», perché prende in considerazione un pezzo di Paese che sembra non esistere come Italia e non esserci per tanti motivi. In primo luogo, dopo dieci anni di gestione commissariale, con risultati a dir poco disastrosi (di cui, evidentemente, non è assolutamente responsabile lei, né l'attuale Governo), mettiamo mano a delle soluzioni che non cambiano nulla rispetto all'impianto economicistico, come lo definirebbe il collega Errani, ma, anzi, in un combinato disposto micidiale, aggiungono una visione criminalistica. Infatti, viene stabilito che non basta più un commissario, ma ne occorrono due, e che servono i controllori dei controllori dei controllori. Si tratta di norme che - non è difficile da immaginare - complicheranno ulteriormente un impianto che non ha risolto minimamente il problema dei conti, ma - anzi - li ha aggravati e, soprattutto, ha determinato un gap di oltre cinque anni nell'aspettativa di vita (di cui lei, signor Ministro, è perfettamente a conoscenza). A quarant'anni dal varo del Servizio sanitario nazionale e a dieci anni dal primo commissariamento di una Regione dello Stato italiano, come la Calabria, ancora non risolviamo il problema e condanniamo i cittadini calabresi a un deficit di cinque anni nell'aspettativa di vita. Questo non è da nazione civile, da Italia. Ripeto, è da «Calabria Saudita». Tutto questo non poteva essere affrontato in un provvedimento così superficiale e, come l'ho definito ieri, leggiadro. Tutto ciò è sconcertante, signor Ministro. Si agisce con quindici articoli su temi che rappresentano, di fatto, quattro riforme. Infatti, è di quattro riforme che parliamo: il sistema di commissariamento della Calabria; le professioni medico-sanitarie; l'Agenzia italiana del farmaco; alcuni provvedimenti che riguardano le procedure giudiziarie e contabili. Con una manciata di articoli rimettiamo mano al problema in un modo che - lo ripeto - è ampiamente preoccupante, quasi sconcertante, senza agire sulle cause, ma solo con un'aspirina che cura gli effetti. Ad esempio, sulla vicenda delle professioni mediche, partendo dall'analisi, che ormai è ampiamente condivisa, della carenza di medici specialisti, ma non solo, perché mancano anche figure professionali mediche di secondo livello, tre sono i livelli di emergenza. Il primo è quello dell'accesso all'università, il secondo è quello della disponibilità di medici specializzati, il terzo è l'esigenza di rendere meglio disponibile e più razionalmente utilizzato l'attuale personale. Lei agisce sul terzo livello, ma lo fa secondo una logica sbrigativa ed anche preoccupante per certi aspetti, mi riferisco ad esempio ai medici dell'emergenza-urgenza e ai medici di medicina generale. Agisce così, a strappo, senza prevedere, senza preordinare soluzioni che mettano mano alle cause. Abbiamo fatto l'esempio delle borse di studio: la relatrice ha illustrato la disponibilità di un numero aggiuntivo di borse di studio, ma qui serve una rivoluzione, Ministro. Presidente Sileri, non mi distragga il Ministro, perché non c'è mai in Aula, quindi oggi la voglio tutta per me. Serve qualcosa di rivoluzionario, serve una visione. Io rispetto al collega Errani sono stato per una vita intera dall'altra parte e ho un imbarazzo totale nel dover condividere quello che lui dice, ma serve una visione, Ministro. Oggi lei, non avendo alcuna responsabilità rispetto a quanto è successo nella Regione Calabria, né rispetto a quanto accade nel Servizio sanitario nazionale in genere, ha la grande opportunità, che costituisce anche un obbligo, di avere una visione, di rivoluzionare un impianto che non funziona più, di dare segnali importanti. Sulla disponibilità delle scuole di specializzazione, ad esempio, come ho detto ieri, perché non dare la possibilità alle multinazionali farmaceutiche, alle quali abbiamo appaltato la ricerca - che è una cosa ben più grave - di pagare un certo numero di borse di studio per la formazione dei medici specialistici? Perché no? Qual è il problema? Se il problema è il denaro, perché non aprire a queste nuove forme di collaborazione? Molto altro ci sarebbe da valutare. Che dire, quindi, Ministro? Abbiamo finalmente affrontato il tema, ma lo affrontiamo per diciotto mesi, cioè a tempo determinato e solo nella parte che riguarda gli effetti e con alcuni provvedimenti palliativi, quindi siamo fortemente preoccupati perché riteniamo che in realtà questa visione non ci sia. Riteniamo che in realtà prevalga la logica dell'amministratore di condominio rispetto alla logica di chi governa un fenomeno: oggi c'è bisogno di tutto nella sanità tranne che di un amministratore di condominio. Vede, Ministro, quest'anno celebriamo i quarant'anni del Servizio sanitario nazionale. Lei sa meglio di me, perché dispone di dati confidenziali, che questo sistema così com'è è all'ultimo giro, è suonata la campanella, non reggerà oltre i prossimi due, tre o quattro anni. Forse festeggeremo il quarantaduesimo o il quarantatreesimo anniversario, ma non celebreremo certamente i quarantacinque o i cinquant'anni anni del Servizio sanitario nazionale così com'è. Si impone allora, per tutta una serie di motivi, si badi bene, anche esterni al Servizio sanitario nazionale (la società che evolve, la cronicizzazione delle malattie, l'allungamento della vita media), un'esigenza rispetto alla quale lei, Ministro, ha una grande responsabilità, che è quella di prefigurare fin da ora un'apertura, una visione. Ribadisco, ad esempio, che va strutturato il secondo pilastro. Lo hanno fatto tutte le economie avanzate, in Europa lo hanno fatto la Francia e il Regno Unito. Noi siamo fortemente in ritardo. Io paragono l'idiosincrasia nei confronti del privato con la vecchia diatriba padrone-operaio. Basta, superiamo questi blocchi mentali. Apriamo a un servizio sanitario nuovo e cominciamo da questi provvedimenti a dare l'immagine di una visione, se c'è. Ma io ho il ragionevole sospetto che non ci sia: se c'è, signor Ministro, ce la mostri e ce la faccia vedere. In questo provvedimento la visione non c'è e non c'è neanche la soluzione dei problemi della Regione Calabria. Riteniamo anche che ci siano gravi ed importanti profili di incostituzionalità e non a caso abbiamo votato a favore di entrambe le pregiudiziali. A causa di tutto ciò che le ho brevemente e sommariamente illustrato, signor Ministro, noi voteremo contro il suo provvedimento.
2019-06-19	LN	FregolentSonia	Signor Presidente, colleghi, Ministro, non entrerò nel merito del provvedimento: la mia vuole essere più una dichiarazione di principio. La Lega voterà a favore di questo provvedimento perché ne riconosce la necessità e l'urgenza, data la situazione di gravità in cui versa la sanità della Regione Calabria. Le risultanze della Commissione d'inchiesta sul servizio sanitario nazionale del 2006, che hanno determinato il commissariamento della sanità calabrese negli ultimi dieci anni, sono ancora oggi presenti, con un cittadino su sei che si rivolge ad altre Regioni per avere cure anche su patologie molto semplici, con strutture fatiscenti, attrezzature non adeguate, amministrazioni che pagano fatture dopo anche due anni e mezzo o, peggio, liquidano fatture già pagate; mancati controlli e troppe prestazioni affidate alla sanità privata, che qui spesso, invece di essere soltanto ad adiuvandum della sanità pubblica, è diventata preponderante, snaturando di fatto i princìpi di universalità, gratuità e uguaglianza nell'accesso alle cure da parte dei cittadini, su cui si fonda il nostro sistema sanitario. Nella trattazione del provvedimento in esame ci sono evidentemente delle ragioni di necessità e di urgenza, che portano all'approvazione dello stesso, oltre al fatto che il commissariamento è previsto per un periodo breve. Queste sono sostanzialmente le motivazioni per cui, come Gruppo, riteniamo che questo provvedimento sia da votare: la brevità, la necessità e l'urgenza. Dico ciò perché per il nostro Gruppo questo provvedimento rappresenta un approccio di eccezionalità, contrario ai principi con cui sono gestite le Regioni che si contraddistinguono nello scenario nazionale per la qualità della sanità. Sarà necessario apportare apposite correzioni normative in termini di sistema nazionale, al fine di individuare regole di ingaggio dei commissari straordinari, dei direttori generali, con l'individuazione di percorsi specialistici multidisciplinari per le specializzazioni mediche e nuove regole di ingaggio per gli erogatori privati, basate su rating prestazionali e relativi controlli. Ci auguriamo che presto anche la Calabria e i calabresi possano rientrare in una situazione di normalità, anche se, per ottenere questo risultato, occorre che ci sia una netta sferzata, che coinvolga tutta la società calabrese, anche quella incolpevole di questa situazione. Auspichiamo che i cittadini per primi abbandonino lo spirito di rassegnazione che spesso si avverte nella loro voce andando a visitare le strutture regionali. Dispiace constatare la loro delusione e l'abitudine a non credere in una sanità che pagano come tutti; devono invece esigere che i propri rappresentanti, legittimamente eletti, governino non solo la sanità, ma, in generale, i territori in termini di efficacia ed efficienza, per la fiducia che hanno conferito loro con il voto. L'autonomia regionale, che tanto auspichiamo, va proprio nella direzione di una responsabilizzazione della gestione delle risorse assegnate, anche attraverso concreti percorsi di riqualificazione della spesa sanitaria, al fine di creare le condizioni di sostenibilità strutturale, in chiave universalistica, del Sistema sanitario nazionale. Tutto ciò detto, annuncio il voto favorevole del Gruppo Lega-Salvini Premier-Partito Sardo d'Azione.
2019-06-19	M5S	CastelloneMariaDomenica	Ieri il senatore Zaffini parlava di una riduzione di cinque anni dell'aspettativa di vita dei cittadini calabresi. E questa riduzione dipende proprio dalla cattiva gestione della sanità. Bisogna investire prima di porre in essere qualsiasi altra misura? Questo era il suggerimento del senatore Magorno, che oggi non vedo presente e al quale vorrei chiedere: senatore, lei si sente tranquillo a investire anche un solo euro senza avere la certezza che venga usato in maniera oculata per i cittadini calabresi? Noi sappiamo che quei cittadini oggi chiedono tutele. Chiedono di non essere abbandonati nelle mani di chi, in tutti questi anni, li ha costretti a emigrare per curarsi, chiudendo i reparti e tagliando i servizi. Il senatore Mangialavori ieri imputava al ministro Grillo la chiusura dei reparti. Io gli vorrei ricordare come, invece, la chiusura dipenda da errori di programmazione regionali e, di certo, non è colpa del Ministro.
2019-06-19	M5S	CastelloneMariaDomenica	In particolare, voglio ribadire che si tratta di un decreto-legge che affronta due emergenze, lo stato della sanità calabrese e la carenza di medici per garantire le prestazioni sanitarie. Gli interventi al Capo I sono infatti limitati nel tempo e servono a rimuovere i principali ostacoli per il ripristino della normalità gestionale e amministrativa della Calabria. Si tratta di una Regione che - come abbiamo evidenziato ieri - è commissariata dal 2010 e, ciò nonostante, ha visto negli ultimi anni una riduzione progressiva dei livelli essenziali di assistenza, che oggi non raggiungono le soglie di sufficienza, e un aumento esponenziale dei costi, come certificato dall'ANAC e dalla Corte dei conti; e ieri in discussione generale è stato detto che tutto ciò dipende addirittura anche dal pagamento della stessa fattura per due o tre volte. Questa cattiva amministrazione ha fatto sì che tutti gli indicatori epidemiologici dello stato di salute della popolazione calabrese siano peggiorati negli anni.
2019-06-19	M5S	CastelloneMariaDomenica	Per garantire le prestazioni abbiamo finalmente sbloccato l'assunzione di personale sanitario e abbiamo tolto il blocco del turnover nelle Regioni in piano di rientro, che era stato introdotto nella finanziaria del 2005. Questo, sì, sarà un punto di partenza importante. Ringrazio la senatrice Stabile che ieri ha riconosciuto siffatto merito. Abbiamo previsto, inoltre, un ulteriore incremento per l'assunzione di personale, stabilizzando tutto il personale precario in servizio esternalizzato. Abbiamo anche previsto che vengano assunti gli specializzandi all'ultimo anno, una volta che siano esaurite le graduatorie di tutti i soggetti idonei già specialisti e, comunque, nelle more del conseguimento del titolo. Il senatore Zaffini ieri suggeriva di aumentare il numero delle borse di specializzazione. Io vorrei ricordare come anche questo sia già stato previsto in un precedente provvedimento. Quest'anno, infatti, per la prima volta, le borse di specializzazione mediche passano da 6.200 a 8.000, con un incremento di 1.800 borse; tutto ciò in previsione di una revisione complessiva della formazione postlaurea, basata, finalmente, su una reale programmazione dei fabbisogni. Il senatore Collina ieri parlava di riformismo opposto al populismo e di riformismo inteso come capacità di programmazione. Se oggi siamo qui a parlare di carenza di medici o di imbuto formativo, è perché, finora, la programmazione è mancata. Sempre il senatore Collina parlava di una particolare attenzione del Ministro alle Regioni virtuose. Io, però, vorrei sottolineare come oggi parliamo del decreto Calabria e non del decreto Veneto o Lombardia. Abbiamo anche affrontato il problema della medicina generale, in particolare la questione dei camici grigi, quei medici che hanno lavorato per anni garantendo il funzionamento del Servizio sanitario nazionale senza, però, che il proprio ruolo sia stato riconosciuto. Ebbene, a questi medici che hanno lavorato per almeno due anni negli ultimi dieci anni e hanno superato il concorso di accesso ai corsi di medicina generale noi permettiamo l'ingresso in soprannumero ai corsi di medicina generale. Inoltre, per i medici di medicina generale prevediamo la formazione di un' équipe costituita da infermiere e da psicologo, perché per noi ripartire dalla medicina territoriale è fondamentale anche per risolvere il problema dell'affollamento dei pronto soccorso. Abbiamo introdotto la questione della dirigenza sanitaria, in particolare l'allontanamento della politica dalle nomine in sanità, anche in questo caso nelle more di una revisione organica della materia in discussione con un disegno di legge qui al Senato. Nella parte finale, poi, abbiamo affrontato l'emergenza della carenza dei medicinali, prevedendo che le aziende produttrici di farmaci debbano avvisare AIFA non più due mesi in anticipo rispetto al blocco di produzione, ma quattro mesi, e bloccando le esportazioni in caso di carenza di farmaco. Questo avrebbe scongiurato - ad esempio - la carenza recente del farmaco Sinemet anti-Parkinson. Si poteva fare di più, ma la scadenza per la conversione di questo decreto-legge è il 1° luglio. Voglio sottolineare come sia stato grande il lavoro di coinvolgimento anche delle opposizioni alla Camera, come al Senato, con l'approvazione - ad esempio - dell'ordine del giorno a firma della senatrice Binetti, che impegna il Governo a valutare l'aumento delle borse di specializzazione per le specialità più carenti e a migliorare la modulazione della rete formativa, o dell'ordine del giorno del senatore Zaffini, che impegna il Governo a valutare l'assunzione di medici specialisti all'interno della rete formativa e che il progetto formativo venga deliberato dal Consiglio della scuola di specializzazione. In conclusione, desidero ringraziare tutti i miei colleghi di Commissione, con cui sono onorata di lavorare. Nella nostra Commissione si lavora sempre in maniera molto costruttiva e rispettosa delle opinioni di tutti, nella consapevolezza che il nostro lavoro si ripercuote in maniera diretta sulla salute e, quindi, sulla vita dei cittadini.
2019-06-19	M5S	DiMarzioLuigi	In che cosa consiste dunque il rimedio? Il commissario ad acta Cotticelli - non la Regione perché, come abbiamo sempre sostenuto, il controllore non può essere anche il controllato - procederà a una verifica straordinaria sui direttori generali degli enti del Servizio sanitario regionale. L'obiettivo è comprendere se le dirigenze abbiano effettivamente agito coerentemente con l'attuazione del piano di rientro. Se questa verifica dovesse avere esito negativo, il commissario avrà potere di deciderne la decadenza dall'incarico e risolvere i relativi contratti. In due parole, si cambia: chi ha sbagliato o chi sbaglia deve finalmente essere posto di fronte alle proprie responsabilità. È così che, in caso di valutazione negativa dei direttori generali, verranno nominati dei commissari straordinari degli enti del Servizio sanitario regionale e ci sarà poi una verifica periodica dell'attività svolta dei direttori amministrativi e sanitari. Il commissario, anche avvalendosi dell'Agenzia nazionale per i servizi sanitari regionali (AGENAS) della Guardia di Finanza, effettuerà una verifica generale sulla gestione dell'ente cui è preposto. Eventualmente dovessero emergere irregolarità gravi e reiterate nella gestione dei bilanci, il commissario proporrà al commissario ad acta di disporre la gestione straordinaria dell'ente. Il decreto-legge interviene anche al fine di prevenire quei fenomeni corruttivi che sembrano essere divenuti cifra costante delle attività di gestione della sanità, attribuendo al commissario ad acta la possibilità di proporre al prefetto, sentito il presidente dell'ANAC, la gestione temporanea delle imprese esercenti attività sanitarie per conto del Servizio sanitario regionale. Chiunque abbia letto il provvedimento non potrà, pertanto, non essersi reso conto dei nodi che si intendono sciogliere: fuori i direttori generali inadempienti; fuori la corruzione della sanità; fuori le mafie dalla sanità; fuori chiunque - e dico: chiunque - agisca per obiettivi e interessi diversi dal risanamento della sanità calabrese.
2019-06-19	M5S	DiMarzioLuigi	Interveniamo, infine, su tutta una serie di urgenze che riguardano il Servizio sanitario nazionale. Viene cancellato il vecchio tetto di spesa per il personale riferito all'anno 2010, che fissava la spesa per il personale sanitario ai livelli del 2004. Ciò permetterà alle Regioni di assumere personale all'interno della sanità combattendo il precariato, evidente iattura, quando non meramente contingente, tanto per la sicurezza dei pazienti quanto per quella dei dipendenti. Rimuoviamo il blocco del turnover per tutte le Regioni, anche per quelle in piano di rientro. Colleghi, anche qui si mette mano alla situazione di catastrofe di fronte alla quale ci si è trovati. Oggi ascoltiamo provenire da ogni dove l'allarme per un'imminente carenza di medici che travolgerebbe il sistema sanitario pubblico nel compiacimento di quanti caldeggiano un tale epilogo nello stesso momento in cui fingono ipocritamente di volerlo esorcizzare. Non è certo un problema nato oggi; non è certo un problema che sarebbe stato impossibile prevedere e scongiurare per tempo. Possibile che la programmazione degli anni passati sia stata così miope? Purtroppo sembra proprio di sì, a meno che non si debba ritenere che ciò sia stato intenzionalmente funzionale, al pari della dismissione di posti letto dal sistema pubblico per trasferirli a quello privato, ad un lucido disegno di disarticolazione del Sistema sanitario nazionale. Vengo, infine, all'ultima norma, di cui è indispensabile fare menzione: la possibilità offerta agli specializzandi dell'ultimo anno di accedere alle procedure concorsuali. È facile criticare le soluzioni trovate da altri quando nessuno - e dico nessuno - ha mai osato mettere mano alla questione, lasciandola incancrenire. Questo è solo uno dei tasselli che si stanno pazientemente sistemando in un quadro più generale per risolvere il problema della carenza di medici. Un problema, cari colleghi, che deve essere risolto. Non si può più procrastinare facendo finta di niente, perché questa strategia di rimozione del problema, è sotto gli occhi di tutti, non ha fatto altro che favorire interessi estranei al servizio pubblico. Le soluzioni sono armonizzate: sono già state aumentate le borse di specializzazione, si è intervenuti sullo sblocco del turnover e ora si aprono i concorsi anche agli specializzandi, medici abilitati e formati, che potranno lavorare in strutture comprese nella rete formativa. Per questo, a nome del Movimento 5 Stelle, non posso che esprimere un giudizio positivo in merito e preannunciare il voto favorevole del Gruppo. Sì a una sanità calabrese, e non solo calabrese, che eroghi servizi all'altezza dei bisogni e dei diritti dei cittadini; sì a una sanità meritocratica, lontana da spartizioni politiche; sì a un Servizio sanitario nazionale di professionisti che possano finalmente operare in un sistema destinato a curare i malati, piuttosto che in quello in cui sono stati finora costretti, nel quale i massimi standard qualitativi sono stati sempre perseguiti per la finalità realmente di interesse: quella della cura della clientela politica.
2019-06-19	M5S	DiMarzioLuigi	Lo facciamo nell'unico modo possibile: inserendo, in un sistema che ha di fatto fallito, figure terze, che possano così concretamente raggiungere l'obiettivo di correggere le strutture nella speranza che i calabresi abbiano finalmente una sanità in cui avere fiducia e di cui andare fieri. Questo è un discorso che non riguarda solo la Calabria, tant'è che nel testo c'è una norma che farà da ponte con il più corposo disegno di legge della nostra collega Maria Domenica Castellone, che intende regolamentare la nomina dei dirigenti sanitari. Per il momento, i direttori generali delle aziende sanitarie ospedaliere sottoposte al commissariamento saranno selezionati in base alle loro competenze e capacità, sulla scorta di una graduatoria di merito. Si tratta di una norma che il disegno di legge Castellone applicherà a tutte le Regioni e che meriterebbe di essere adottata in misura ancora più estensiva e capillare.
2019-06-19	M5S	DiMarzioLuigi	Signor Presidente, onorevoli colleghi, signor Ministro, signori rappresentanti del Governo, quello che viene posto oggi in votazione è un provvedimento fondamentale, certamente per la sanità calabrese, ma non solo per essa. L'articolato infatti, nella prima parte, si propone di provocare un drastico cambio di paradigma nella gestione della sanità in Calabria, fino ad oggi fallimentare: un sistema malato che nessuno ha mai avuto la volontà di scardinare, nonostante i servizi offerti ai cittadini siano al di sotto della soglia minima accettabile, mentre i costi risultano invece iperbolici. Nella seconda parte, il provvedimento mette in campo una serie di misure per affrontare altre criticità. I vertici di ASL e ospedali di Calabria, ma anche di Lazio, Campania e Molise, potranno essere scelti solo attingendo da una graduatoria di merito; viene finalmente operato uno sblocco del turnover per tutte le Regioni in piano di rientro; viene modificato il tetto di spesa per il personale e si interviene sulla carenza dei medici in tutto il territorio nazionale, restituendo risposte unitarie alla criticità di un sistema evidentemente afflitto dall'inefficienza di una frammentazione regionale che peraltro, in discussione generale ieri, mi è parso sia stata pacatamente, ma severamente stigmatizzata con autocritica apparentemente inconsapevole proprio da quanti ne sono stati gli interessati artefici. Ma andiamo con ordine. Sulla situazione della sanità in Calabria è sufficiente rammentare solo qualche dato fondamentale per rendere conto del livello di degrado che la affligge. La soglia minima di erogazione dei Livelli essenziali di assistenza, fissata al punteggio di 160, è di solo 136 in Calabria, Regione dalla quale il Programma nazionale esiti certifica esemplificativamente un'emigrazione sanitaria di oltre il 45 per cento delle pazienti affette da carcinoma mammario e di quasi il 70 per cento dei malati di neoplasie tiroidee. Parliamo di una Regione sottoposta a piano di rientro dal dicembre 2009, commissariata dal 2010 e con un disavanzo stimato in quasi 170 milioni di euro. Ovviamente, in un simile contesto, i cittadini scelgono molto spesso di curarsi altrove, con inaccettabili costi, non soltanto economici, ma anche sociali e umani che gravano esclusivamente su di loro. I numeri sono più eloquenti delle parole e, ciò nonostante, il governatore della Regione risulta si stia opponendo con tutte le forze a questo tentativo di risanamento. Se i numeri poi non rendessero abbastanza chiaro lo scandalo della sanità calabrese, basterebbe riflettere sulle valutazioni in proposito formulate dal generale dei Carabinieri Saverio Cotticelli, nel dicembre scorso nominato dal Governo commissario alla sanità della Calabria, il quale ha parlato di «una situazione drammatica, frutto di anni di mala gestio e di infiltrazioni mafiose che hanno portato, da ultimo, allo scioglimento dell'Azienda sanitaria provinciale di Reggio Calabria». Dunque, un intervento in merito non è più rinviabile, un intervento limitato nel tempo, per mettere a punto un regime speciale e straordinario per la gestione commissariale della Regione Calabria nella speranza che, una volta curato, il malato possa riprendere a camminare sulle proprie gambe. Le polemiche intorno a questo decreto-legge lasciano francamente basiti. È sconvolgente dover rilevare come sia completamente mancata la capacità di comprendere tempestivamente la necessità e l'urgenza assolute di provvedimenti che rimettessero in ordine un sistema portato al collasso dalle inettitudini di chi in Calabria, a quanto pare, si è preso cura di tutt'altro che non dell'interesse dei cittadini.
2019-06-19	PD	BoldriniPaola	Ora - e poi sarò molto più specifica sull'articolo sul quale abbiamo presentato emendamenti, come è avvenuto anche alla Camera, il cui valore non è stato colto - esiste, grazie alla legge n. 171 del 2016 - quindi, quando eravamo noi al Governo con Renzi - un elenco appropriato per andare a individuare direttori sanitari, generali e via dicendo, rendendo possibile una nomina specifica con delle caratteristiche specifiche. Si tratta di un elenco fatto grazie a una graduatoria formata dopo che le commissioni, composte da persone sempre competenti nella materia (avvocati, amministratori, magistrati), hanno valutato il curriculum delle persone all'interno di tale elenco, che ha la possibilità di diventare un elenco nazionale proprio perché le Regioni hanno criteri diversificati. Come sappiamo, ci sono infatti ventuno sistemi sanitari regionali con ognuno il proprio criterio. Ebbene, per omogeneizzare tutto si è fatta quella legge per avere un elenco unico al quale poter accedere, dando la possibilità di richiedere di entrarvi con un curriculum ben preciso per competenza ed esperienza dimostrata. Era anche previsto il limite di età di sessantacinque anni. Ottimo. Noi, però troviamo che in questo decreto-legge sono contenute delle deroghe attraverso l'aggiunta di locuzioni quali - ad esempio - «anche», per cui si può «anche» derogare, dando la possibilità di nominare persone non si sa con quali criteri e meriti e si possono addirittura superare i limiti di età. In questa mia replica, che poi riprenderò successivamente in occasione della discussione su alcuni emendamenti, dico che il provvedimento in esame, che voleva sanare una situazione per diciotto mesi, non credo lo farà. Positivo è l'intento, perché ci voleva e bisognava farlo, ma non porterà sicuramente a guarire una malattia che dura da tanti anni e non può essere guarita in maniera estemporanea. A proposito di sanità, sarebbe come assumere una pastiglia che guarisce per poco tempo, e poi la malattia ritorna. Questo non va bene, così come non va bene trovare delle soluzioni estemporanee che vanno - lo dicevo prima - a destabilizzare un diritto acquisito. Credo che questo provvedimento avrebbe dovuto essere fatto sicuramente meglio, e lo si poteva fare. Se avessimo avuto la possibilità di dare il nostro apporto anche al Senato, ci sarebbe piaciuto molto, prendendo spunto anche dalle discussioni svolte alla Camera. Non è stato però possibile. Come ho detto anche in Commissione, sarebbe stato magari più corretto - avremmo perso meno tempo in Commissione e noi tutti oggi in Aula - mettere la fiducia. Non è una parola cattiva. Ce l'avete sempre detto nella precedente legislatura: «mettete la fiducia su tutto». Laddove non si vuole cambiare niente - e infatti non volevate cambiare niente - sarebbe bastato fare questo gesto importante, ma non volevate essere tacciati di apporre l'ennesima questione di fiducia. E, quindi, siamo qui a lavorare su un decreto-legge che sarà intonso. Ma, d'altro canto, siamo abituati a una tale pratica. È un decreto del quale assolutamente non si toccherà nulla. Nella mia replica - torno a ribadirlo - voglio sottolineare che questo decreto-legge poteva essere fatto meglio e, quindi, il nostro voto sarà sicuramente contrario.
2019-06-19	PD	FerrariAlan	Francamente, abbiamo detto più volte come questo Parlamento non si sia distinto per qualità di discussioni, di lavoro e anche di rispetto delle nostre regole in questo anno. Ancora meno si è distinto per qualità, per approfondimento e per intenzione di intervenire con una politica di programmazione sul tema della sanità.
2019-06-19	PD	FerrariAlan	La sanità è un argomento cruciale, che qui non abbiamo mai visto e, tantomeno, abbiamo mai visto il signor Ministro. Dopo un anno abbiamo un provvedimento, che, peraltro, dimostra una certa risolutezza sull'argomento da parte del Ministro e del Governo, e per il rispetto dovuto al Parlamento e al Senato è opportuno che il Ministro sia presente.
2019-06-19	PD	PittellaGianni	Noi siamo disponibili a discutere perché quando c'è l'interesse del Paese, è ad esso che noi puntiamo. Se facesse una telefonata al segretario Zingaretti, egli lavora con il presidente del Partito socialista europeo e con gli altri leader socialisti per aiutare l'Italia, perché in gioco c'è l'interesse del nostro Paese. La seconda questione, signor Presidente del Consiglio, riguarda quello che lei ha definito approccio omnicomprensivo. Lei ha utilizzato termini anche molto tecnici, ovviamente corretti, di bilancio europeo, di garanzia sui depositi e di fondo salva Stati. Direi che più in generale si discuterà della linea di politica economica che dovrà esserci nei prossimi cinque anni e qui il discorso si lega alla procedura di infrazione. L'Italia vuole contare sulla definizione di una nuova politica che non sia solo di austerità? Non può andare allora al confronto con la Commissione europea e le istituzioni europee con la minaccia di prove muscolari di sfondamento dei tetti e di eliminazione di tutti i paletti. Deve andare con una linea responsabile che coniughi la sanità dei conti pubblici con tre grandi obiettivi, il primo dei quali è finanziare un piano europeo sul lavoro e sulla crescita attraverso altri strumenti, che non siano lo sforamento ulteriore del debito pubblico o del deficit. A livello europeo si possono fare gli eurobond, la tassa sulle transazioni finanziarie, la carbon tax e altri strumenti che finanzino un piano europeo per il lavoro. In secondo luogo, si può fare una nuova politica per l'immigrazione e per i richiedenti asilo, superando Dublino e con una forte collaborazione con i Paesi africani. Il terzo obiettivo è una nuova stagione dei diritti di cittadinanza in Europa e dei diritti sociali per i lavoratori. Un Governo che voglia fare queste cose troverebbe ascolto e potrebbe farsi ascoltare e sentire. Se invece andiamo lì dicendo che non ce ne frega niente di niente, che vogliamo "sfondare" perché vogliamo fare la tassa piatta, vogliamo, giustamente, sterilizzare l'IVA e incrementare il debito di 60 miliardi, ci avviamo su una china pericolosa per l'Italia, ininfluente rispetto alle linee politiche e agli equilibri che si realizzeranno in Europa e assai dannosa per i nostri figli. Osteggeremo con tutte le nostre forze questa linea.
2019-06-20	LN	BriziarelliLuca	Ebbene, in questa situazione, oltre ad aver dovuto sostituire il direttore generale dell'Azienda ospedaliera di Perugia, la Regione si appresta a dover individuare i nuovi direttori generali delle ASL e il nuovo direttore generale dell'Azienda ospedaliera di Terni. Da qui scaturisce la nostra richiesta al Ministro per capire se sia possibile, pur nel rispetto della leale collaborazione fra istituzioni e dei compiti spettanti alla Regione rispetto al livello nazionale, un intervento così come già avvenuto. E chiediamo la disponibilità del Ministro ad individuare il commissario che ha sostituito il direttore, al fine di garantire ai cittadini quella necessaria correttezza e trasparenza nelle scelte, tenuto conto peraltro che la Regione da qui a quattro mesi andrà al voto. A nostro giudizio, la disponibilità dei commissari, invece dei direttori che per anni condizioneranno comunque con la loro funzione la attività e la sanità dell'Umbria, sarebbe preferibile.
2019-06-20	LN	BriziarelliLuca	Signor Ministro, tutti sono a conoscenza, visto purtroppo il suo risalto del grave scandalo che ha colpito l'Umbria nelle ultime settimane e che ha avuto ad oggetto la sanità. Lo riepilogo brevemente. A seguito di un'inchiesta che ha coinvolto direttamente il segretario regionale del PD, già Sottosegretario all'interno, l'assessore alla sanità della Regione e la stessa Presidente della Regione, siamo arrivati addirittura alle dimissioni di quest'ultima e allo scioglimento del Consiglio regionale.
2019-06-20	PD	MalpezziSimonaFlavia	Io mi auguro, anche per le prossime volte, che questo spazio di question time non diventi solo l'esasperazione di comizi continui come è stato fatto anche poco fa da parte dei colleghi della Lega, perché noi abbiamo bisogno di porre domande ai Ministri competenti, non di assistere a processi sommari, che in questo caso riguardavano il mio partito. Lo dico al collega della Lega, un partito che forse altri problemi come partito politico, anche rispetto alla sanità, in alcune Regioni che ha governato e che continua a governare ne ha avuti.
2019-06-26	FI	RonzulliLicia	Riepilogando: il Governo non è riuscito a portare crescita al Paese con la legge di bilancio e ci riprova ora con un apposito decreto crescita, con il fiato sul collo della minaccia della procedura di infrazione e purtroppo dei drammatici dati Istat. Ma come si può pensare che, laddove non si è stati capaci di dare impulso alla crescita con le somme ingenti di cui disponevate nella legge di bilancio, si centrerà invece l'obiettivo con le poche risorse del decreto crescita? Sono cifre assolutamente insufficienti a far ripartire il Paese, tanto più che sono suddivise in svariate piccole misure settoriali, che hanno trasformato questo decreto-legge in una sorta di omnibus, senza né capo né coda, senza un progetto per l'Italia. Siete partiti dai 51 articoli del decreto-legge e siete arrivati ai 120 articoli del testo che discutiamo oggi; soltanto 27 di questi, però, recano impegni di spesa concreti e addirittura non sono neppure impegni di spesa immediati ma scatteranno nel 2023, quando forse, come speriamo, non ci sarà neppure più questo Governo. Un decreto-legge deve avere i requisiti di necessità ed urgenza, ma se poi le decisioni che prendete oggi avranno effetto soltanto fra quattro anni, allora vengono meno questi requisiti, quindi si tratta di una truffa. Ciò che purtroppo non viene meno, però, è la ghigliottina che le famiglie e le imprese hanno sul loro collo, rappresentata dai 23 miliardi di euro nel 2020 e i 28 miliardi di euro nel 2021 che il Governo dovrà trovare per evitare che scattino le clausole di salvaguardia e quindi l'aumento dell'IVA. Dove troverete le risorse per scongiurare l'aumento dell'IVA e le risorse per evitare la procedura di infrazione per debito eccessivo? Come dicevo, le vostre due misure bandiera, reddito di cittadinanza e quota 100, anche in termini del numero dei destinatari che ne hanno beneficiato, non hanno avuto l'impatto positivo che voi speravate e credevate. Questo dovrebbe comportare una somma di circa 2 miliardi di euro di oneri in meno; si tratta comunque di risorse in deficit rispetto a quelle preventivate, soldi che si dovevano investire nella crescita, mentre i partiti di Governo vorrebbero metterci le mani per finanziarie probabilmente altre misure elettoralistiche che non faranno aumentare né il PIL, né l'occupazione. È evidente che si tratta, nel caso di questa come delle altre misure, solo di fumo gettato negli occhi degli italiani per tentare di distrarli dalla questione di fondo: la totale mancanza di una visione univoca e coerente di sviluppo da parte dei due azionisti del Governo; due forze politiche fra loro inconciliabili, che hanno programmi completamente diversi. Infatti, l'obiettivo dichiarato del MoVimento 5 Stelle è la decrescita felice, mentre il programma della Lega è - o dovrebbe essere - quello che ha sottoscritto insieme agli altri partiti del centrodestra prima delle elezioni politiche, ma che purtroppo non vede la luce, se non in qualche misura in tema di sicurezza e di immigrazione, e che è totalmente oscurato dalla preminenza grillina sui provvedimenti di natura economica. Sulla mancanza di crescita e di politiche per il lavoro il Governo è riuscito a mettere d'accordo addirittura Confindustria e sindacati, unanimi nel denunciare l'inadeguatezza delle misure messe in campo. Del resto, l'atteggiamento dei grillini nei confronti del mondo delle imprese e del lavoro è di carattere punitivo, perché i 5 Stelle preferiscono cittadini poveri e disoccupati, da poter facilmente illudere con misure assistenzialistiche come il reddito di cittadinanza, piuttosto che cittadini che, avendo una indipendenza economica, abbiano anche una indipendenza politica, non essendo ricattabili con l'elemosina dello Stato. L'Italia ha bisogno di crescere ma ci vogliono idee e persone giuste; idee come il rilancio delle infrastrutture, delle grandi opere, non come il blocco del TAV; idee come la defiscalizzazione per i nuovi assunti, specie nelle aree svantaggiate del Sud, non come il reddito di nullafacenza; idee come gli investimenti nella sanità, con la cancellazione del numero chiuso per l'accesso alle facoltà di medicina e chirurgia e l'assunzione di medici e infermieri, non i tagli alla salute. Lo domando a voi, signori del Governo: vi siete accorti che ogni volta che escono dati statistici è una Caporetto per le vostre politiche? Ed è una Caporetto, purtroppo, per tutta l'Italia. Noi di Forza Italia, nel programma elettorale condiviso da tutto il centrodestra, abbiamo insistito sull'introduzione della flat tax. Purtroppo, però, come oggi ha certificato l'Istat, le tasse stanno aumentando addirittura più del PIL, perché nel primo trimestre dell'anno la pressione fiscale è salita dello 0,3 per cento, mentre se tutto va bene il PIL aumenterà dello 0,1 per cento nel corso dell'intero anno. In conclusione, per crescere non servono soltanto i decreti-legge, ma servono innanzitutto capacità e volontà, qualità che purtroppo scarseggiano in questo Governo. Sono sicura che anche molti colleghi della maggioranza la pensano in questo modo, ma tra poco il Governo si accingerà a chiedere la fiducia: volete quindi un voto a scatola chiusa. L'esame di riparazione che avete tentato, per rimediare ad una legge di bilancio sbagliata, purtroppo per l'Italia ha avuto esito negativo e siete stati bocciati. Di conseguenza, voteremo contro il provvedimento in esame.
2019-06-26	FdI	ZaffiniFrancesco	Ma non c'è niente in questo provvedimento che riguarda questo aspetto. C'è un mix, un minestrone, un pot-pourri di cose: sembra quasi che qualcuno la mattina dopo il caffè al bar passa a Palazzo Chigi e dice «c'è bisogno di questo o di quello»; poi c'è qualche buon segretario che prende nota, mette giù qualcosa e magari ogni dieci o quindici giorni al Consiglio dei ministri arriva la lista della spesa e mettono in piedi un provvedimento. Scusate, è proprio quello che accade in questo provvedimento. La scorsa settimana abbiamo discusso del decreto Calabria ed è successa la stessa cosa: solo per un breve tratto del provvedimento parlavamo della Calabria, ma per il resto ci abbiamo messo dentro tutto (il solito segretario ha annotato provvedimenti che probabilmente servivano). Dentro questo provvedimento ci sono norme condivisibili e norme che non sono condivisibili, ma non è crescita. Non è quello che recita il titolo: forse sono io che sono fuori luogo, non lo metto in dubbio, ma sento come se stessi procedendo contromano in una strada in cui tutti gli altri procedono in direzione opposta. A che serve però titolare un provvedimento con un termine che non c'entra assolutamente niente? A che serve applaudire interventi che non dicono niente e che affermano in modo apodittico che questo provvedimento favorirà la crescita, quando il Governo stesso vara un DEF e dice che, insieme allo sblocca cantieri, questo decreto-legge farà crescere dello 0,1 per cento l'economia? Lo dite voi, lo dicono i rappresentanti al Governo dei fenomeni. Ma come si fa a leggere, oltretutto, interventi scritti che in qualche misura affermano l'impossibile? Ricordo a tutti che quello che diciamo qui dentro viene registrato e filmato, che resterà ai posteri. L'altro giorno per curiosità sono andato a vedere la storia del senatore cui è intestata la via in cui abito. È un senatore di fine Ottocento che si chiama Felice Napoleone Canevaro e nell'archivio del Senato ci sono i suoi discorsi; quindi, colleghi, tutte le fregnacce che dite resteranno lì. Ai posteri resteranno quelle. Ai posteri resterà che voi e il vostro Governo raccontate che questo è un decreto che fa crescere, insieme a un altro decreto, il PIL dell'Italia dello 0,1 per cento! Fatela finita, siate onesti con voi stessi. Quando vi scrivono i discorsi, leggeteli prima di venirli a leggere in Aula. Io mi occupo di sanità, sono membro della Commissione sanità, Presidente, dove abbiamo trattato questo decreto-legge... PELLEGRINI Marco (M5S). Cambia mestiere! ZAFFINI (FdI). Sì, leggeteli. PRESIDENTE.Senatore, non ripeta quello che ha detto prima, perché sono termini che non si devono usare. ZAFFINI (FdI). Ha ragione, Presidente. Io mi occupo di sanità e sa che cosa fa questo decreto-legge con le risorse da destinare all'edilizia sanitaria? E non è che non serva l'ammodernamento degli ospedali di questa Nazione, non è che non serva rifare gran parte dei nosocomi del Sud o acquistare impiantistica sanitaria. Non è che non sapete, colleghi fenomeni, che al Sud si vive cinque anni in meno rispetto al Nord. Voi siete stati eletti tutti al Sud, avete vinto in tutti i collegi del Sud. Lo sapete che la gente che voi rappresentate campa cinque anni in meno rispetto a quelli che abitano in Lombardia? Lo sapete?
2019-06-27	PD	MisianiAntonio	Doveva essere un anno bellissimo il 2019. È diventato l'anno della stagnazione. Signor Presidente, i prossimi giorni saranno decisivi per l'economia di questo Paese, innanzitutto per la procedura di infrazione comunitaria. Sia chiaro: noi facciamo il tifo per l'Italia, vogliamo che questo Paese eviti la procedura di infrazione e siamo contenti di ascoltare dal ministro Tria che ci sono tutte le condizioni per evitarla, perché sarebbe un disastro per il nostro Paese. Ma in quest'anno, signor Presidente, la procedura di infrazione l'Italia se l'è creata da sola, ce la siamo costruita da soli con un autolesionismo senza precedenti. Lo spread a 250, la sfiducia dei consumatori e delle imprese, il blocco degli investimenti hanno una causa fondamentale: la politica economica di questo Governo, non l'Europa. L'incertezza, la paralisi delle decisioni, il blocco delle grandi opere, il debito che torna a crescere e il timore più grande: che l'uscita dell'Italia dall'euro non sia una fantasia ma un'opzione concreta per una larga parte di questa maggioranza e di questo Governo. Questo è il macigno che sta di fronte al Paese e che avete messo voi, il macigno che blocca la crescita e blocca il rilancio della nostra economia. Questi macigni noi li dobbiamo togliere se vogliamo realmente produrre crescita nel nostro Paese. Dobbiamo tornare a dialogare e a negoziare seriamente con l'Europa. Dobbiamo ricostruire la fiducia dei consumatori, delle imprese, di tutti gli attori dell'economia. Dobbiamo dare loro un orizzonte di certezze e dobbiamo darci obiettivi seri di politica economica come, ad esempio, tagliare le tasse: sì, ai lavoratori, alle imprese che assumono e che investono abbattendo all'evasione fiscale, non facendolo a deficit,ma disboscando la giungla delle agevolazioni e restituendo equità al sistema fiscale italiano. Dobbiamo trovare risorse per la scuola, per la sanità, per le politiche familiari e dobbiamo farlo riprendendo la revisione della spesa che i Governi di centro-sinistra avevano avviato e che voi avete abbandonato. Dobbiamo fare investimenti? Sì, i soldi ci sono e sono stati stanziati. Dobbiamo concentrarli però, perché voi li avete dispersi in mille rivoli e in questo modo i soldi non riusciamo a spenderli e dobbiamo concentrarli sulla sfida decisiva per il futuro del nostro Paese: la sostenibilità ambientale, Agenda 2030 e il cambiamento climatico.
2019-07-09	PD	VerducciFrancesco	Noi non voteremo a favore della missione di sostegno alla cosiddetta Guardia costiera libica: in questi due anni tutto è cambiato radicalmente e pensiamo che sia un errore enorme quello che il Governo sta compiendo. Chiediamo a questo Parlamento di prendere voce, come noi stiamo facendo, e di dire no, perché non possiamo più chiudere gli occhi, non possiamo più ignorare quanto avviene, quanto la cosiddetta Guardia costiera libica si sia macchiata in questi anni e mesi recenti di crimini documentati da inchieste giornalistiche, denunciati ripetutamente dall'ONU, dall'Alto commissariato delle Nazioni Unite per i rifugiati (UNHCR), dal Consiglio d'Europa: continue violazioni dei diritti umani che avvengono nei centri di detenzione, che sono come Lager, dove torture, stupri, estorsioni sono la norma. Tutto questo è documentato, signora Ministro. Colleghi, voi come me avete visto centinaia di foto di donne, uomini, minori con le catene al collo come bestie, incaprettati, con la pelle scuoiata, le pistole puntate alla tempia e non si può tacere per nessuna ragione, né di cinismo né di calcolo elettorale. Il segretario generale dell'ONU Guterres ha parlato di «crimini contro l'umanità», l'Alto commissario Nazioni Unite ha definito «disumana» la collaborazione tra l'Unione europea e la Guardia costiera libica. Sappiamo, come tutti, il perché: le motovedette libiche intercettano i migranti nel Mediterraneo centrale e li portano, o li riportano, indietro nei campi libici e questo non può e non deve avvenire con la complicità italiana. Uno dei capi della cosiddetta Guardia costiera è il famigerato al Milad, noto per il suo business: trafficante di uomini e di schiavi su e giù per il Mediterraneo, contrabbandiere, affondatore di navi dei migranti. Su tali crimini indaga la Corte internazionale di giustizia dell'Aia, secondo la quale le sue milizie sarebbero destinatarie di una delle navi fornite dall'Italia alla cosiddetta Guardia costiera libica. Per questo non possiamo votare. L'Italia, infatti, è una grande nazione e questa autorevolezza e credibilità nel mondo deriva innanzitutto dalla nostra forza morale dimostrata dal nostro stato di diritto, dalla nostra Costituzione repubblicana. Le nostre missioni non possono in alcun modo essere scudo e alibi di quanto sta avvenendo. In Libia da mesi è riesplosa una guerra cruenta, un' escalation militare fuori controllo con più di 1.000 morti e 90.000 sfollati, una polveriera a pochi chilometri da noi dovuta anche all'isolamento, all'inettitudine, alla mancanza di peso del vostro Governo. È una guerra che ci riguarda per gli equilibri geopolitici, per la vicenda petrolifera, per la gestione dell'immigrazione; certo, è una guerra che ci chiama in causa anche per l'enormità della pagina nera del nostro passato coloniale, che è esistito, a differenza di quanto ignora il sottosegretario Di Stefano. Il quale evidentemente è una persona che ignora perché ha scritto un post ridicolo negando quel nostro passato, a dimostrazione che anche nelle vicende più drammatiche si può annidare il ridicolo. Sta quindi alla nostra democrazia riscattare quella pagina nera del passato nei confronti di tutto il continente africano, non permettendo mai alla politica estera, per nessuna ragione di Stato, di consentire in maniera diretta o indiretta la negazione dei diritti umani. La Libia è un Paese in guerra, nei cui campi lager vengono torturate migliaia di persone. Non ha mai ratificato convenzioni internazionali e allora non è e non può essere un porto sicuro, cioè un porto nel quale condurre chi in mare viene salvato da naufragio. Il fatto che la Libia non sia un porto sicuro ha dovuto ammetterlo persino il ministro Moavero Milanesi in quella che appare un'autodenuncia. Ma, se Tripoli non è un porto sicuro, allora non può gestire una zona SAR, cioè di ricerca e salvataggio nel Mediterraneo, né si può continuare ad appaltare ai libici la nostra politica migratoria, un pezzo della nostra politica estera. Ancora pochi giorni fa, quando la Sea-Watch è rimasta bloccata al largo di Lampedusa dalle ordinanze dei ministri Toninelli, Salvini e Trenta, proprio il ministro Salvini e l'ineffabile sottosegretario Di Stefano urlavano vergognosamente: «Portateli in Libia», istigando - loro sì - alla violazione di tutte le leggi, contravvenendo al dovere categorico del porto sicuro. Per diciassette giorni il Governo italiano ha omesso di prestare soccorso ai naufraghi. Parole sante quelle pronunciate dal sindaco di Lampedusa: «Io sto dalla parte della legge del mare (...) a mare vige la regola che bisogna salvare chi è in difficoltà. Né tantomeno si può pensare che chi salva possa o debba chiedere il passaporto…», o il colore. Io aggiungo che questa deve essere la legge degli uomini. L'Italia è un grande Paese che, dopo l'ecatombe dell'ottobre 2013, ha dato avvio all'operazione Mare nostrum, salvando oltre 150.000 vite e noi non smetteremo mai, né lo farà tutto il mondo, di ringraziare i nostri militari, la nostra Marina militare. È stato detto che quell'operazione e quelle che sono seguite hanno salvato l'onore dell'Europa, mentre il vostro Governo infanga l'onore dell'Italia, lasciando in mezzo al mare poche decine di persone per imbastire un feroce circo mediatico, così da far credere di essere duri, quando poi i barchini fantasma sbarcano indisturbati a tutte le ore, senza alcun controllo e senza alcuna identificazione. Una messinscena per nascondere il fallimento di questo Governo sui problemi reali del Paese: (altro che pochi sbarchi) il lavoro non c'è, l'economia è a picco, ci sono tagli alla scuola e alla sanità. Con una campagna violenta volete imporre il nesso tra immigrazione e sicurezza, un nesso infondato fino ad oggi, fino a quando c'è stato un sistema di integrazione gestito dai Comuni, con diritti, doveri e controlli che voi state smantellando, rendendo illegali i richiedenti asilo, alla mercé delle grandi organizzazioni criminali e rendendoci più insicuri. Voi create la paura su cui poi fate propaganda e, anziché provare a governare un fenomeno così grande ed endemico, lo utilizzate per una battaglia infima di calcolo elettorale. Del resto, se voi voleste davvero governare questo fenomeno, costringere l'Unione europea ad occuparsene, modificare quel trattato di Dublino che mette in difficoltà l'Italia e che è stato sottoscritto dai Governi della Lega anni fa, il ministro Salvini almeno qualche volta parteciperebbe alle riunioni dei suoi colleghi a livello europeo, anziché passare tempo a fare dirette Facebook, in una continua opera di disinformazione. Mi riferisco a quel ministro Salvini che ha scelto le ONG come il suo nemico perfetto, criminalizzandole, dandole in pasto all'odio del web. Signor Ministro - a lei innanzitutto mi rivolgo - le ONG vanno invece ringraziate, perché chi salva vite è un eroe, non un delinquente e sono orgoglioso dei parlamentari saliti a bordo della Sea-Watch, perché è nostro compito adempiere al dovere di salvare vite, sempre. È un valore assoluto per chi sta in quest'Aula e fa politica e per noi è la stessa battaglia che presentare un emendamento affinché non chiudano le scuole del cratere sismico o per dare reddito agli operai della Whirlpool in crisi. E allora, Presidente, basta sciacallaggio da parte di chi lucra voti sui migranti e non si occupa né di terremoto, né di crisi industriali. Presidente, noi chiediamo che siano l'Europa intera e l'ONU ad intervenire in Libia subito, per fermare l'ecatombe. Noi chiediamo corridoi umanitari europei e se oggi ci sono le ONG è perché i Governi non fanno il loro dovere, perché voi state chiudendo l'operazione Sophia. Chiediamo che la comunità internazionale entri nei campi lager e li chiuda. Quei migranti, signora Ministro, le persone che fuggono da guerre, violenze e cambiamenti climatici siamo noi, è la nostra stessa umanità. Non possiamo perdonarci - lo dico a quest'Assemblea così distratta anche adesso - la morte di tanti nel nostro mare, soprattutto bambini che magari custodiscono, come è successo, sul comodino o stretta nella tasca del giubbino, durante la traversata, la loro pagella scolastica come la cosa più preziosa, come un amuleto, come un pezzo di futuro, come farebbero i nostri figli.
2019-07-11	LN	IwobiTonyChike	Si ricorda innanzitutto che il Niger, Paese di oltre 20 milioni di abitanti, occupa un'area di notevole importanza strategica per il controllo dei flussi migratori provenienti dalla fascia subsahariana in direzione della confinante Libia. Dopo un periodo di instabilità e fragilità istituzionale, a partire dalle elezioni presidenziali del 2011, che hanno decretato la vittoria del leader dell'opposizione Mahamadou Issoufou, il Niger, che è una repubblica semipresidenziale ai sensi della Costituzione promulgata nel novembre 2010, ha iniziato un processo di stabilizzazione e di democratizzazione, proseguito anche con le elezioni generali del 2016, che hanno confermato lo stesso Issoufou quale presidente e hanno consentito al suo partito (il Partito nigerino per la democrazia e il socialismo) di conquistare la maggioranza dei seggi dell'Assemblea nazionale, il locale Parlamento monocamerale. Si rammenta che nel Paese africano è dispiegata la Missione bilaterale di supporto alla Repubblica del Niger, nell'ambito dell'impegno congiunto europeo e statunitense per la stabilizzazione dell'area e il rafforzamento delle capacità di controllo del territorio delle autorità nigerine e dei Paesi del G5 Sahel (Niger, Mali, Mauritania, Chad e Burkina Faso), nonché per l'incremento della capacità volta a contrastare il fenomeno dei traffici illegali e le minacce alla sicurezza. La missione, che intende concorrere all'attività di sorveglianza delle frontiere e del territorio e di sviluppo della componente aerea del Niger, prevede uno sviluppo progressivo fino all'impiego massimo di 470 militari, 130 mezzi terrestri e 2 mezzi aerei. La consistenza attuale del personale militare italiano presente in loco è di circa 40 unità, impiegate in attività di collegamento. Il rallentamento nel dispiegamento del personale e dei mezzi è imputabile alle autorità nigerine principalmente per ragioni politiche interne, connesse alla particolare sensibilità dell'opinione pubblica locale in merito alla presenza di contingenti stranieri all'interno dei confini nazionali. Le autorità hanno tuttavia ribadito, nell'ambito di colloqui bilaterali, a livello sia politico che militare, il valore strategico della collaborazione con l'Italia, soprattutto per il contrasto alla migrazione irregolare. L'Accordo in esame, che ricalca analoghi provvedimenti già esaminati in passato dalla nostra Commissione affari esteri e che costituisce un preciso impegno politico assunto dal Governo italiano, ha lo scopo di incoraggiare, agevolare e sviluppare la cooperazione bilaterale tra i due Paesi nel settore della difesa, sulla base dei principi di reciprocità, uguaglianza e mutuo interesse, in conformità con i rispettivi ordinamenti giuridici e gli impegni internazionali assunti dalle parti, delineando una cornice giuridica per avviare forme strutturate di cooperazione tra le Forze armate per consolidare le rispettive capacità difensive e migliorare la comprensione reciproca su questioni di interesse comune relative alla sicurezza, quali la lotta all'immigrazione irregolare, al terrorismo e ai traffici illegali. Il testo bilaterale, che si compone di un preambolo e di 12 articoli, dopo aver enunciato principi e scopi dell'intesa (articolo 1), individua le modalità attuative e i campi della cooperazione bilaterale, riferendosi in particolare all'elaborazione di appositi piani annuali e pluriennali e all'organizzazione di visite reciproche di delegazioni, scambi di esperienze tra esperti e partecipazione a corsi ed esercitazioni militari. Fra gli ambiti di cooperazione sono annoverati settori della ricerca, sviluppo e acquisto di materiali e servizi per la difesa, delle operazioni di mantenimento della pace e dell'assistenza umanitaria, della formazione delle Forze armate e della sanità militare (articolo 2). Lo svolgimento delle attività di cooperazione è subordinato alla disponibilità finanziaria delle parti, che sosterranno ciascuna le spese di propria competenza (articolo 3). I successivi articoli disciplinano gli aspetti giurisdizionali dell'Accordo (articolo 4), le questioni relative al risarcimento dei danni provocati alla parte ospitante (articolo 5), la cooperazione nel campo dei prodotti per la difesa (articolo 6), gli aspetti legati alla tutela della proprietà intellettuale (articolo 7), nonché le modalità per il trattamento di informazioni classificate (articolo 8). L'Accordo definisce quindi le modalità di risoluzione delle eventuali controversie interpretative o applicative (articolo 9), i termini per la sua entrata in vigore (articolo 10), la possibilità di emendarne o integrarne i contenuti mediante la stipula di protocolli aggiuntivi, revisioni e programmi (articolo 11), la durata e il termine (articolo 12). Il disegno di legge di ratifica si compone di 5 articoli. Con riferimento agli oneri economici, l'articolo 3 li quantifica in 5.140 euro ad anni alterni a decorrere dal 2019, imputabili alle sole spese di missione e di viaggio per lo svolgimento delle visite ufficiali e degli incontri operativi previsti nel quadro della cooperazione generale di cui all'articolo 2 dell'Accordo. L'articolo 4 del disegno di legge pone altresì una clausola di invarianza finanziaria, stabilendo che ad eventuali oneri addizionali derivanti dall'attuazione dell'intesa bilaterale si dovrà fare fronte con apposito provvedimento legislativo. L'Accordo non presenta profili di incompatibilità con la normativa nazionale né con l'ordinamento dell'Unione europea e con gli altri obblighi internazionali sottoscritti dal nostro Paese.
2019-07-11	PD	GinettiNadia	Tali decurtazioni si aggiungono, peraltro, ai più recenti tagli prodotti dall'aggiustamento dei conti pubblici, correzioni della vostra manovra a danno dei cittadini in un contesto di previsioni di crescita dello 0,1 per cento, che significano meno sanità, meno trasporti, meno istruzione, meno risorse per il dissesto idrogeologico.
2019-07-24	M5S	CastielloFrancesco	Signor Presidente, colleghi, ho chiesto di intervenire a causa di situazioni veramente drammatiche che si stanno verificando nel mondo della sanità pubblica e, segnatamente, nella Regione Campania, ma anche in altre Regioni come le Marche. In questi ultimi giorni abbiamo avuto una pesantissima inchiesta condotta dalla DIA e, quindi, dalla magistratura napoletana. La procura della Repubblica ha adottato un'ordinanza con 26 ordini di custodia cautelare in carcere. Tale ordinanza, di cui la stampa ha riportato molti passi, ci dice che si sono verificate delle cose assolutamente intollerabili sotto il profilo sia della struttura e della organizzazione sanitaria che dell'ordine pubblico. Questo è importante. Presidente, tra l'altro, è venuto fuori che in un grande nosocomio napoletano, il San Giovanni Bosco, il cartello di Secondigliano, dove confluiscono tre gruppi camorristici, ha istituito la base sociale e la struttura logistica, addirittura condizionando gli orientamenti delle organizzazioni sindacali, la chiusura e l'apertura dei reparti, la nomina dei primari e del personale infermieristico, diventando poi una fabbrica di certificati falsi per le truffe alle assicurazioni. La cosa più inquietante è che, mentre i comuni cittadini privi della protezione camorristica aspettano mesi, se non addirittura anni, nelle liste di attesa, nel San Giovanni Bosco si scavalcano le liste di attesa e si accede alle visite e agli esami di laboratorio senza attendere neanche un giorno. Questa situazione, secondo i pentiti, si estende anche agli altri grandi ospedali napoletani come il Cardarelli e il Pellegrini. Signor Presidente, siamo in presenza non di fatti isolati, non soltanto di disfunzioni della struttura sanitaria: siamo di fronte a un grave turbamento dell'ordine pubblico che crea nel corpo sociale una profonda inquietudine. Oggi abbiamo letto sui giornali altri bollettini di guerra: è proprio il caso di dirlo. PRESIDENTE. La invito a concludere, senatore Castiello. CASTIELLO (M5S). All'ospedale di Caserta, l'Azienda ospedaliera Sant'Anna e San Sebastiano, ci sono state sei ordinanze di custodia cautelare e la stampa quotidiana ha parlato di tangenti e corruzione, diffuso malaffare, sodalizio criminoso e quant'altro. L'elenco è lunghissimo. Signor Presidente, per un verso bisogna che il disegno di legge presentato dal nostro Gruppo, il cui primo firmatario è il collega senatore Auddino, che prevede l'istituzione di una Commissione d'inchiesta sulla sanità, abbia un iter più veloce, essendo stato presentato alla Presidenza lo scorso anno. Chiedo, quindi, che si provveda, con l'urgenza imposta da un'esigenza di tutela dell'ordine pubblico, ad accelerare l' iter legislativo e si crei la Commissione d'inchiesta, perché ormai la sanità è sfuggita a tutti i controlli istituzionali ed è nelle mani della malavita camorristica.
2019-07-24	M5S	MarinelloGaspareAntonio	Signor Presidente, non è possibile che nel 2019 possano succedere fatti drammatici di malasanità. Mi riferisco al caso di Santina Adamo, una giovane donna di trentacinque anni, madre di un bambino, morta dopo il parto all'ospedale di Cetraro, poco dopo aver partorito il secondogenito. Come si evince dalla stampa, la giovane signora è andata in quel centro medico per dare alla luce il secondogenito con parto naturale. Purtroppo lo ha potuto tenere in braccio solo per due ore, poiché dopo è deceduta. Dall'autopsia, eseguita domenica 21 luglio dal medico legale di Cosenza, è emerso che la signora Santina Adamo sarebbe deceduta a causa di uno shock emorragico sopravvenuto due ore dopo il parto. La tragica morte di una giovane mamma di trentacinque anni sconvolge la sua famiglia, in particolare, tutta la comunità e anche tutti noi qui in Senato. Non è possibile morire nel 2019 a causa di un parto. Il parto è un evento naturale; prima si partoriva a casa e ora si ricorre a una struttura ospedaliera, dove si pensa di avere la massima dell'assistenza, ma purtroppo si verificano eventi drammatici. La morte di questa giovane mamma ci deve far riflettere, ci deve far reagire affinché siffatti eventi non accadano più. Purtroppo in medicina nulla è certo o dato per scontato e l'inganno è dietro l'angolo. Gli eventi tragici possono verificarsi, ma è pur vero che devono essere attuate tutte le procedure preventive e operative affinché gli eventi prevedibili possano essere adeguatamente affrontati. I punti nascita devono essere bene attrezzati e il personale deve essere adeguato, come numeri e professionalità, per affrontare i turni di lavoro ordinario e saper fronteggiare le eventuali emergenze/urgenze per garantire alla partoriente e al nascituro il massimo dell'assistenza. Bisogna pensare alle probabili e possibili complicanze che un parto può causare. Bisogna cercare di prevenire le emergenze prevedibili, con personale adeguato, capace, competente e con altrettante attrezzature elettromedicali e presidi medici idonei. Non è importante la parte alberghiera dei punti nascita, quanto la parte ospedaliera, in grado di intervenire, con personale capace, in tutti i casi di emergenza/urgenza. Tutto il personale - medico, infermieristico e ausiliario - deve essere in grado di dare le risposte adeguate e immediate, attivando tutte le procedure senza ricorrere all'improvvisazione e attuando i protocolli e le linee guida. Lo stato di shock emorragico è un evento drammatico ma, se adeguatamente affrontato, si può contrastare: applicando i protocolli, si può e si deve fare di tutto per evitare la drammatica cronaca. La tragica morte di Santina Adamo deve essere da stimolo per realizzare, specie nei punti nascita, tutte le condizioni di massima sicurezza per le madri e per i neonati. Con l'approvazione del decreto Calabria e conseguente sblocco del turnover, assunzioni ospedaliere, stabilizzazione del personale e adeguata attrezzatura, la situazione negli ospedali della Calabria - ma oserei dire anche della Sicilia - potrà migliorare in modo tale che i pazienti che giungono in ospedale possano essere adeguatamente assistiti e curati.
2019-07-25	M5S	MautoneRaffaele	Signor Presidente, onorevoli colleghi, il mio intervento riguarda la mancata attivazione del servizio di guardia medica turistica sull'isola di Ischia. Ben sappiamo il servizio di guardia medica turistica delle varie località è attivato durante il periodo estivo ed è rivolto ai cittadini non residenti temporaneamente domiciliati perché in vacanza. Esso fornisce prestazioni mediche ambulatoriali e domiciliari e prescrizioni di farmaci per terapie croniche o acute. La mancata attivazione del servizio di guardia medica turistica sull'isola di Ischia costituisce un grave atto che viola il diritto alla salute dei turisti presenti sull'isola e, al tempo stesso, offre loro una pessima immagine di Ischia, rischiando di ridurre drasticamente l'attrattiva turistica dell'isola. Voglio ricordare che il servizio è utilizzato soprattutto da quelle fasce di turisti che notoriamente vi si recano per usufruire delle famose terme e che costituiscono lo zoccolo duro del turismo isolano. È necessaria una rapida risposta da parte delle istituzioni. Tale situazione è la logica conseguenza del dimezzamento del numero dei medici utilizzati per lo svolgimento del servizio di guardia medica turistica, avvenuto con delibera n. 868 del 3 luglio 2019 del direttore generale dell'ASL Napoli 2 Nord, su indicazione dai vertici della Regione Campania. Pertanto, questa riduzione ha di fatto reso il lavoro, già gravoso, molto più stressante per i rimanenti medici incaricati. Questi ultimi hanno comunicato il 9 luglio, a mezzo PEC, ai sindaci e alle istituzioni regionali di non voler accettare l'incarico loro conferito. Questa situazione, di fatto, comporterebbe uno scadimento delle prestazioni erogate, un deterioramento dell'attività professionale e del rapporto medico-paziente, senza considerare il pericolo sia per l'utenza, che verrebbe costretta a code interminabili, sia per l'incolumità degli stessi operatori sanitari, visti i tristi episodi di aggressione continuamente riportati dalla cronaca. È prioritario attivare il prima possibile l'indispensabile servizio della guardia medica turistica, per poter assicurare il diritto alla salute dei turisti isolani sancito dall'articolo 32 della Costituzione, per ristabilire il diritto dei medici alla sicurezza sul lavoro e per ridare forza alla vocazione turistica e alla cultura dell'accoglienza che da sempre caratterizza Ischia e i suoi abitanti. Senza i tempestivi e opportuni provvedimenti, un'importante fetta dell'economia ischitana ne pagherà le logiche conseguenze e la responsabilità sarà solo ed esclusivamente dei vertici regionali che gestiscono la sanità campana.
2019-07-25	M5S	PescoDaniele	Signor Ministro, la sua risposta ci rincuora, ma, allo stesso tempo, ci lascia l'interrogativo sull'opportunità o meno di far uscire dal commissariamento la sanità del Lazio, un commissariamento che attualmente - lo ripeto - è svolto contra legem, visto che la modifica alla legge n. 190 del 2014 prevede l'incompatibilità nello svolgere l'incarico di Governatore regionale e commissario governativo. Abbiamo appreso da fonti stampa e dai report dei vari tavoli tecnici che la sanità nel Lazio è riuscita, almeno parrebbe, a migliorare su alcuni fronti: abbassamento della mortalità, riduzione del deficit, adeguamento dei livelli essenziali di assistenza. Siamo contenti, ottime notizie: speriamo siano fondate. Tuttavia, signor Presidente, signor Ministro, la situazione resta ad ogni modo drammatica per via del fondo di dotazione che registra un ammanco da un miliardo ed è stato certificato che si tratta di oneri non pagati dall'amministrazione, di passività. È d'uopo ricordare che il conto economico delle pubbliche amministrazioni, il cui saldo è quello valido ai fini europei, ricomprende tutte le amministrazioni pubbliche (Stato, Regioni, enti territoriali, previdenziali e così via). Il debito delle Regioni entra a far parte del debito pubblico complessivo. Se a fronte di questi debiti si dovesse ricorrere a strumenti finanziari con oneri a carico dello Stato - se si dovesse - come spesso succede in queste situazioni, ci troveremmo a risponderne direttamente. Oltre a ciò, abbiamo anche una serie di cose della sanità laziale che ci lasciano molto perplessi e che ci preoccupano per i possibili risvolti finanziari, soprattutto sul corretto svolgimento del servizio sanitario regionale. Mi riferisco al gran numero di strutture ospedaliere chiuse, al crescere in modo dilagante delle strutture sanitarie private, alla vendita smisurata di immobili sanitari pubblici, alla continua e inarrestabile crescita delle liste d'attesa (la Regione Lazio si colloca agli ultimi posti della graduatoria nazionale), per non parlare della scarsità delle misure di prevenzione realmente attuate, del caos nei pronto soccorso, del continuo ricorso allo strumento delle esternalizzazioni (tra i servizi più importanti, penso, ad esempio, al servizio CUP), dell'assenza totale dei controlli, delle nomine politiche in cui un partito, in particolare, ha fatto scuola. Detto questo, signor Ministro, pensiamo bene che in proposito occorra una sana e prudente riflessione prima di attuare scelte così determinanti per la salute e le tasche dei cittadini.
2019-07-25	M5S	PescoDaniele	Signor Presidente, signor Ministro, colleghi, in merito alla Regione Lazio, alla struttura sanitaria regionale, la Corte dei conti ha rilevato che il conto consolidato sanità della Regione Lazio è l'unico in Italia che presenta un fondo di dotazione negativo pari a -994 milioni di euro al 31 dicembre 2017 e che la risoluzione di tale tematica sia stata richiesta già a partire dalle prime analisi dello stato patrimoniale del 2011. Inoltre, nel ribadire la rilevanza della questione e ricordando che il programma operativo 2016-2018 ne prevedeva la soluzione entro il 31 dicembre 2017, si prende atto delle dichiarazioni della struttura commissariale in merito al fatto che la conclusione dell'attività richiesta dovrebbe avvenire entro la fine del 2019. Laddove al termine di tale programma straordinario di verifiche residuasse una quota del fondo non coperta, dovrà essere attuato un intervento normativo regionale finalizzato alla copertura finanziaria del fondo per determinarne il totale azzeramento. Siamo a metà del 2019 e cosa sta facendo la Regione Lazio in proposito? La Corte dei conti evidenzia inoltre come, relativamente al consuntivo 2017, gli interessi passivi pagati dal sistema sanitario regionale rappresentano il maggior valore assoluto a livello nazionale, pari al 30 per cento dello stesso, e il costo della medicina ambulatoriale è il secondo dato più elevato in Italia. Lo stato attuale della ricognizione del perimetro del fondo di dotazione, negativo per quasi un miliardo di euro, è tuttora allo stato iniziale, di conseguenza potrebbero prospettarsi criticità finanziarie future da un'uscita prematura della Regione Lazio dal commissariamento senza un preventivo quadro chiaro ed esaustivo sul passivo del fondo di dotazione.
2019-07-30	FI	GalloneMariaAlessandra	Signor Presidente, vorrei illustrare l'emendamento 12.200. L'articolo si riferisce ai controlli ufficiali effettuati per garantire l'applicazione della legislazione sugli alimenti e sui mangimi, oltre che sulla salute e sul benessere animale e la sanità delle piante che coinvolgono in molti casi direttamente le amministrazione locali. Pertanto, a nostro parere, l'emendamento è corretto perché stabilisce l'indispensabilità di prevedere in fase di adeguamento della normativa nazionale un'intesa in sede di Conferenza unificata anziché di Conferenza Stato-Regioni, con il coinvolgimento anche delle amministrazioni comunali.
2019-07-30	LN	BossiSimone	L'articolo 1 reca la delega generale al Governo per dare attuazione alle direttive contenute nell'allegato, di cui all'articolo 32 della legge n. 234 del 2012, tra cui figurano i princìpi della semplificazione dei procedimenti, del coordinamento con le discipline vigenti, del divieto di gold plating, del divieto di trattamento più sfavorevole dei cittadini italiani rispetto a quelli degli altri Stati dell'UE e della previsione di sanzioni penali solo per la tutela di interessi costituzionalmente protetti. L'articolo 2 del disegno di legge prevede la consueta delega legislativa per l'adozione, entro due anni dall'entrata in vigore della legge, delle disposizioni recanti sanzioni penali o amministrative per le violazioni di obblighi contenuti in regolamenti UE o in direttive europee attuate in via amministrativa. L'articolo 3, modificato in Commissione, reca i princìpi e criteri specifici di delega, relativi alla delega conferita con l'articolo 1 per l'attuazione della direttiva UE n. 1371 del 2017, sulla protezione interessi finanziari, cosiddetta direttiva PIF, riguardante la lotta contro la frode che lede gli interessi finanziari dell'Unione europea. L'articolo 4 stabilisce una delega di nove mesi per l'adeguamento dell'ordinamento nazionale alle disposizioni del regolamento UE n. 1939 del 2017 che ha istituito la procura europea. L'articolo è stato modificato con un emendamento governativo, con cui sono stati inseriti 5 commi volti a dettare la disciplina transitoria che regolerà la procedura per la designazione dei tre candidati al posto di procuratore europeo. L'articolo 5 delega il Governo all'adeguamento della normativa nazionale al regolamento UE n. 655 del 2014, sulla procedura per l'ordinanza europea di sequestro conservativo su conti bancari, per facilitare il recupero transfrontaliero dei crediti in materia civile e commerciale. Con il nuovo articolo 6, introdotto con un emendamento governativo, si delega il Governo a recepire le disposizioni della decisione quadro 2002/584/GAI del Consiglio, del 13 giugno 2002, relativa al mandato d'arresto europeo e alle procedure di consegna tra Stati membri. L'articolo 7 reca i princìpi e i criteri specifici di delega per dare compiuta attuazione della direttiva UE n. 828 del 2017, che è volta a favorire un più consapevole e stabile coinvolgimento degli azionisti nel governo societario e a semplificare l'esercizio dei relativi diritti. L'articolo 8 reca i princìpi e i criteri direttivi per l'attuazione alla direttiva UE n. 1852 del 2017, sui meccanismi di risoluzione delle controversie in materia fiscale nell'Unione europea, volta a garantire l'effettiva risoluzione delle controversie relative all'interpretazione e all'applicazione delle convenzioni fiscali bilaterali e della Convenzione sull'arbitrato dell'Unione. L'articolo 9 conferisce la delega per l'adeguamento della normativa nazionale alle disposizioni del regolamento UE n. 1129 del 2017, che stabilisce i requisiti relativi alla redazione, all'approvazione e alle modalità di diffusione del prospetto da pubblicare per l'offerta pubblica o per l'ammissione alla negoziazione di titoli in un mercato regolamentato. Il regolamento ha abrogato la previgente normativa, al fine di contenere gli oneri per le imprese, in particolare piccole e medie, garantendo al contempo che gli investitori siano ben informati sui prodotti in cui stanno investendo. L'articolo 10 conferisce la delega al Governo per l'adeguamento della normativa nazionale alle disposizioni del regolamento UE n. 1131 del 2017, sui fondi comuni monetari (FCM), che rappresentano uno strumento di finanziamento a breve termine per gli enti finanziari, le società e le amministrazioni pubbliche. La normativa è volta a garantire una loro stabilizzazione e un livello di liquidità minima, inoltre rafforza i requisiti di trasparenza, per garantire che l'investitore comprenda correttamente il profilo di rischio e il rendimento del suo investimento. L'articolo 11 delega il Governo ad adeguare l'ordinamento interno, tramite anche l'emanazione di un testo unico, al regolamento UE n. 2031 del 2016, relativo alle misure di protezione contro gli organismi nocivi per le piante, e al regolamento UE n. 625 del 2017 sui controlli sanitari, limitatamente alla normativa nazionale sulla sanità delle piante. L'articolo 12 concerne il già citato regolamento UE n. 625 del 2017, il quale, oltre a disciplinare i controlli sulla sanità delle piante, disciplina anche quelli sugli alimenti e sui mangimi, sulla salute e benessere degli animali, nonché sui prodotti fitosanitari. Con un emendamento governativo, l'articolo 12 è stato modificato, al fine di designare il Ministero della salute, le Regioni e le Province autonome di Trento e di Bolzano e le aziende sanitarie locali, nell'ambito di rispettiva competenza, quali autorità competenti deputate a organizzare o effettuare i controlli ufficiali e le altre attività ufficiali in specificati settori, pur lasciando invariata la designazione del Ministero della salute quale autorità unica di coordinamento e di contatto ai sensi del regolamento UE n. 625 del 2017. Si individua, da un lato, il Ministero delle politiche agricole alimentari, forestali e del turismo, quale autorità deputata a organizzare o effettuare i controlli ufficiali e le altre attività ufficiali in casi specificati e, dall'altro, quale organo di collegamento per lo scambio di comunicazioni tra le autorità competenti degli Stati membri. L'articolo 13 è stato modificato unicamente per eliminare l'antinomia della doppia delega all'attuazione della direttiva UE n. 410 del 2018, contenuta sia nell'articolo 1 (che si riferisce all'allegato A contenente la direttiva) sia nell'articolo 13 stesso. In tal modo, il comma 1 si riferisce alla delega di cui all'articolo 1, mentre il comma 2 delega il Governo all'attuazione anche della decisione UE n. 1814 del 2015, nonché all'adeguamento della normativa nazionale alle disposizioni del regolamento UE n. 2392 del 2017. I tre atti in questione sono tutti relativi al sistema ETS di scambio di quote di emissione di gas a effetto serra, di cui si rende necessaria una riformulazione e un rafforzamento al fine di ridurre le emissioni del 43 per cento rispetto al 2005, come previsto dal Quadro per il clima e l'energia 2030, confermato nell'ambito dell'accordo di Parigi. L'articolo 14 reca i princìpi e criteri direttivi specifici di delega per l'attuazione della direttiva UE n. 849 del 2018, in materia di veicoli fuori uso, rifiuti di pile e accumulatori, e di rifiuti di apparecchiature elettriche ed elettroniche (RAEE), prevedendo il miglioramento della gestione del ciclo dei rifiuti e, in particolare, della qualità del flusso informativo dagli Stati membri alle autorità europee. L'articolo è stato modificato prevedendo che, nell'ambito dell'armonizzazione del sistema di gestione dei rifiuti di pile e accumulatori con quello di gestione dei rifiuti di apparecchiature elettriche ed elettroniche (RAEE), sia valutata anche la possibilità di realizzare un sistema unico di gestione. Inoltre, si delega il Governo a prevedere misure che favoriscano il ritiro, su base volontaria, "uno contro zero" dei piccolissimi rifiuti RAEE da parte di distributori che non vendono apparecchiature elettriche ed elettroniche, che solitamente vengono gettati nell'ambito dei rifiuti indifferenziati. Infine, si prevede di disciplinare il fine vita dei pannelli fotovoltaici incentivati immessi sul mercato prima del 12 aprile 2014, anche prevedendo il coinvolgimento dei sistemi individuali e collettivi di cui agli articoli 9 e 10 del decreto legislativo n. 49 del 2014. L'articolo 15 reca i princìpi e criteri direttivi specifici di delega per l'attuazione della direttiva UE n. 850 del 2018, dal pacchetto sull'economia circolare al sistema dei criteri di ammissibilità in discarica dei rifiuti. Al riguardo, la direttiva stabilisce che, entro il 2030, non siano ammessi in discarica rifiuti riciclabili e che, entro il 2035, sia ammesso in discarica solo il 10 per cento del totale dei rifiuti urbani prodotti. La delega prevede anche l'adozione di una nuova disciplina organica in tema di utilizzazione dei fanghi. Tra i criteri specifici di delega è stato aggiunto quello inteso a definire le modalità, i criteri generali e gli obbiettivi progressivi, anche in coordinamento con le Regioni, per il raggiungimento dei target fissati dalla direttiva UE n. 850 del 2018 in termini di percentuali massime di rifiuti urbani conferibili in discarica. In Commissione, inoltre, grazie all'ampia collaborazione dei miei colleghi, è stato approvato all'unanimità un importante emendamento relativo al complesso problema dell' end of waste. Nello specifico, viene inserito un nuovo principio di delega che chiede al Governo di riformare la disciplina della cessazione della qualifica di rifiuto. Inoltre, si delega il Governo a disporre che le autorizzazioni in essere alla data di entrata in vigore del decreto legislativo siano fatte salve e possano essere rinnovate, eventualmente anche al fine dell'adeguamento alle migliori tecnologie disponibili, unitamente alle autorizzazioni per le quali sia stata presentata l'istanza di rinnovo alla stessa data. L'articolo 16 reca i princìpi e criteri specifici di delega per l'attuazione della direttiva UE n. 851 del 2018, in materia di rifiuti, e della direttiva UE n. 852 del 2018, in materia di imballaggi e rifiuti di imballaggio. L'articolo reca in particolare princìpi e criteri direttivi specifici, volti a favorire la riduzione del riciclaggio e il superamento del sistema di tracciabilità dei rifiuti (SISTRI). Tra i criteri di delega si è inteso prevedere l'incentivazione di pratiche di compostaggio di prossimità come quello domestico e di comunità, al fine di garantire il raggiungimento dei nuovi obiettivi in materia di raccolta e di riciclo dei rifiuti urbani. L'articolo 17 contiene princìpi e criteri specifici di delega per l'attuazione della direttiva UE n. 2108 del 2017, relativa alle norme di sicurezza per le navi da passeggeri. L'articolo 19 reca princìpi e criteri direttivi specifici per l'attuazione della direttiva UE n. 2110 del 2017, relativa a un sistema di ispezioni per l'esercizio in condizioni di sicurezza di navi "ro-ro" da passeggeri e di unità veloci da passeggeri adibite a servizi di linea. L'articolo 20 reca i princìpi e criteri specifici di delega, tra cui l'emanazione di un testo unico, per il recepimento della direttiva Euratom n. 59 del 2013. L'articolo 21 delega il Governo ad adeguare, entro dodici mesi, la normativa nazionale al regolamento UE n. 821 del 2017, che stabilisce obblighi, per i soggetti importatori nell'Unione, in materia di dovere di diligenza nella catena di approvvigionamento di alcune materie prime originarie di zone di conflitto o ad alto rischio. Con il nuovo articolo 22, introdotto con un emendamento governativo, si delega il Governo ad adeguare la normativa nazionale in materia di unione doganale alle disposizioni del regolamento di esecuzione UE n. 2447 del 2015. Il regolamento consente agli Stati membri di mantenere invariati i tassi di cambio dei contingenti tariffari, di agevolare chi effettua frequenti esportazioni di prodotti originari dell'Unione e di fissare importi forfettari per le spese di importazione. L'articolo 23 reca i princìpi e criteri specifici di delega per l'attuazione della direttiva UE n. 844 del 2018 che modifica la normativa sulla prestazione energetica nell'edilizia e sull'efficienza energetica. Il settore immobiliare è la fonte di circa il 36 per cento di tutte le emissioni di CO₂ nell'Unione, e la direttiva ha la finalità di ottenere riduzioni delle emissioni di gas serra e di contribuire a rafforzare la sicurezza dell'approvvigionamento energetico. L'articolo 24 delega il Governo ad adeguare la normativa nazionale al regolamento UE n. 1938 del 2017, concernente misure volte a garantire la sicurezza dell'approvvigionamento di gas, in caso di carenza dello stesso causata da interruzioni nelle forniture o da una domanda straordinariamente elevata. Con il nuovo articolo 25 si intende delegare il Governo ad attuare la direttiva UE n. 692 del 2019, relativa a norme comuni per il mercato interno del gas naturale, esercitando la facoltà, prevista dalla direttiva stessa, di rifiutare ai Paesi terzi che ne facciano richiesta l'accesso alle sezioni italiane dei gasdotti di trasporto completati prima del 23 maggio 2019, come previsto dalla direttiva stessa. L'articolo 26, introdotto durante l'esame presso la Camera dei deputati, stabilisce i princìpi e criteri specifici di delega, per il recepimento della direttiva UE n. 159 del 2017 di attuazione dell'accordo relativo alla Convenzione sul lavoro nel settore della pesca del 2007 dell'Organizzazione internazionale del lavoro, ai fini di un miglioramento delle condizioni di vita e di lavoro a bordo delle navi e dei pescherecci adibiti alla pesca. Infine, alle ventiquattro direttive contenute nell'allegato A, di cui il Governo è delegato a dare attuazione ai sensi dell'articolo 1, sono state aggiunte la direttiva UE n. 2002 del 2018 sull'efficienza energetica e la direttiva UE n. 692 del 2019 relativa al mercato interno del gas naturale.
2019-09-10	M5S	BotticiLaura	È tempo di abbandonare gli slogan per passare a una politica dei fatti. Abbiamo tanto da fare. Ci aspettano sfide epocali in Italia e in Europa: dalla salvaguardia dell'ambiente al futuro dei giovani 2050. Dagli anni Ottanta in poi l'Italia non è stata capace di cogliere le sfide che la globalizzazione e le nuove tecnologie hanno lanciato. Oggi non possiamo permetterci di non coglierle. Occorre una pubblica amministrazione efficiente e tecnologica che diventi il motore del Paese. Bisogna investire nella scuola, nella ricerca, nella sanità, nella famiglia. La collega Tiziana Drago mi ha insegnato che i figli non sono un costo, ma un investimento, ed è verissimo. Quale investimento più sano se non il futuro generazionale dell'Italia? Ben venga, allora, una riforma fiscale: pagare tutti per pagare meno. È necessario un riordino del sistema delle agevolazioni fiscali, sempre salvaguardando l'importante funzione sociale e redistributiva. Occorre un sistema sempre più semplificato e premiante: chi inquina paga. Bisogna puntare ancora di più sulle energie rinnovabili; non possiamo più attendere. Siamo in un ritardo spaventoso. Un'altra sfida che ci attende è l'Unione europea. I nostri figli, anche tramite i programmi Erasmus, hanno sviluppato una cittadinanza europea. Perché non offrirgli una vera Europa unita? Anche il presidente Mattarella ha ribadito che il necessario riesame delle regole del Patto di stabilità può contribuire a una nuova fase rilanciando gli investimenti in infrastrutture, reti, innovazione, educazione e ricerca. Non possiamo avere un'Europa unita se i cittadini degli Stati membri si sentono tanto diversi gli uni dagli altri. Abbiamo bisogno di politiche economiche espansive che tutelino il cittadino e l'ambiente. Concordo con il collega Bagnai quando sostiene che sia necessario coinvolgere il Parlamento nei rapporti con l'Europa. Confido, infatti, nella prosecuzione del percorso iniziato dando attuazione alla fase ascendente stabilita dalla legge n. 234 del 2012. Con la stima che nutro nei confronti del Presidente e del lavoro fatto in questi sedici mesi, sono sicura che andremo avanti. Dobbiamo pensare alle imprese italiane, specialmente alle più piccole, che fanno tanta fatica a stare a galla: hanno bisogno di un sistema bancario e del credito che le aiuti, che le faccia crescere. Sono la spina dorsale dell'Italia e possono, attraverso i nuovi canali commerciali, diventare il motore economico dell'Europa. Serve rilanciare il Paese con un progetto di ampio respiro, coraggioso, visionario e acuto. Dobbiamo realizzare una politica di sviluppo strategica: non possiamo pensare limitatamente al prossimo anno, ma prefissarci obiettivi che guardino al 2050, fissando un cronoprogramma, passo dopo passo. Non ci siamo tirati indietro nel 2018 e non lo faremo nemmeno oggi.
2019-09-10	M5S	GranatoBiancaLaura	Tutti i temi hanno uguale dignità e rilevanza per lo sviluppo sano di un Paese come l'Italia e devono essere trattati con lo stesso riguardo e la stessa attenzione attraverso un'efficace sinergia tra Governo e Commissioni competenti. Lo dico perché nella precedente esperienza alcune materie, tra cui istruzione e beni culturali, sono state toccate solo marginalmente dall'azione sinergica di Governo e Commissioni, eppure in queste noi ritroviamo gli asset strategici naturali per lo sviluppo ottimale e sostenibile del nostro Paese. Partiamo dai nostri beni culturali, che sono il cuore pulsante della millenaria civiltà occidentale. In Italia c'è la più alta concentrazione al mondo di beni culturali, eppure oggi questo settore strategico è in sofferenza per politiche che hanno aperto alle privatizzazioni, a tagli e speculazioni che pregiudicano la salvaguardia del nostro patrimonio. Ancora oggi destiniamo a questo fondamentale settore meno dell'1 per cento del PIL; tanti operatori culturali e tanti intellettuali ci chiedono di porre rimedio a tutto ciò, per cui dobbiamo farlo necessariamente rimpiazzando innanzitutto tutto il personale andato in quiescenza anche con quota 100, indispensabile a presidiare e valorizzare tutto il nostro patrimonio e a consegnarlo alle generazioni future così come lo abbiamo ricevuto. Non dobbiamo dimenticare che è per tutti i nostri beni culturali che siamo apprezzati in tutto il mondo e che intorno a questo patrimonio può svilupparsi il circuito del turismo e della ricerca scientifica, con un'attrattiva internazionale tale da colmare, se non tutto, parte considerevole del nostro deficit occupazionale. Il nostro patrimonio culturale costituisce la principale e identitaria vocazione naturale del nostro territorio: ancora non si capisce perché o nell'interesse di chi guardiamo sempre oltre, dimenticandocene. Forse perché i beni culturali sono il patrimonio inviolabile dei cittadini liberi, nonché un pericoloso concorrente per la spartizione della torta del bilancio dello Stato rispetto a privati sempre più avidi e meno inclini alla solidarietà? Forse perché un corretto e democratico uso di tutte le risorse del nostro Paese può regalare un futuro libero ai nostri giovani, tenendoli lontani dalle forme di sfruttamento che oggi soffocano ogni loro prospettiva? Cosa dire poi dell'istruzione, che è la premessa imprescindibile di questa economia circolare della cultura? Dobbiamo necessariamente fare passi indietro rispetto alle politiche degli ultimi venti anni, quando qualche sedicente progressista ha deciso che la scuola potesse essere gestita più efficientemente come un'azienda, un po' come la sanità e abbiamo visto com'è finita. Da quel momento i livelli di apprendimento dei nostri studenti hanno iniziato una discesa costante che è diventata presto crollo verticale. Il Governo Berlusconi ha sottratto ben otto miliardi di euro alla scuola pubblica, mai più rimessi nel capitolo di spesa del bilancio. Aziendalizzazione ha significato stravolgimento delle priorità delle scuole, per cui ormai alle esigenze della didattica si sono sovrapposte quelle delle attività extracurricolari attorno alle quali ruotano interessi economici che di fatto ostacolano il consolidamento degli apprendimenti fondamentali e negano la possibilità di acquisire conoscenze e competenze agli studenti che hanno tempi di apprendimento diversi. Siamo sostanzialmente tornati alla scuola per i pochi che hanno capacità di apprendere anche nei ritagli di tempo, mentre cresce il numero degli studenti che acquisiscono i titoli di studio senza i corrispondenti requisiti culturali. Lei, signor Presidente, ne avrà certamente avuto riscontro durante la sua esperienza di docenza universitaria. L'aziendalizzazione della scuola, che ne ha abbattuto progressivamente la qualità, ha favorito di fatto il mercato della formazione privata, che ingrassa fuori da ogni controllo qualitativo, dagli asili nido, in cui il personale viene retribuito anche 50 centesimi all'ora, alle università. L'idea strisciante sottesa a tale progetto di approdare ad un sistema integrato anche per l'istruzione, come per la sanità, va scongiurata a qualunque costo, se si guarda alle diseguaglianze che quest'ultimo ha generato nei vari territori spaccando letteralmente in due l'Italia. La scuola si può salvare con interventi di buonsenso, con un reclutamento selettivo e trasparente del personale, garantendo continuità didattica anche e soprattutto ai disabili, assegnando ai ruoli tutte le cattedre vacanti e disponibili anche di sostegno, gestendo in modo sostenibile la mobilità del personale, restituendo centralità alla didattica e la governance delle scuole agli organi collegiali, ripristinando le priorità coerenti con gli obiettivi delle scuole, retribuendo adeguatamente tutto il personale scolastico. Anche per l'università, per la ricerca e per l'AFAM bisogna avere il coraggio di cambiare, a cominciare dal reclutamento trasparente e meritocratico, passando per l'estensione del diritto di accesso alle università a numero programmato, garantendo una tassazione più equa, maggiore riguardo all'inclusione per i ragazzi con disabilità e disturbi specifici di apprendimento, investimenti pubblici nella ricerca e nel personale che vi opera. Le ho brevemente elencato le priorità di settori fondamentali per la vita dei cittadini, che costituiscono le basi dell'economia circolare della cultura, un'economia sostenibile che non contempla sfruttamento e disagio sociale, che è portatrice di benessere, progresso, civiltà e democrazia. Una ricetta alla portata del nostro bel Paese che richiede il coraggio e la determinazione al cambiamento rispetto alle politiche degli ultimi venti anni, doti che l'hanno contraddistinta, presidente Conte, nell'esperienza di governo che ci siamo lasciati alle spalle. Auguri.
2019-09-10	M5S	LomutiArnaldo	Credo che mai come questa volta questi aggettivi superlativi li dobbiamo lasciar perdere, perché bisogna riservarli - di questo sono convinto - per il momento in cui questo Governo nascente saprà realmente varare leggi importanti per il bene collettivo e non personale o di partito o - peggio ancora - lobbistico. E ciò anche perché il compito cui siamo chiamati oggi, nel dare il voto di fiducia al nuovo Esecutivo guidato dal professor Conte, non è quello di far credere agli italiani di andare verso Lamerica, come era convinto di fare Spiro, il personaggio del bel film di Gianni Amelio, intendendo per Lamerica non un luogo fisico e reale, ma il luogo ideale della perfezione amministrativa. Votando sì al nuovo Governo guidato dal premier Conte, non aspiro a realizzare un paradiso, perfetto e impeccabile e magari utopico. Per noi italiani, che veniamo da centocinquant'anni anni di storia travagliata - prima la colonizzazione dell'Italia meridionale, poi il fascismo, poi la Repubblica in tutte le sue fasi, che ha alternato grandi leggi, come quelle sui diritti dei lavoratori, a pessime espressioni di inciuci politici lobbistici - aspiro a ben altro, che già nel suo termine è devastante, innovatore e rivoluzionario. Come senatore e come cittadino di questa nuova avventura governativa aspiro a dare il mio contributo affinché questo bellissimo Paese, che si chiama Italia, diventi finalmente normale; un Paese normale dove io, in qualità di cittadino, non debba aver paura di un semplice e quotidiano gesto come quello di prendere qualcosa dallo scaffale di un supermercato; dove non devo temere i tempi della giustizia e la qualità della sanità pubblica; non devo temere l'ambiente in cui vivo e non devo temere di essere europeo; un Paese in cui non devo esporre la funzionalità del mio fegato a un costante travaso di bile, perché in centocinquant'anni anni non siamo riusciti a collegare la burocrazia alle esigenze reali del Paese, la pubblica amministrazione alle necessità del cittadino, il lavoro al futuro dei nostri figli, perché magari, mentre in Inghilterra trovano i finanziamenti per le start up innovative di tanti giovani laureati, in Italia è più facile che si trovino per i figli e i nipoti dei baroni dell'università. Ritengo che nessun Governo che nasca da una folle legge elettorale, un sistema maggioritario che si comporta da proporzionale, possa aspirare a realizzare in Italia Lamerica, un Paese ricco, bello e pure nobile, perfettissimo, dove tutto funziona come un orologio svizzero. Chiedo scusa ai colleghi, ma oggi vado forte con i luoghi comuni. Credo però che, se ci impegniamo verso noi stessi e verso i nostri figli, può invece essere alla nostra portata la possibilità di trasformare finalmente l'Italia in un Paese normale, dove fondamentalmente il cittadino si fida dello Stato e lo Stato dei suoi cittadini. Sembrerà strano, ma siamo una Nazione che non si fida delle sue istituzioni e - quel che è peggio - l'impressione diffusa è che le nostre istituzioni vessino i cittadini. Non rinnego nulla del precedente accordo di Governo, ma dico che non può nascere mai una nuova e normale Italia se solo penso all'articolo 12 contenuto nel testo dell'autonomia regionale presentato dalla Lega, articolo fatto poi cassare dal MoVimento 5 Stelle e dal premier Conte; o se penso alla dichiarazione dell'altro giorno del Governatore lombardo, Attilio Fontana: «O ci danno la scuola o facciamo una legge tutta nostra». Benvenuti in Italia! Se dai diamanti non nasce nulla - cito Fabrizio De André - nessuna Italia normale può nascere dai ricatti o da una compagine di Governo che, con la richiesta di autonomia regionale avanzata, in realtà, non pensa a ciò che consente la Costituzione italiana, ma guarda ad altri Paesi - penso alla Slovenia o alla Croazia - in barba a centocinquant'anni di lotte, dolori, dispiaceri, ma anche sentimenti, amori e vittorie per realizzare uno Stato unitario dove l'identità italiana trovi il suo naturale rifugio. Cari colleghi, signori Ministri, permettetemelo, senza alcuna voglia di fare polemiche in questo giorno importante: non può nascere alcuna Italia normale nemmeno con il protagonismo di chi in questa maggioranza sperabile esterna soluzioni, critiche e scenari futuri, che - a mio avviso - sono di divisione e non di marcia in comune.
2019-09-10	PD	BiniCaterina	Signor Presidente, in questo poco tempo purtroppo non ho modo di parlare di contenuti come vorrei, ma la invito a occuparsi della vera emergenza del Paese, che non è l'immigrazione, ma è il lavoro. Saremo al suo fianco per individuare le risposte migliori per i nostri giovani, per i precari, per i disoccupati. Inoltre dobbiamo essere vicini agli ultimi (questa è l'ultima sollecitazione che voglio fare) con politiche per il sociale e per la sanità, perché ci sia davvero un'uguaglianza di diritti e una piena accessibilità nella vita. Non dimentichiamo il passato, ma oggi diamo una fiducia sul futuro, perché pensiamo che sia più utile soffermarci non su da dove veniamo, ma su dove vogliamo andare. Su questo, su dove vogliamo andare sta la misura della nostra alleanza e su questo ci confronteremo con lealtà.
2019-09-24	PD	TariccoMino	Signor Presidente, il Gruppo PD condivide il provvedimento in esame e la decisione di permettere a tante piccole imprese di gestire determinate produzioni locali in modo semplificato (in un contesto di grande garanzia sulla qualità, offerto dalla collaborazione con il mondo della sanità locale) e con un marchio che le caratterizzi, nonché di offrire a tanti piccoli agricoltori e produttori la possibilità di valorizzare al meglio le loro produzioni. Crediamo che questo sia un dato positivo, come già detto in altri interventi, soprattutto tenendo conto del contesto territoriale nel quale siamo inseriti, fatto di tante aree interne, montane, collinari e pedemontane, che con il testo in discussione possono veramente esprimere delle produzioni piccole ma assolutamente significative per i consumatori e per la tenuta economica di queste aziende e di questi territori. Esprimeremo quindi un voto favorevole sul provvedimento in discussione anche per il clima di grande collaborazione vissuto in Commissione nei lavori relativi a questo provvedimento, che per inciso ha fatto sì che dei trenta emendamenti da noi presentati tutti sono stati o approvati o assorbiti in altri emendamenti. Crediamo sia un dato significativo di come bisognerebbe sempre lavorare su provvedimenti che reputiamo utili per il territorio. Come detto, il testo in esame dà alle aziende la possibilità di confezionare particolari produzioni, con deroghe sul piano amministrativo e della semplificazione sotto il controllo delle ASL. È prevista un'etichettatura e la promozione di questi prodotti attraverso un paniere che sarà poi garantito da un marchio che sarà portato avanti dal Ministero delle politiche agricole alimentari, forestali e del turismo. Tutto questo in un ambito di assoluta compatibilità con la protezione delle denominazioni d'origine, con le indicazioni geografiche protette, con le specialità tradizionali garantite e con i regolamenti comunitari che sovrintendono la materia, come il regolamento n. 852 del 2004 e tutti gli altri. Sono garantiti da apposite linee guida che verranno varate da un decreto i requisiti strutturali, le garanzie di sicurezza del prodotto e le attività di prevenzione e di formazione; è previsto un sistema di controllo e di sanzioni molto puntuale e preciso. Come si diceva prima, stiamo parlando di piccole produzioni locali che saranno commercializzate nella provincia di produzione e in quelle contermini. Anche alla luce delle esperienze delle Regioni che lo hanno già sperimentato, riteniamo che questo meccanismo possa dare risposte interessanti per tutta una serie di reti d'imprese che potranno veramente valorizzare al meglio le loro produzioni. Crediamo possa essere un provvedimento molto utile. Ci sarà ancora da lavorare perché è previsto un decreto che vada a definire, insieme alle linee guida, le quantità, le modalità e le prescrizioni previste per garantire queste produzioni. È, quindi, previsto un lavoro che coinvolgerà ancora le Commissioni per definire in modo puntuale tutte le regole del gioco, ma vogliamo scommettere sul provvedimento proprio per creare condizioni migliori che permettano di valorizzare al meglio tante nostre produzioni. Proprio per questo motivo, il voto del Partito Democratico sarà favorevole e vogliamo scommettere con fiducia sulle opportunità che daremo a queste imprese.
2019-09-25	FI	RizzottiMaria	Comunque in Commissione avevamo lavorato molto bene. Ringrazio il sottosegretario Sileri al quale vanno tutti i miei auguri. In Commissione sanità abbiamo sempre cercato di operare non in funzione delle nostre idee politiche, ma nel senso di un interesse comune per il benessere e la salute dei cittadini.
2019-09-25	FI	RizzottiMaria	Signor Presidente, colleghi, il fenomeno delle intimidazioni e degli atti di violenza nei confronti degli operatori sanitari, medici, paramedici, veterinari, farmacisti e talora di altri pazienti, in costante e preoccupante aumento, conferma che siamo in uno stato di vera e propria emergenza. Le cronache giornaliere registrano che gli episodi di violenza avvengono in contesti variegati, isolati in seno a realtà notoriamente critiche o in aree del Paese con una forte presenza della criminalità organizzata. In tutte le situazioni, tuttavia, l'operatore è solo. Nel corso dell'attività lavorativa gli operatori sanitari sono esposti a numerosi fattori che possono essere dannosi, come aggressioni, omicidi o altri eventi criminosi, che rendono non più procrastinabili misure di prevenzione e protezione dei lavoratori. Sono in media tre al giorno le aggressioni denunciate in Italia dagli operatori sanitari e soltanto nell'ultimo anno le violenze ammontano a circa 1.200 casi. A subire la violenza fisica sono soprattutto le donne. Ricordo ancora la mia esperienza di giovane medico, quando facevo guardie mediche in avamposti isolati, ovviamente con turni festivi o notturni: ogni volta che suonava il campanello mi assaliva uno stato d'ansia, perché all'epoca non c'erano certamente né i videocitofoni, né i telefoni cellulari. È stata ricordata la dottoressa Labriola, uccisa sei anni fa in Puglia, quando la politica iniziò a interrogarsi su cosa avrebbe potuto fare per questi fenomeni in costante crescita. Certo, quel caso in particolare aveva reso drammaticamente evidente la mancanza di un organismo preposto alla tutela della sicurezza e alla prevenzione e aveva mostrato come le non poche difficoltà operative penalizzino gravemente lo svolgimento del lavoro degli operatori del settore. Per queste ragioni e per assolvere alle esigenze di sicurezza provenienti dagli accorati appelli di tutti gli operatori sanitari, all'inizio della legislatura presentai uno specifico disegno di legge che non aveva lo scopo di osservare quanto quello di intervenire a tutela della sicurezza del personale e dei pazienti negli ospedali. In una sanità intesa come impresa in cui l'erogazione di servizi e prestazioni viene equiparata alla produzione delle merci, si annida anche la crisi del rapporto fiduciario medico-paziente, con le sue conseguenze più preoccupanti come il dilagare di fenomeni di violenza e il diffondersi di un'informazione sanitaria non attendibile. Laddove il paziente è un consumatore, il medico perde automaticamente autorevolezza e diventa detentore di un sapere da scaffale. Occorre dunque impegnarsi per recuperare questo rapporto e spero che l'accorato appello giunga al Ministro, che aspettiamo presto in Commissione per conoscere dettagliatamente le sue linee programmatiche anche in questo senso. Monitorare è importante. Compito dell'Osservatorio è monitorare episodi di violenza ed eventi sentinella e promuovere la diffusione delle buone pratiche in materia di esercenti le professioni sanitarie. Certo è bello monitorare, ma la prevenzione vera sarebbe pensare seriamente alla situazione del nostro sistema sanitario, sempre meno finanziato, sempre più a macchia di leopardo, con personale sottoposto a turni massacranti per il blocco del turnover, con liste d'attesa inaccettabili, con attese al pronto soccorso inimmaginabili. La mancanza di fiducia nel medico deriva anche dal fatto che si consulta più facilmente il dottor Wikipedia che non il professionista. Sono le false informazioni sulla Rete che rendono sempre più critico il rapporto di fiducia medico-paziente-operatori sanitari.
2019-09-25	FdI	ZaffiniFrancesco	Signor Presidente, innanzitutto rivolgo al sottosegretario Sileri un in bocca al lupo per il lavoro che l'aspetta. Quello in esame è un testo su cui in Commissione abbiamo lavorato alacremente e che abbiamo cercato, per quanto possibile, di migliorare. Rispetto all'attenzione nei confronti delle professioni in generale, dei vari ordini professionali e delle categorie, nella nostra Italia per troppo tempo si è trascurato di rappresentare degnamente un mondo intero di gente che, sin dalla mattina, fa il suo dovere, e lo fa con dedizione e abnegazione. È un mondo che lo Stato non vede, non riconosce e non qualifica degnamente. Questo, però, è un discorso più ampio e vasto. Per quel che attiene le professioni sanitarie, c'è tutto un universo di motivazioni che induce a prestare una maggiore attenzione nei confronti degli operatori della sanità. Il Gruppo Fratelli d'Italia ha depositato, insieme alla senatrice Rauti e ad altri firmatari, una propria proposta che conteneva, come punto saliente, il riconoscimento della qualifica di pubblico ufficiale agli operatori sanitari in generale, per quanto ci riguardava, e in particolare per quelli del servizio pubblico e ancora più in particolare per quelli dell'emergenza-urgenza che, nell'esercizio delle loro funzioni, per l'appunto, espletano un pubblico servizio. Questo universo avrebbe rappresentato in modo migliore la necessità di coprire e garantire, nell'esercizio delle loro funzioni, detti professionisti. Il testo non prevede questo, ma contiene una serie di inasprimenti di pene per i reati commessi a danno di tali operatori. Noi ovviamente ne condividiamo profondamente lo spirito e non possiamo, evidentemente, che votare a suo favore e, quindi, annuncio il voto favorevole del Gruppo di Fratelli d'Italia. È però del tutto evidente che siamo veramente solo all'inizio di quel percorso da intraprendere per una degna e completa protezione degli operatori della sanità, a cominciare da quelli della sanità pubblica. Non abbiamo grande fiducia nell'ennesimo osservatorio - siamo tutti profondamente osservati - e riteniamo che quello previsto dal provvedimento non verrà realizzato. L'invarianza di spesa, rispetto a questo, ci dà quasi una certezza rispetto a quanto accadrà, e cioè che tale osservatorio resterà solo sulla carta e non produrrà alcunché. A prescindere da questa che è una facile profezia, noi reputiamo che ci sarebbe veramente molto altro da fare. Volendo però vedere la bottiglia mezza piena, auspichiamo che ci si lasci quantomeno la possibilità di migliorare e lavorare sulla bottiglia mezza vuota, con il nostro consueto spirito che ha dettato anche la scelta di votare a favore del provvedimento in esame. Gli operatori da tempo attendono che lo Stato si manifesti in termini di protezione nei loro confronti, rispetto a quanto accade loro nelle lunghe nottate di servizio presso le strutture ospedaliere del Paese e anche nel corso delle loro uscite: basti pensare alla guardia medica, che si inerpica per le strade buie della campagna della nostra bellissima Italia, o al veterinario pubblico che si trova a dover ispezionare la stalla di un agricoltore armato di forcone - come ci è stato raccontato - assolutamente contrariato dall'Ispezione stessa. È tutto un mondo - come ho già detto all'inizio del mio intervento - di seri professionisti, di grandi operatori, di gente che noi abbiamo formato e qualificato e che paghiamo, anche se poco, e alla cui protezione evidentemente dobbiamo provvedere. Per tutti questi motivi, il voto del Gruppo Fratelli d'Italia sarà complessivamente favorevole e aggiungo che riproporremo il nostro testo di legge per ottenere finalmente quella che noi reputiamo debba e possa essere veramente la soluzione, e cioè il riconoscimento della qualifica di pubblici ufficiali nell'esercizio delle loro funzioni agli operatori della sanità quantomeno pubblica, ma - per quanto mi riguarda - in generale agli operatori del Servizio sanitario nazionale.
2019-09-25	LN	ArrigoniPaolo	Allora non c'erano i servizi, c'era la volontà di comprimere la sanità, non c'erano manutenzioni; sono passati dodici anni e da parte della Giunta regionale e della Provincia di Pesaro e Urbino non è stato fatto assolutamente nulla.
2019-09-25	LN	IwobiTonyChike	La nuova intesa è imperniata sui cardini del dialogo politico e della cooperazione in politica estera e di sicurezza, del commercio e degli affari e della cooperazione settoriale. In particolare, l'accordo, basato sui principi dell'economia di mercato, è finalizzato a promuovere la cooperazione in numerosi settori - dalla sanità all'ambiente, dall'energia ai trasporti, dalla cultura agli affari sociali - coprendo anche aspetti specifici quali la cooperazione giuridica, la lotta al riciclaggio di denaro, al crimine organizzato e alla corruzione.
2019-09-25	LN	RufaGianfranco	Tali dati sono acquisiti con il supporto dell'Osservatorio nazionale delle buone pratiche sulla sicurezza nella sanità - istituito, presso l'Agenas, ai sensi dell'articolo 3 della legge n. 24 dell'8 marzo 2017 e del decreto ministeriale del 29 settembre 2017 - e degli ordini professionali. Il testo originario, così riformulato in sede redigente, faceva riferimento al supporto dell'Agenas. In particolare, si prevede (comma 3, inserito in sede redigente) che l'Osservatorio nazionale delle buone pratiche sulla sicurezza nella sanità trasmetta, tramite l'Agenas, al nuovo osservatorio i dati in materia acquisiti dai centri regionali per la gestione del rischio sanitario e la sicurezza del paziente (istituiti ai sensi dell'articolo 2, comma 4, della citata legge n. 24). Il compito è: monitorare gli eventi sentinella che possano dar luogo a fatti commessi con violenza o minaccia ai danni degli esercenti le professioni sanitarie e socio-sanitarie nell'esercizio delle loro funzioni (articolo 1, lettera b), comma 1, introdotto in sede redigente); promuovere studi e analisi per la formulazione di proposte e misure idonee a ridurre i fattori di rischio negli ambienti più esposti (lettera c), comma 1); monitorare l'attuazione delle misure di prevenzione e protezione previste dalla disciplina in materia di sicurezza sui luoghi di lavoro (ai sensi della successiva lettera d) ); promuovere la diffusione delle buone prassi in materia di sicurezza degli esercenti le professioni sanitarie e socio-sanitarie (lettera e) ), introdotta in sede redigente). Il nuovo Osservatorio si rapporta (comma 2 citato), per le tematiche di comune interesse, con il suddetto Osservatorio nazionale delle buone pratiche sulla sicurezza nella sanità, avente come ambito di osservazione il rischio sanitario e le buone pratiche per la sicurezza delle cure. Il Ministro della salute (comma 4) trasmette annualmente al Parlamento, entro il 31 marzo dell'anno successivo a quello di riferimento, una relazione sull'attività svolta dal nuovo Osservatorio. La novella di cui all'articolo 2 - articolo inserito, come detto, in sede redigente - estende ai casi di lesioni personali gravi o gravissime cagionate a personale esercente una professione sanitaria o socio-sanitaria o a incaricati di pubblico servizio, nell'atto o a causa dell'adempimento delle funzioni o del servizio presso strutture sanitarie e socio-sanitarie, pubbliche o private, le pene aggravate previste per le corrispondenti ipotesi di lesione cagionate ad un pubblico ufficiale in servizio di ordine pubblico in occasione di manifestazioni sportive. Tali pene sono costituite dalla reclusione da quattro a dieci anni per le lesioni gravi e da otto a sedici anni per le lesioni gravissime. Si ricorda che, invece, in via generale, per le lesioni gravi e gravissime, come definite dall'articolo 583 del codice penale si prevede, rispettivamente, la reclusione da tre a sette anni e da sei a dodici anni. La novella di cui all'articolo 3 inserisce tra le circostanze aggravanti comuni del reato l'avere commesso il fatto con violenza o minaccia in danno degli esercenti le professioni sanitarie e socio-sanitarie nell'esercizio delle loro funzioni. La relazione illustrativa del disegno di legge originario osserva che la circostanza aggravante proposta si sovrappone solo parzialmente - considerato anche che non tutte le strutture sanitarie (o socio-sanitarie) sono riconducibili alla sfera pubblicistica penale - a un'altra già vigente di cui all'articolo 61, primo comma, numero 10), del codice penale, costituita dall'avere commesso il fatto contro un pubblico ufficiale o una persona incaricata di un pubblico servizio, nell'atto o a causa dell'adempimento delle funzioni o del servizio. La novella di cui all'articolo 4 - inserito, come detto, in sede redigente - esclude i reati di percosse e lesione personale commessi con violenza o minaccia in danno a esercenti le professioni sanitarie e socio-sanitarie nell'esercizio delle loro funzioni dall'ambito delle fattispecie punibili solo a querela della persona offesa. Infine, l'articolo 5 reca le clausole di invarianza degli oneri a carico della finanza pubblica.
2019-09-25	M5S	CastelloneMariaDomenica	Durante il lavoro al testo di questi mesi in Commissione igiene e sanità, insieme ai miei colleghi, ho tenuto particolarmente a determinare un inasprimento delle pene per chi si macchia del reato di aggressione a personale che esercita la professione sanitaria. È stata infatti aggiunta un'aggravante, tra quelle previste all'articolo 61 del codice penale, per chi commette il fatto con violenza o minaccia a danno degli esercenti le professioni sanitarie e si è introdotta la procedibilità d'ufficio, anche senza la querela della persona offesa.
2019-09-25	M5S	CastelloneMariaDomenica	Signor Presidente, onorevoli colleghi, è un dato di fatto che oggi lavorare in corsia equivale a lavorare in trincea: un autentico campo di battaglia nel quale rimane sempre accesa la miccia del pregiudizio. Un pregiudizio che è figlio della scarsa fiducia generata da decenni di gestione deficitaria della sanità pubblica che hanno lasciato maturare nel cittadino l'idea che l'assistenza preveda poche e certe criticità: un'eterna attesa, una presa in carico non adeguata e un trattamento poco coerente con i sacrifici di un contribuente. Non è così e lo sappiamo. Sappiamo che chi lotta - perché di lotta si tratta - nelle sale di un pronto soccorso o di un qualunque reparto, facendosi in quattro per garantire una qualità dell'assistenza degna di un Paese come il nostro, deve fare i conti con personale ridotto al lumicino, costretto a svolgere il lavoro di più operatori, dovendo fronteggiare nel contempo un sistema incapace di eseguire un giusto filtro per gli accessi in ospedale e che ha visto smantellare un po' ovunque le reti territoriali, fondamentali per evitare il sovraffollamento dei nostri nosocomi. Il rapporto tra medico e paziente, come dicevamo, è una vera e propria alleanza terapeutica, basata su un patto di fiducia, che permette al paziente di divenire partecipe del proprio percorso di cure, certo di avere una prestazione adeguata alle proprie aspettative. È un rapporto di fiducia con un elevato coinvolgimento emotivo, e spesso il movente di un'aggressione consiste proprio nel tradimento di queste aspettative. Le cronache sono zeppe di episodi che narrano di aggressioni a operatori sanitari. Siamo al cospetto di un'autentica emergenza, e non c'è altro termine per definirla. Il perdurare della crisi, l'allargamento di gravi difficoltà economiche e sociali a fasce di popolazione sempre più ampie, la diffusione di vissuti di rabbia e frustrazione hanno ulteriormente acuito questo fenomeno negli anni. Ad oggi sono oltre 3.000 i casi di aggressione a operatori sanitari registrati in media ogni anno, e sono dati sottostimati perché in Italia il fenomeno, nella maggior parte dei casi, non viene intercettato e non sono previste procedure specifiche e formalizzate di rilevazione e segnalazione. Gli episodi di aggressione fisica, infatti, sono solo la punta dell'iceberg di un fenomeno ben più complesso, che comprende anche comportamenti lesivi della dignità del professionista sanitario, consistenti in insulti e minacce, perché il comportamento violento va affrontato senza attendere l' escalation dell'esplosione fisica, riconoscendolo fin dai suoi esordi verbali e meno eclatanti, che non devono mai e in nessun caso essere trascurati o sottovalutati. I nostri medici, i nostri infermieri, gli operatori socio-sanitari, i preziosissimi volontari operano davvero in trincea, e lo fanno sempre a testa alta e con encomiabile spirito di sacrificio, consapevoli dei rischi che corrono durante ogni momento della loro giornata. È un paradosso rischiare la vita per salvarne altre; rischiare la vita perché c'è chi non ha saputo organizzare il tuo lavoro: non ha proceduto per anni allo scorrimento legittimo di graduatorie per incrementare le unità di personale di cui c'era bisogno o non è stato in grado di far partire i concorsi o per le conseguenze di tagli che hanno falciato l'unico settore nel quale non si dovrebbe mai e poi mai smettere di investire.
2019-09-25	M5S	PacificoMarinella	Signor Presidente, anche io sarò molto breve. La gamma di valori e intenti che troviamo nel disegno di legge in esame potrebbe tranquillamente rappresentare un manifesto politico, che oserei dire invidiabile. L'obiettivo posto dai sottoscrittori affronta temi impegnativi di politica estera e sicurezza internazionale. Si sottoscrivono accordi di commercio in genere e agricolo in particolare, nonché in materia di sanità. La sottoscrizione dell'accordo impegna le parti a forme di cooperazione in settori strategici. Inutile sottolineare che il citato accordo aiuta i Paesi destinatari del trattato a combattere, attraverso la cooperazione giuridica, forme di riciclaggio, finanziamento al terrorismo e organizzazioni criminali. Per questi motivi, a nome del MoVimento 5 Stelle annuncio il voto favorevole al disegno di legge n. 1136.
2019-09-25	M5S	SileriPierpaolo	, nonché dai colleghi della Commissione sanità del Senato, Commissione che fino a qualche settimana fa ho avuto l'onore di presiedere e che ha lavorato alacremente. Tale disegno di legge è stato assegnato alla Commissione sanità alla fine di novembre e in meno di dieci mesi, nonostante una legge di bilancio, nonostante le campagne elettorali e un Governo che è caduto, approda oggi in Aula.
2019-09-25	M5S	SileriPierpaolo	Il provvedimento de quo consta attualmente di cinque articoli e nasce dalla necessità di individuare misure di prevenzione e contrasto per gli atti di violenza a danno degli esercenti le professioni sanitarie nonché socio-sanitarie, categorie di persone che ormai con frequenza costante, settimanale, se non addirittura giornaliera, mettono a serio pregiudizio la propria incolumità fisica e professionale. In sintesi, l'articolo 1 prevede l'istituzione dell'Osservatorio nazionale sulla sicurezza degli esercenti le professioni sanitarie e socio-sanitarie. Esso prevede che entro tre mesi dall'entrata in vigore della legge, con decreto del Ministro della salute, previa intesa con la Conferenza permanente per i rapporti tra lo Stato, le Regioni e le Province autonome di Trento e di Bolzano, venga istituito presso il Ministero della salute il menzionato Osservatorio, per assolvere ai prescritti compiti di seguito dettagliatamente indicati: monitorare gli episodi di violenza (spesso non denunciati, ma che sono all'ordine del giorno e che molti tra medici, infermieri e personale sanitario hanno spesso paura di segnalare); monitorare gli eventi sentinella che possano dar luogo a fatti commessi con violenza o minaccia ai danni degli esercenti le professioni sanitarie e socio-sanitarie; monitorare l'attuazione delle misure di prevenzione e protezione a garanzia dei livelli di sicurezza sui luoghi di lavoro, ai sensi del decreto legislativo 9 aprile 2008, n. 81; promuovere la diffusione delle buone prassi in materia di sicurezza degli esercenti le professioni sanitarie e socio-sanitarie. L'articolo, inoltre, prevede che l'Osservatorio usufruisca anche del supporto dell'Osservatorio nazionale delle buone pratiche sulla sicurezza nella sanità istituito presso l'Agenzia nazionale per i servizi sanitari regionali (Agenas) e degli ordini professionali. L'articolo 2 reca una modifica all'articolo 583- quater del codice penale, che disciplina le lesioni gravi o gravissime a un pubblico ufficiale, nel senso che ne amplia l'ambito di applicazione, prevedendo che sia aggiunto, infine, il seguente comma: «Le stesse pene si applicano in caso di lesioni personali gravi o gravissime cagionate a personale esercente una professione sanitaria o socio-sanitaria o a incaricati di pubblico servizio, nell'atto o a causa dell'adempimento delle funzioni o del servizio presso strutture sanitarie e socio-sanitarie pubbliche o private.». Il successivo articolo 3 reca l'integrazione dell'articolo 61 del codice penale, nel senso che vi aggiunge il comma 11- septies, al fine di prevedere una circostanza aggravante per chi commette il fatto con violenza o minaccia a danno degli esercenti le professioni sanitarie e socio-sanitarie nell'esercizio delle loro funzioni. L'articolo 4 reca norme in materia di procedibilità, disponendo la seguente modifica: «All'articolo 581, primo comma, del codice penale, dopo le parole: "a querela della persona offesa," sono inserite le seguenti: "salvo che ricorra la circostanza aggravante prevista dall'articolo 61, numero 11- octies )"». E successivamente: «All'articolo 582, secondo comma, del codice penale, dopo le parole: "previste negli articoli" sono inserite le seguenti: «61, numero 11- octies ),"». L'articolo 5 infine, in coerenza con le indicazioni di neutralità finanziaria che caratterizzano i contenuti degli articoli sopra sintetizzati, ribadisce che dall'attuazione della legge in esame non derivano nuovi o maggiori oneri per la finanza pubblica, nel senso che vi si provvede mediante le risorse umane, strumentali e finanziarie già disponibili a legislazione vigente. Con questo rivolgo il mio augurio a tutti coloro che, in questo momento, stanno lavorando per garantire la salute ai nostri cittadini.
2019-09-25	M5S	SileriPierpaolo	Questo disegno di legge si rivolge a tutti coloro che si occupano di sanità, a quelle donne e a quegli uomini che notte e giorno si occupano dei nostri pazienti
2019-09-25	PD	BoldriniPaola	Signor Presidente, onorevoli senatori, oggi parliamo della situazione delle professioni sanitarie e socio-sanitarie, e dal grande problema delle aggressioni al personale. Purtroppo, ormai, è con cadenza quasi quotidiana che sentiamo denunciare atti di siffatto genere. Il fenomeno è sempre più sotto i riflettori e non sembra, purtroppo, arrestarsi. Si tratta di un problema che sta assumendo contorni molto ampi e pericolosi, perché purtroppo abbiamo assistito anche ad atti gravissimi, che hanno comportano la morte di persone. Proprio per questo motivo è bene che il legislatore si affretti e affronti in maniera definitiva il problema, trovando soluzioni anche di tipo normativo. È ovvio che il buon senso sarebbe sempre la strada migliore ma, laddove non riusciamo a trovarlo, mi sembra che la norma debba indicare la strada. Ci troviamo finalmente in Assemblea ad affrontare i termini della questione. Saluto il Sottosegretario, che è stato Presidente della 12ᵃ Commissione, che ben ha delineato cosa è stato fatto in tale ambito. Spesso, durante le audizioni che abbiamo svolto ascoltando i rappresentanti delle professioni sanitarie e delle associazioni dei sindacati, abbiamo trovato momenti di accordo. Tutti quanti ci hanno detto che è una questione molto importante che dobbiamo risolvere. La stessa Anaao ci ha detto che il 65 per cento dei medici, rispondendo a un sondaggio interno, afferma di essere stato vittima di aggressioni. Si tratta quindi davvero di una questione importante da affrontare. Il dato più allarmante riguarda le aggressioni che subiscono i medici che lavorano in pronto soccorso - come ha già detto qualche collega prima - e soprattutto al servizio di soccorso e allarme che risponde al numero telefonico 118, le cui percentuali stanno aumentando e arrivano addirittura all'80 per cento. Spesso però gli aggressori sono familiari di pazienti o persone che non hanno avuto una risposta soddisfacente ai loro bisogni. Ora, oltre al fatto di avere delle norme, è importante - a mio avviso - che si torni a parlare della situazione della gestione dei conflitti. Anche questa è un'altra nota importante. È vero che si vengono a creare situazioni di violenza, ma è anche vero che dovremmo formare ed educare il personale sanitario e i cittadini ad affrontare i conflitti che possono emergere in determinate situazioni. Per fortuna spesso si riesce ad arrivare a una conclusione e a una mediazione, ma dobbiamo capire che le aggressioni a volte avvengono perché al medico, provato da ore di lavoro, dalla mancanza di turnover e dal sovraffaticamento, scappa una parola di troppo da cui poi scaturisce il conflitto. Sono temi che dovremmo affrontare dal punto di vista normativo e, soprattutto, della formazione, la quale riveste in tale ambito un ruolo molto importante. In Commissione abbiamo poi inserito nel testo anche gli assistenti sociali, perché la situazione non è affatto rosea anche per questa professione sanitaria. Nel 2017, infatti, è stata messa a punto una ricerca che ha visto coinvolti ben 20.000 assistenti. Nell'ambito di tale professione sebbene si stia registrando un aumento delle forme di violenza anche fisica, non sono stati denunciati episodi importanti. Sono ambiti sempre più a rischio, soprattutto nei servizi a tutela dei minori e a sostegno degli adulti in difficoltà. Colleghi, il tema della sicurezza sul lavoro è molto importante e soprattutto quello dell'incolumità del lavoratore, che deve essere inserito nell'agenda del Governo, del nuovo Governo che si affaccia. Noi possiamo dare il nostro contributo anche oggi cercando di approvare la norma al nostro esame. Entrando nel merito del testo che ci apprestiamo a esaminare, esso prevede l'istituzione presso il Ministero della salute dell'Osservatorio nazionale della sicurezza degli esercenti le professioni sanitarie e socio-sanitarie. Tale Osservatorio, che sembra una cosa semplice, in realtà è molto importante; dovrà monitorare gli episodi di violenza commessi ai danni degli esercenti le professioni sanitarie e socio-sanitarie; dovrà proporre al Ministro l'adozione di idonee misure per ridurre i fattori di rischio negli ambienti più esposti e, infine, verificare l'attuazione delle misure di prevenzione e protezione previste dalle vigenti disposizioni a garanzia dei livelli di sicurezza nei luoghi di lavoro. Si tratta di un atto importantissimo, perché credo che ancora adesso, nonostante una legislazione in materia di sicurezza sul lavoro importante (è stata emanata una legge quadro fondamentale), spesso e volentieri i documenti di valutazione del rischio non vengono realizzati come si dovrebbe. Mi riferisco - ad esempio - al tema della sicurezza per le guardie mediche. A causa dell'organizzazione della sicurezza, ma anche della riorganizzazione nelle aziende sanitarie, sempre più spesso i luoghi dove si effettua la guardia medica sono un po' delocalizzati e chi svolge il servizio (spesso e volentieri sono donne) ritiene di non essere al sicuro. Pertanto, redigere un documento di valutazione del rischio specifico rispetto a tali luoghi o svolgere il servizio in questione in un luogo più consono riuscirebbe a risolvere il problema. Ovviamente, ciò rientra nella piena autonomia delle aziende sanitarie, ma dobbiamo porre l'attenzione anche su questo e, quindi, sulla sicurezza del luogo del lavoro e su una maggiore valutazione del rischio rispetto a siffatte realtà. In 12ᵃ Commissione - come è stato detto prima - abbiamo fatto un ottimo lavoro; abbiamo apportato dei miglioramenti, come il fatto di considerare le buone prassi già esistenti: alcune Regioni stanno già su questo lavorando, ma è giusto che tutte le Regioni si parlino tra loro per scambiarsi le buone prassi. Inoltre, è positivo il fatto che siano state aggiunte le associazioni di rappresentanza dei lavoratori nell'ambito dell'Osservatorio e anche l'approvazione della norma sulla rilevazione degli eventi sentinella che possono sfociare in un atto di violenza. Ciò detto, all'Osservatorio sono attribuiti molti compiti: monitorare gli episodi di violenza commessi ai danni degli esercenti le professioni sanitarie; monitorare gli eventi sentinella (aggiunti in sede redigente durante l'esame del disegno di legge) che possono dar luogo a fatti commessi con violenza o minaccia ai danni degli esercenti le professioni sanitarie e socio-sanitarie nell'esercizio delle loro funzioni; promuovere - anche questo è importante - studi e analisi per la formazione di proposte e misure idonee a ridurre i fattori di rischio negli ambienti più esposti. Come dicevo prima, ciò si potrebbe realizzare anche attraverso una buona redazione del documento di valutazione dei rischi. Tra i compiti rientra anche quello di monitorare e promuovere la diffusione delle buone prassi - punto è aggiunto durante l'esame del provvedimento in sede redigente - in materia di sicurezza degli esercenti le professioni sanitarie. L'Osservatorio acquisisce i dati regionali relativi all'entità e alla frequenza del fenomeno, anche con riguardo alla situazione di rischio o di vulnerabilità nell'ambiente di lavoro, con il supporto dell'Osservatorio nazionale delle buone pratiche sulla sicurezza nella sanità istituito presso l'Agenzia nazionale per i servizi sanitari regionali (Agenas). Abbiamo infatti un Osservatorio già esistente sulla sicurezza delle professioni sanitarie in capo ad Agenas, l'ente vigilato dal nostro Ministero della salute. Ritorniamo sempre sul fatto che l'ambiente di lavoro è un luogo importantissimo dove si svolge la professione. L'Osservatorio nazionale delle buone pratiche sulla sicurezza nella sanità dovrà collaborare con questo nuovo Osservatorio. Occorre dire anche in questa sede che l'altra importante aggiunta apportata al testo riguarda le aggravanti rispetto alle aggressioni. Ritorniamo quindi all'articolo 2, che estende ai casi di lesioni personali gravi o gravissime cagionate a personale esercente una professione sanitaria o socio-sanitaria o a incaricati di pubblico servizio, nell'atto o a causa dell'adempimento delle funzioni o del servizio presso strutture sanitarie e socio-sanitarie pubbliche o private, le pene aggravate previste per le corrispondenti ipotesi di lesioni cagionate ad un pubblico ufficiale in servizio di ordine pubblico in occasione di manifestazioni sportive. Pertanto, le disposizioni di cui all'articolo 583- quater del codice penale sono state estese anche alle professioni sanitarie. L'articolo 3 prevede che l'aver commesso il fatto con violenza o minaccia in danno gli esercenti le professioni sanitarie e socio-sanitarie nell'esercizio delle loro funzioni rientri fra le circostanze aggravanti previste dall'articolo 61 del codice penale. Come vedete, sono state aggiunte le aggravanti nei confronti di chi commette aggressioni, ma ritengo che questa non sia la panacea e ci sia da aggiungere molto altro. L'articolo 4 modifica il codice penale in materia di procedibilità. In conclusione, vorrei aggiungere un punto molto importante: noi del Partito Democratico esprimeremo un voto favorevole ma - a mio parere - questa normativa si può e si deve migliorare, anche perché l'articolo 5 denota purtroppo la mancanza di risorse finanziarie. Noi vorremmo che si aggiungano ulteriori fondi, anche solo da redistribuire alle Regioni, per sostenere corsi di formazione al personale essendo questo, purtroppo, un tema ricorrente. Il nostro obiettivo è portare a termine questo provvedimento che le professioni sanitarie si aspettano; garantire ai cittadini il diritto alle cure e al medico il diritto di curare in sicurezza. Serve altresì anche una nuova cultura che ricostruisca il rapporto di fiducia tra medico e paziente e valorizzi il lavoro dei medici che stanno lavorando alacremente. Si tratta di un lavoro prezioso che salva la vita a tutti noi ogni giorno e permette, tra mille difficoltà, il funzionamento del nostro sistema sanitario grazie alla dedizione e professionalità; un sistema sanitario... PRESIDENTE. Concluda, senatrice Boldrini. BOLDRINI (PD). Sto concludendo, signor Presidente. Ricordo ancora una volta che il nostro è un sistema sanitario tra i migliori al mondo non solo per qualità, ma soprattutto per la sua universalità.
2019-10-08	M5S	LeoneCinzia	Signor Presidente, l'intervento di quest'oggi ha lo scopo di accendere i riflettori su una vicenda incresciosa, che persiste nel territorio che rappresento e che riguarda il servizio sanitario inerente le vaccinazioni. Stiamo quindi parlando di un servizio necessario, il cui malfunzionamento determina file e attese estenuanti. Specifico, soprattutto, che i fruitori di tale servizio sono neonati, bambini e ragazzi e che spesso le file risultano vane, già alle ore 5 del mattino. Questo è quanto accade nel mio territorio. Mi riferisco, nella fattispecie, all'ambulatorio vaccinale di San Giuseppe Jato, che accoglie, a parte lo stesso Comune, anche i Comuni di San Cipirello, Camporeale e, a intermittenza, Piana degli Albanesi. Si tratta di un caso emblematico di un'intera Regione, la Sicilia. È una vera emergenza. Tale servizio viene erogato nella sola giornata di mercoledì dalle ore 9 alle ore 12, ma spesso la chiusura viene pure anticipata e si registra la mancanza di personale, poiché quello a disposizione è caratterizzato dalla presenza di un solo medico e di due infermieri. Inoltre, a questo si aggiungono l'indisponibilità dei vaccini per tutti e la mancanza del cotone idrofilo per disinfettare gli aghi delle siringhe. È chiaro che questo stato delle cose inficia l'articolo 32 della Costituzione della Repubblica italiana, che tutela la salute come fondamentale diritto per la persona e di interesse della collettività. Vorrei però soffermarmi sull'ultima parte, che recita come segue: «La legge non può in nessun caso violare i limiti imposti dal rispetto della persona umana». Preciso inoltre, signor Presidente, che a quest'intervento seguirà un'interrogazione parlamentare al Ministro della salute, per capire come intende procedere, e parimenti il collega alla Regione, membro della Commissione sanità, Salvatore Siracusa, già sta provvedendo.
2019-10-09	FI	PichettoFratinGilberto	Signor Presidente, onorevoli rappresentanti del Governo, colleghe e colleghi, questo è il primo documento di politica economica e, peraltro, il primo disegno triennale della nuova maggioranza, del nuovo Governo del Paese. E cade in un momento in cui l'analisi di scenario internazionale è abbastanza inquieta, con venti di crisi un po' in tutto il mondo; con i Paesi che crescevano a doppia cifra che stanno rallentando; con l'Europa e con la locomotiva dell'Unione europea - la Germania - che stanno perdendo colpi e addirittura con la Confindustria dell'Unione europea che mette in discussione le scelte politiche di otto anni or sono e degli ultimi dieci anni del Governo tedesco e dell'Unione europea. L'Italia subisce, naturalmente, questa regressione del Continente europeo con il calo degli ordini e i primi segnali stanno venendo dall'industria manifatturiera del Nord. Certo, resiste l'occupazione ma con una inadeguata produttività: emerge da tutti i dati. Continuiamo ad avere una disoccupazione giovanile molto alta e manca completamente fiducia da parte dei cittadini. L'indicatore citato da alcuni colleghi di crescita del risparmio è indicatore della sfiducia verso il futuro. C'è inoltre la grande questione demografica delle nascite e dell'immigrazione. Sono tanti temi che hanno portato anche il presidente uscente della BCE, Mario Draghi, a dichiarare quanto mai necessarie delle grandi riforme strutturali che riguardino produzione, lavoro, giustizia e scuola nel nostro Paese. Certo - come ha avuto modo di dire il Sottosegretario, che ringrazio per la sua esposizione e anche per la chiarezza delle sue posizioni - i tassi sono in discesa per maggior fiducia da parte dei grandi finanzieri, ma anche perché sono molto in negativo quelli di altre realtà europee. Abbiamo il problema dei dazi, ma abbiamo anche il problema del non funzionamento di sanità e scuola. Dall'Unione europea - l'ultimo atto è del 2 luglio 2019 - ancora ci dicono che basterebbe far scattare la clausola di salvaguardia e tassare gli immobili. La musica non è ancora cambiata. Il Governo che cosa propone? Il Governo indica investimenti per circa 40 miliardi, ma vorrei ricordare che in questo Paese ci sono 110 miliardi di investimenti previsti nel precedente decennio che non riescono ad attivarsi. Il Governo non ci dice in che modo, con quali atti regolamentari e con quali norme intende sbloccarli, perché i 40 miliardi previsti per il 2020 avranno un effetto, con questi meccanismi, nel 2030. Possono avere, al limite, un effetto di fiducia nell'immediato, un effetto di annuncio, visto che annunci ne vengono fatti tanti. Il Governo prevede interventi sulle tasse e parla di cuneo fiscale, per il quale prevede uno stanziamento di 2,7 miliardi, per metà anno e naturalmente per 40 euro: praticamente due Renzi dimezzati o un Renzi dimezzato due volte, questo è. E gli autonomi? E gli oltre 2 milioni di lavoratori autonomi professionali e imprese (SNC, SRLS, o società semplici)? Questi devono continuare a pagare. Non si cita alcuna riforma fiscale e i dati sono all'evidenza di tutti, come la necessità di un intervento che modifichi la struttura fiscale degli anni Settanta. Anzi, l'altro messaggio sul fiscale, a nove mesi dalla comunicazione che la flat tax fino a 65.000 euro sarebbe stata portata con la seconda fascia da 65.000 a 100.000, con l'aliquota del 20 per cento, viene tolto. Ma quale fiducia può avere il popolo italiano in questo meccanismo di annunci e di cambiamento? Serietà istituzionale significa anche avere almeno uno spazio di raccordo e continuità: poi naturalmente è diritto di tutti i Governi e di tutte le maggioranze cambiare direzione e andare in quella opposta. Oppure parliamo dell'IVA: il nuovo termine del Devoto-Oli è rimodulazione, che significa aumento. Basta leggere gli organi di stampa oggi, che cominciano a parlare di aliquota del 22 per cento su hotel e ristoranti, nonché sul settore turistico, che è uno di quelli trainanti del Paese, che crea, aumenta ed efficienta l'occupazione.
2019-10-09	LN	TosatoPaolo	Questa è una manovra che ci porterà da una situazione economica stagnante alla piena recessione e sono i numeri a dirlo: stiamo parlando di una manovra da 29 miliardi di euro, di cui 23 sono destinati a sterilizzare le clausole di salvaguardia e gli aumenti dell'IVA. La vera manovra si riduce quindi a soli 6 miliardi di euro che è il nulla, soprattutto se poi a questi 6 miliardi ne togliamo 2,7 per il cuneo fiscale. Rimangono 3,3 miliardi, che voi vorreste destinare ad una serie infinita di buoni propositi: il rifinanziamento delle politiche invariate del precedente Governo, il rilancio degli investimenti pubblici, il rinnovo degli incentivi su Industria 4.0, gli investimenti su istruzione e sanità, l'assunzione di medici, infermieri, Forze dell'ordine e Vigili del fuoco, il superamento del superticket e gli asili nido gratuiti. È ridicolo far credere agli italiani che, con 3,3 miliardi di euro nel 2020 di veri stanziamenti della futura manovra voi sarete in grado di raggiungere questi obiettivi. È un elenco vuoto, privo di risorse, com'è vostra abitudine. Ugualmente prive di contenuti sono le vostre politiche sull'immigrazione, con accordi fasulli, dichiarazioni di intenti, mentre i numeri parlano chiaro anche in quel caso: gli arrivi sono triplicati e non c'è una vera soluzione del problema. Questo è il vostro atteggiamento. Avete la fortuna di avere il favore dell'Europa, di quella Commissione europea che al Governo precedente ha negato un investimento con un rapporto deficit -PIL del 2,4 per cento e che invece a voi lo concederà per il 2,2, in una situazione paradossale fatta di altre falsità, che non riguardano solo gli investimenti, ma anche le coperture, false, ridicole, improponibili e insostenibili. Mi riferisco agli oltre 7 miliardi di euro che dovrebbero derivare dalla lotta all'evasione fiscale e ai 3,6 miliardi derivanti dalle privatizzazioni. Dov'è la copertura di questa manovra? Non c'è. È però accolta con favore dalla Commissione europea, a dimostrazione del fatto che le valutazioni della Commissione europea, che è composta non da tecnici ma da politici, saranno favorevoli esclusivamente perché questo Governo la rappresenta politicamente. Ci sono poi grandi preoccupazioni da parte nostra rispetto agli intenti espressi nero su bianco nella Nota di aggiornamento del DEF che stiamo esaminando: sto parlando innanzitutto della riduzione delle agevolazioni fiscali. C'è questa voce, che non è chiarita, ma ci sarà, così come ci saranno nuove imposte ambientali, nuove tasse, giocando sulla sensibilità dell'opinione pubblica rispetto al tema dell'ambiente per fare cassa.
2019-10-09	PD	BiniCaterina	Detto questo, io cercherò di soffermarmi sui punti che conosco più da vicino e che più ho seguito per le materie di mia competenza, che sono la salute e la sanità. Si tratta di temi che, a mio parere, sono affrontati in questa Nota di aggiornamento in modo importante e che auspichiamo - come abbiamo scritto all'interno del parere della Commissione - trovino ancora maggiore riscontro e conseguente concretezza all'interno della legge di bilancio. Per noi, i punti affrontati sono fondamentali. Parto dal tema che ci sta più a cuore, che è quello del valore universalistico del Servizio sanitario, di quanto sia fondamentale, in un Paese come il nostro - ed è uno dei nostri valori fondanti - che l'accesso ai servizi sanitari sia uguale per tutti i cittadini. Proprio a partire da questo presupposto fondamentale, si indicano, all'interno della Nota di aggiornamento, alcuni punti sui quali occorre maggiormente lavorare e che noi ci sentiamo di condividere.
2019-10-09	PD	BiniCaterina	Il primo è, appunto, la riduzione delle diseguaglianze presenti tra le varie Regioni, un tema che già in passato avevamo affrontato e che vede la necessità di garantire livelli essenziali di assistenza (LEA) uniformi in tutte le Regioni a livello nazionale. Ancora ci sono troppe disparità e diversificazioni: abbiamo visto pochi mesi fa, quando in quest'Aula è stato affrontato il decreto sanità in Calabria, quanto, a seconda delle Regioni, la situazione sia diversa. Io credo che questo debba essere uno dei punti fondamentali, perché se parliamo di servizio universalistico, questo deve essere, ovviamente, universale ed omogeneo su tutto il territorio nazionale, perché non può esserci una persona che viene assistita di meno a seconda della Regione dove è nata e che si debba considerare questo un elemento di fortuna oppure di sfortuna. Non riteniamo che, rispetto alla nostra Costituzione, ciò possa essere possibile.
2019-10-09	PD	BiniCaterina	La promozione della salute e la prevenzione per noi devono essere assolutamente incrementate. Un investimento vero deve essere fatto sull'innovazione, anche in sanità: l'informatizzazione dei sistemi può comportare un risparmio e una maggiore efficienza all'interno di tutto il sistema sanitario.
2019-10-09	PD	BiniCaterina	Un altro tema che ci sta molto a cuore riguarda la questione legata in parte all'invecchiamento della popolazione. Il fatto che le persone, sul territorio nazionale, invecchino ed invecchino bene è, di per sé, un fatto positivo, un segno di salute della popolazione, ma porta evidentemente ad una difficoltà nel fornire i servizi. Questo lo dico anche in riferimento al rapporto tra ospedali e territorio, al rapporto tra la cura dell'acuzie all'interno del servizio sanitario ospedaliero e le tante malattie croniche, sempre più presenti, perché più tipiche delle persone anziane, sulle quali un tempo ci poteva essere un'assistenza ospedaliera che oggi non c'è più, perché sono evidentemente demandate al territorio in quanto non si possono occupare posti letto per patologie croniche di questa natura. Su questo dobbiamo prevedere maggiori investimenti, anche nel rapporto di cura e nel rapporto tra sanità e assistenza sociale, cioè in tutto quel sistema di servizi che possono dare una mano all'incremento delle strutture territoriali. Penso al tema delle farmacie e dei servizi, alle case della salute, a tutti quei meccanismi che possono in qualche modo arricchire il territorio. Credo che questi siano punti sui quali noi dobbiamo assolutamente soffermarci.
2019-10-10	M5S	EvangelistaElviraLucia	Signor Presidente, intervengo per portare all'attenzione di questa Assemblea l'incresciosa situazione in cui si trovano oggi 1.500 lavoratori sardi. Si tratta di operatori sociosanitari, di infermieri, di autisti e di fisioterapisti, i quali da giorni, da lunedì mattina, si trovano sotto il consiglio regionale sardo, accampati per protestare in merito alla gravosa e gravissima situazione in cui si trovano. Si tratta dei lavoratori dell'Associazione italiana assistenza spastici (AIAS), radicata anche in Sardegna, un'associazione che si occupa dell'erogazione di servizi di assistenza sanitaria, di residenza sanitaria assistita, di riabilitazione e di assistenza ai malati psichici e portatori di handicap : circa 3.500 pazienti sparsi in tutta la Sardegna in ben 52 strutture. Si tratta di un'associazione fondata da una famiglia privata, in regime privato convenzionale con la Regione Sardegna e quindi con l'ASL, che fin dal 1967 ha gestito questo servizio e queste strutture con fondi pubblici; una famiglia e strutture che sono oggi attenzionate dalla magistratura in diversi procedimenti penali. Ormai da tempo i dipendenti di questa associazione vivono una situazione drammatica. All'inizio, per mesi, gli emolumenti loro spettanti per lo svolgimento dell'attività lavorativa sono stati corrisposti con notevole ritardo rispetto alla maturazione dei loro diritti. Poi si è passati alla mancata corresponsione: dal mese di aprile 2019 ad oggi 1.500 lavoratori attendono di percepire ben dodici mensilità di stipendio e ciò nonostante abbiano continuato a prestare puntualmente la loro attività lavorativa. Nel tempo, a causa di questa cronica situazione, molti di loro si sono licenziati; altri continuano a protestare nelle piazze e sotto il consiglio regionale, costretti a sopravvivere e a far sopravvivere le famiglie grazie all'aiuto di parenti e amici e a contrarre prestiti che non sono neanche più in grado di restituire. Ebbene, nonostante l'intervento dell'assessore, l'intervento della Giunta regionale, delle sigle sindacali, della stessa famiglia e della prefettura, la situazione è rimasta irrisolta. È necessario che il presidente Solinas si attivi al più presto e mantenga la promessa di fare una gara pubblica o di affidare la gestione a una società in house della Regione. Per questo motivo, come rappresentante dei cittadini sardi eletta in Parlamento, mi unisco all'accorato appello di questi lavoratori e invito immediatamente il presidente Solinas e tutta la Giunta regionale sarda e l'assessore alla sanità a trovare subito una soluzione che risolva definitivamente questa tragica situazione.
2019-10-15	FI	MangialavoriGiuseppeTommasoVincenzo	Signor Presidente, onorevoli colleghi, giorni fa la trasmissione della Rai «Presa diretta» ha testimoniato in maniera incontrovertibile - purtroppo ancora una volta - lo stato della sanità in Calabria e le difficoltà in cui si imbattono tutti i medici e gli operatori sanitari che giornalmente operano nelle strutture calabresi e soprattutto tutti i disagi che devono sopportare i malati di quella Regione. Purtroppo siamo commissariati dal 2009, con un piano di rientro che ci impedisce di lavorare in autonomia. Questi dieci anni sono stati per la Calabria una sciagura, perché, mentre i commissari e i Ministeri vigilanti tagliavano i fondi in maniera ragionieristica, bloccavano le assunzioni e si preoccupavano solo di far quadrare i conti (senza neppure riuscirci), gli ospedali si svuotavano di medici e infermieri, le strutture cadevano a pezzi e l'emigrazione sanitaria continuava ad aumentare a dismisura, facendo lievitare tutti quei costi che il piano di rientro in teoria avrebbe dovuto ridurre. Siamo di fronte a un paradosso, consumatosi purtroppo sulla pelle dei pazienti e di migliaia e migliaia di calabresi, che ancora oggi purtroppo sono costretti ad emigrare per potersi curare. Proprio per questo, qualche giorno fa, ho colto con favore le parole del Ministro, il quale ha detto che bisogna assolutamente rivisitare il commissariamento della sanità, cosa che mi auguro possa avvenire nel più breve tempo possibile. Purtroppo però il problema della Calabria non è solo il commissariamento, ma anche lo sciagurato decreto Calabria che il vecchio Governo ha approvato qualche mese fa a Reggio Calabria, durante un Consiglio dei ministri fatto ad hoc, dal quale è uscito trionfante, annunciando quel testo, che non è altro che l'ennesima rovina per la Calabria. A tale proposito, con il collega Siclari e la collega Caligiuri abbiamo presentato un'interrogazione al Ministro della sanità, proprio per sapere cosa vuole fare di questo decreto-legge Calabria. Mi auguro che il nuovo Ministro possa affrontare nel più breve tempo possibile la disastrosa situazione che per l'ennesima volta - lo ribadisco - è venuta fuori dalla trasmissione «Presa diretta» e possa sbloccare tutte le centinaia di assunzioni che servono in Calabria
2019-10-31	FI	ToffaninRoberta	Pur ricordando una non facile discussione iniziale durante i lavori di Commissione, dovuta a una chiusura della maggioranza (anche forte, come hanno evidenziato i colleghi La Pietra e De Vecchis), devo riconoscere che nella fase successiva è stato possibile un confronto che ha permesso di accogliere anche nostre proposte, tra cui l'allargamento dell'ambito della Commissione ai luoghi di lavoro sia privati che pubblici, con evidente riferimento alla scuola e alla sanità; una specifica attenzione a quelle cooperative cosiddette spurie, che non rispettano i dettami dell'articolo 45 della Costituzione, già oggetto tra l'altro di un mio disegno di legge; l'obbligo di più relazioni, per permettere, anche in corso d'opera, di sintetizzare riflessioni, consentendo di elaborare provvedimenti con correttivi utili alla prevenzione degli incidenti e dello sfruttamento del lavoro, non solo a fine legislatura (che potrebbe, speriamo, anche finire anzitempo).
2019-11-20	M5S	LAbbatePatty	Le rilevazioni più recenti, datate 2017, vedono le concentrazioni di polveri sottili più elevate in Italia e in alcuni Paesi dell'Est. Sono 2 milioni gli italiani che vivono in aree, come la Pianura Padana, dove i limiti dell'Unione europea per i due inquinanti principali sono stati violati sistematicamente. Il presente disegno di legge riguarda la conversione in legge del decreto-legge n. 111 del 2019, recante appunto misure urgenti per il rispetto degli obblighi previsti dalla direttiva 2008/50 della Comunità europea sulla qualità dell'aria. È il primo atto normativo del nuovo Governo che inaugura il green new deal ed abbiamo all'interno anche la proroga del termine di cui all'articolo 48, commi 11 e 13, del decreto-legge 17 ottobre 2016, n. 189, convertito con modificazioni dalla legge 15 dicembre 2016, n. 229. Quest'ultima disposizione reca norme in materia di differimento di termini per adempimenti fiscali e contributivi a seguito degli eventi sismici del 2016. Nel corso dell'esame in sede referente sono stati apportati alcuni miglioramenti al decreto. All'articolo 1, che reca misure urgenti per la definizione di una politica strategica nazionale per il contrasto ai cambiamenti climatici e il miglioramento della qualità dell'aria, troviamo la disciplina dell'approvazione del programma strategico nazionale per il contrasto ai cambiamenti climatici e il miglioramento della qualità dell'aria, di cui sono delineati i contenuti e definito l'obbligo per le amministrazioni pubbliche di conformarsi agli obiettivi fissati da esso. In particolare il comma 1, modificato in sede referente, stabilisce che il programma strategico nazionale per il contrasto ai cambiamenti climatici e il miglioramento della qualità dell'aria, sia approvato in coordinamento con il Piano nazionale integrato per l'energia e il clima e con la pianificazione di bacino per il dissesto idrogeologico. Il programma è approvato con decreto del Presidente del Consiglio dei ministri, su proposta del Ministro dell'ambiente e della tutela del territorio e del mare che deve essere emanato entro novanta giorni dall'entrata in vigore della legge di conversione di cui al presente decreto. Tale termine risulta dall'approvazione in sede referente di una proposta emendativa che ha esteso da sessanta a novanta giorni il termine previsto dal testo iniziale. Ai fini dell'emanazione del suddetto decreto, dovranno essere sentiti il Ministro della salute e gli altri Ministri interessati, nonché, come risulta in esito all'esame in sede referente, la Conferenza permanente Stato-Regioni e Province autonome di Trento e Bolzano. Nel programma saranno individuate le misure nazionali volte ad assicurare la corretta e piena attuazione della direttiva 2008/50/CE e, secondo quanto specificato con gli emendamenti approvati in sede referente, della legislazione europea nazionale in materia di contrasto al cambiamento climatico. Per ciascuna misura il piano dovrà identificare le risorse economiche disponibili a legislazione vigente e indicare la relativa tempistica attuativa. Si è proposto, inoltre, l'inserimento di un nuovo comma, il 2- bis, che istituisce un tavolo permanente interministeriale sull'emergenza climatica. Il tavolo, incardinato presso il Ministero dell'ambiente, è composto da un rappresentante dello stesso, nonché dai Ministeri delle politiche agricole, alimentari e forestali, della salute, dello sviluppo economico e delle infrastrutture e dei trasporti. Esso avrà la funzione di monitorare le azioni del programma strategico nazionale, adeguandole ai risultati senza ulteriori oneri per la finanza pubblica. Ai componenti non sono corrisposti compensi, quindi indennità, gettoni di presenza e quant'altro. L'articolo 1- bis, inserito in sede referente, reca l'istituzione presso la Presidenza del Consiglio dei ministri di un apposito programma per l'eliminazione dei sussidi ambientalmente dannosi, con particolare riferimento al settore dell'energia. Rilevante è anche la nuova disposizione che interviene sul CIPE, trasformandolo in Comitato interministeriale per la programmazione economica e per lo sviluppo sostenibile a decorrere dal primo gennaio 2021. Si prevede, al fine di assicurare il coordinamento delle politiche pubbliche orientate al raggiungimento degli obiettivi dello sviluppo sostenibile adottati dall'Assemblea generale delle Nazioni Unite il 25 settembre del 2015, che il CIPE assuma la denominazione di Comitato interministeriale per la programmazione economica e per lo sviluppo sostenibile (CIPESS). A decorrere dalla medesima data, nella legge 27 febbraio 1968 n. 48 e in ogni altra disposizione vigente, qualunque richiamo fatto al Comitato interministeriale per la programmazione economica deve intendersi riferito al Comitato interministeriale per la programmazione economica e per lo sviluppo sostenibile. All'articolo 2 si chiarisce che la dotazione del fondo istituito per finanziare il «programma sperimentale buono mobilità» a cui si provvede mediante il corrispondente utilizzo, per gli anni dal 2019 al 2024, di una quota parte dei proventi delle aste delle quote di emissioni di CO₂ destinata al Ministero dell'ambiente, del territorio e del mare, è versata dal Gestore dei servizi energetici (GSE), tenendo conto dei limiti di dotazione del suddetto fondo. Sempre all'articolo 2 si estende l'utilizzo del buono mobilità ai servizi di mobilità condivisa e individuale. Si specifica, sempre al comma 1, che il decreto del Ministro dell'ambiente e della tutela del territorio e del mare, di concerto con il Ministro dell'economia e delle finanze, con il Ministro delle infrastrutture e dei trasporti e il Ministro dello sviluppo economico, volto alla definizione delle condizioni e delle modalità per l'ottenimento dell'erogazione del bonus mobilità, vada adottato sentita la Conferenza unificata. Si specifica, inoltre, che il finanziamento di progetti relativi alla creazione, prolungamento, ammodernamento e messa a norma di corsie preferenziali per il trasporto pubblico locale, sono presentati al Ministero dell'ambiente e della tutela del territorio e del mare dai Comuni interessati dalle procedure d'infrazione comunitaria, la n. 2147 del 2014 e la n. 2043 del 2015, aventi una popolazione superiore ai 50.000 abitanti per la realizzazione di un'unica opera. Al comma 2, ultimo periodo, si amplia il termine, da quarantacinque a novanta giorni, per l'adozione del decreto del Ministro dell'ambiente e della tutela del territorio e del mare volto alla definizione delle modalità e dei termini di presentazione delle domande relative ai progetti suindicati. Si stabilisce, infine, che le modalità e i termini di presentazione delle domande debbano tener conto di criteri che diano priorità ai progetti presentati dai Comuni con livelli più elevati di emissioni inquinanti. L'articolo 3 reca disposizioni per la promozione del trasporto scolastico sostenibile; esso autorizza la spesa di 20 milioni di euro (10 milioni per ciascuno degli anni 2020 e 2021) per il finanziamento di progetti sperimentali per la realizzazione o l'implementazione del servizio di trasporto scolastico da realizzarsi con mezzi di trasporto ibridi o elettrici o non inferiori a euro 6, immatricolati per la prima volta dopo il 31 agosto 2019. L'articolo 4 reca disposizioni in materia di azioni per la riforestazione prevedendo il finanziamento di un programma sperimentale per le città metropolitane, per un importo di 15 milioni di euro per ciascuno degli anni 2020 e 2021. Al comma 2 si prevede che entro novanta giorni dall'entrata in vigore della legge di conversione di cui al presente decreto, con decreto del Ministro dell'ambiente e della tutela del territorio e del mare sono definite le modalità per la progettazione e ogni eventuale successiva variazione degli interventi da parte delle Città metropolitane; è stabilito, inoltre, il riparto dei fondi che avviene tenendo conto dei criteri di selezione della valenza ambientale e sociale dei progetti, del livello di riqualificazione e di fruibilità dell'area, dei livelli di qualità dell'aria e della localizzazione nelle zone oggetto delle procedure di infrazione europea. Si precisa che si sono ampliati i termini, passando da novanta a centoventi giorni dalla data di pubblicazione del decreto suddetto, per cui ciascuna Città metropolitana presenta al Ministero dell'ambiente e della tutela del territorio e del mare le progettazioni corredate dai programmi operativi di dettaglio con i relativi costi. È previsto altresì, al comma 4, che tra i criteri per l'affidamento della realizzazione delle opere della pulizia e della manutenzione di gestione del demanio fluviale e di contrasto al dissesto idrogeologico siano introdotti quelli relativi al rimboschimento delle fasce ripariali e delle aree demaniali fluviali, con relativo piano di manutenzione laddove ritenuto necessario per prevenire il rischio idrogeologico. In seguito alle modifiche in sede referente si è introdotto, per le autorità competenti nella gestione del demanio fluviale e nella programmazione degli interventi di contrasto al dissesto idrogeologico, che, nel caso in cui le autorità competenti non ritengano necessario il rimboschimento, devono motivarlo negli atti di affidamento e renderlo noto, entro trenta giorni dalla loro adozione, nella sezione "Amministrazione trasparente" del rispettivo sito Internet. Sempre all'articolo 4, il comma 4- bis introduce la possibilità, da parte delle autorità competenti, di affidare le attività di gestione del rimboschimento delle fasce ripariali e delle aree demaniali fluviali agli imprenditori agricoli organizzati in forma singola o associata. Il comma 3 demanda ad un apposito decreto ministeriale la definizione delle modalità di presentazione delle domande e delle spese ammissibili al finanziamento. Tale decreto dovrà essere adottato dal Ministro dell'ambiente, sentiti i Ministri dell'istruzione, dell'università e della ricerca e dell'economia e delle finanze. L'articolo 5, modificato in sede referente, disciplina la nomina e le attività dei commissari unici per la realizzazione degli interventi in materia di discariche abusive e di acque reflue attuativi di determinate procedure di infrazione europea. Il comma 1 consente al commissario unico per le discariche abusive la possibilità di avvalersi, sulla base di apposite convenzioni, nei limiti della normativa europea vigente, dei seguenti enti: società in house delle amministrazioni centrali dello Stato; sistema nazionale a rete per la protezione dell'ambiente; amministrazioni centrali e periferiche dello Stato e degli enti pubblici. Le previste convenzioni coinvolgono i soggetti indicati nell'ambito delle rispettive aree di intervento, utilizzando le risorse umane e strumentali disponibili a legislazione vigente, senza nuovi o maggiori oneri a carico della finanza pubblica. Il comma 2 prevede che il commissario unico sia scelto nei ruoli dirigenziali della pubblica amministrazione, resti in carica per un triennio e sia collocato in posizione di comando, in aspettativa o fuori ruolo, secondo i rispettivi ordinamenti. In caso di collocamento fuori ruolo, in aspettativa o in comando, come precisato in sede referente, il correlativo posto della dotazione organica dell'amministrazione di provenienza è reso indisponibile per la medesima durata, a fini di invarianza finanziaria. Al commissario è corrisposto - in aggiunta al trattamento economico fondamentale a carico dell'amministrazione di appartenenza - un compenso accessorio in ragione dei risultati conseguiti. Il comma 3 assegna al commissario unico, come disposto in sede referente, una struttura di supporto, composta al massimo di dodici membri appartenenti alle amministrazioni pubbliche di cui all'articolo 1, comma 2, e all'articolo 3 del decreto legislativo 30 marzo 2001, n. 165, che cessa al termine del mandato del commissario unico. L'articolo 7 riconosce, in via sperimentale, un contributo a fondo perduto a favore di esercenti commerciali di vicinato o di media struttura, per incentivare la vendita di detergenti o prodotti alimentari sfusi o alla spina. Si precisa che il contenitore offerto dall'esercente non dovrà essere un contenitore monouso. Un'ulteriore modifica propone che il contributo possa essere utilizzato anche per l'apertura di nuovi negozi esclusivamente dedicati alla vendita di prodotti sfusi. La Commissione propone che possano essere utilizzati contenitori di proprietà del cliente a determinate condizioni. In sede referente si è proposta la possibilità di elevare il limite di spesa - modificando di conseguenza la norma di copertura - a 22 milioni di euro. Si propone inoltre di estendere ulteriormente il beneficio in esame alle imprese agricole che svolgano l'attività di vendita disciplinata dall'articolo 4 del decreto legislativo n. 228 del 2001. Tale articolo 4 prevede che gli imprenditori agricoli singoli o associati - iscritti nel registro delle imprese - possano vendere direttamente al dettaglio, in tutto il territorio della Repubblica, i prodotti provenienti in misura prevalente dalle rispettive aziende, osservate le disposizioni vigenti in materia di igiene e sanità. Il decreto ministeriale dovrà tra l'altro prevedere specifiche verifiche che permettano di rilevare che l'attività di vendita in parola sia svolta per un periodo minimo di tre anni, a pena di revoca del contributo. Con l'approvazione dell'emendamento 8.0.10, la Commissione in sede referente propone l'introduzione di un nuovo articolo 8- bis. Esso prevede che le disposizioni in esame si applichino alle Regioni a statuto speciale e alle Province autonome di Trento e di Bolzano, compatibilmente con le norme dei rispettivi Statuti e le relative disposizioni di attuazione, anche con riferimento alla legge costituzionale n. 3 del 2001. Questo è il primo passo verso la solida impalcatura che il Governo sta realizzando per la transizione ecologica, la cura della nostra casa comune, il miglioramento della qualità della vita dei cittadini, il miglioramento della qualità dell'aria che respiriamo, con il bonus mobilità, la piantumazione di migliaia di alberi, i commissari che avranno una serie di risorse per il lavoro continuo che effettuano sulle discariche abusive e per la depurazione delle acque. La vendita di prodotti sfusi è un'altra ottima e fondamentale azione per diminuire gli imballi, fonte primaria della plastica che si diffonde nel nostro ambiente. Questo è il primo passo, che sarà seguito dalla legge di bilancio e dal collegato ambientale.
2019-12-12	FI	MinutoAnnaCarmela	Ho parlato più volte in quest'Assemblea del dramma dei pescatori della Puglia, ai quali le regole europee in materia di pesca stanno tagliando il futuro e la speranza. Ho parlato in quest'Aula degli agricoltori colpiti dal flagello della xylella, in uno dei territori olivicoli più belli e produttivi d'Italia. A questi lavoratori, agli imprenditori che con coraggio mandano avanti le loro attività, in luoghi in cui persino il legame con il resto d'Italia è negato da infrastrutture stradali insufficienti e ferrovie fatiscenti, abbiamo bisogno di restituire fiducia e speranza. Bisogna dimostrare, con precise politiche di sviluppo, che possono programmare il futuro nelle loro terre, senza dover espatriare all'estero o al Nord, come si faceva negli anni Sessanta. Ma allora c'era il boom economico; oggi, signori, il boom economico non c'è, se non forse nella nostra fantasia. Il nostro territorio ha una naturale vocazione industriale, ma le imprese meridionali sono penalizzate dalla mancanza di infrastrutture. Il trasporto è penalizzato: l'alta velocità si ferma a Salerno, le strade sono dissestate, per non parlare dei ponti. E che dire della rete ferroviaria? Un incidente che è costato la vita a 23 persone, il 12 luglio 2016, ha paralizzato una tratta Bari Nord, importante, importantissima per il nostro territorio, costringendo pendolari, lavoratori e giovani ogni giorno a ritmi estenuanti per via dei mezzi provvisori (autobus), che hanno sostituito i treni nella tratta sotto sequestro. Il post-tragedia del Ponte Morandi - perdonatemi se faccio questo esempio - a Genova, se paragonato con il post tragedia del disastro ferroviario della tratta Bari Nord, evidenzia differenze sostanziali nei tempi e nelle modalità. Aggiungo, aprendo e chiudendo una parentesi: di sanità al Sud si muore prima. Tra le cause della tragica situazione, a fare da padrone è lo scarsissimo livello dell'assistenza sanitaria. Condivido appieno quanto riportato da numerosi sindaci del mio territorio: questa legge di bilancio merita un approfondimento delle norme che pesano sui bilanci dei nostri Comuni, parte fondamentale della nostra Repubblica. Il Governo e ANCI hanno fatto qualche passo in avanti, ma è necessario fare molto di più. Dopo anni di affossamento della finanza comunale è ora di dargli respiro; migliorare i servizi pubblici fa aumentare la coesione sociale e crea una condizione positiva per lo sviluppo. Intanto, sembra assurdo non allineare il termine per l'approvazione dei bilanci comunali al 30 aprile, cioè allo stesso termine dell'approvazione della nuova Tari. Inoltre, è necessario snellire la farraginosa procedura prevista per l'approvazione della nuova Tari; inserire un ulteriore ostacolo all'autonomia dei Comuni con l'approvazione da parte di ARERA delle tariffe comunali, mentre si parla di allargare le autonomie regionali, è un controsenso e un ulteriore atto di penalizzazione nei confronti dei Comuni. Chiedo di trasformare ARERA in una sorta di consulente dei Comuni in materia, e non nell'ennesimo organo decisionale sulla testa dell'autonomia dei Comuni. Pertanto, uno slittamento per tutti i Comuni al 2021 della procedura di validazione da parte di ARERA si impone per aver tempo di migliorarla e non calare d'improvviso questa ulteriore limitazione di autonomia comunale. Infine - ma solo per l'economia di tempo - il Governo si impegni a varare con appositi decreti misure di trasferimento ai Comuni di somme adeguate per interventi sulla sicurezza della comunità e delle infrastrutture scolastiche. Bene, ho saputo che ci sono stati ulteriori tagli. E' altresì urgente lasciare all'autonomia comunale la gestione delle assunzioni del personale, favorendo il convenzionamento tra Comuni in materia di assunzioni attraverso un bonus in materia assunzione, per arginare lo spopolamento degli uffici, unitamente alla piena autonomia dei Comuni nella formulazione dei fondi per i dipendenti e i dirigenti, fissati dalla legge. Se il dibattito odierno punta all'autonomia delle Regioni, non possiamo assolutamente calpestare la ben più importante autonomia dei Comuni, che sono i pilastri fondamentali dei servizi pubblici ai cittadini. Concludo, signor Presidente. Per un Mezzogiorno che si rispetti occorre investire in infrastrutture, nella sanità e in tutti quei settori trainanti che restano punti di forza inespressi. Le differenze ci dicono come il divario stia aumentando e le previsioni ci dicono che aumenterà ancora di più. Bisogna quindi far ripartire quel tessuto di imprese meridionali che ha resistito alla crisi e che è pronto a investire ancora, aggiungendo nuove risorse destinate ai giovani del Sud, che non vogliono stare fermi, ma vogliono inventarsi, vogliono fare, vogliono creare.
2019-12-12	LN	FregolentSonia	Non vi è in questa manovra di bilancio alcuna visione di sistema, né pensiero dal quale traspaia che investire in sanità vuol dire dare risposte a chi soffre, migliorarne la qualità della vita e, contemporaneamente, ridurre la spesa.
2019-12-12	M5S	AccotoRossella	Per quanto riguarda le famiglie, colleghi, sono anni che gli istituti statistici certificano per l'Italia una recessione demografica. Noi siamo andati a guardare proprio le famiglie, lì dove si muovono i primi passi, non solo per i nostri figli, ma anche per tante giovani mamme e papà, che negli anni scorsi hanno guardato con preoccupazione crescente al futuro. Ebbene, la legge di bilancio stanzia, nel 2020, 600 milioni aggiuntivi per bonus bebè e asili nido. In particolare, il raddoppio del bonus nidi a 3.000 euro permetterà a molte famiglie italiane comprese in una fascia di reddito medio bassa di avvicinarsi alla gratuità dell'asilo per i propri figli. Inoltre, per la costruzione di nuovi asili nido la legge di bilancio dispone un finanziamento pluriennale di 2,5 miliardi di euro, che dall'anno prossimo consentirà di aumentare l'offerta di posti. In più, a ulteriore dimostrazione dell'azione organica messa in campo su un tema così importante per il futuro del Paese, mi piace ricordare come, grazie al MoVimento 5 Stelle, nei mesi scorsi sia stato finalmente decretato il superamento dei costi storici per il riparto dei fondi per gli asili nido, con l'eliminazione del paradossale "livello di fabbisogno pari a zero", assegnato a un Comune per il semplice fatto che non ha asili, ma magari, allo stesso tempo, ha tanti bambini che non sanno dove andare. Con questo disegno di legge di bilancio, inoltre, aboliamo il superticket sulle visite specialistiche. Si tratta di un balzello che, oltre a pesare sulle famiglie, ha creato una distorsione tra le varie Regioni nell'utilizzo dello strumento. A regime, la cancellazione del prelievo alleggerirà le famiglie di mezzo miliardo di euro l'anno, senza minimamente creare scoperture all'interno del finanziamento pubblico della sanità.
2019-12-12	M5S	AccotoRossella	Signor Presidente, colleghi, oggi arriva in Aula un disegno di legge di bilancio che - permettetemi di usare questa immagine - apre un cantiere nuovo; un cantiere che ci vede costruire un'infrastruttura Paese più verde, con tante opportunità per le imprese, più sociale, più inclusiva, più vicina alle famiglie, più orientata al potenziamento dei servizi essenziali come la sanità.
2019-12-12	M5S	MautoneRaffaele	Sottolineo un altro aspetto che potremmo definire socio-sanitario presente in questa manovra di bilancio: il bonus per l'acquisto di latte artificiale con un importo che potrà arrivare fino ad un massimo di 400 euro ed essere erogato fino al sesto mese di vita del lattante. Questa facilitazione è rivolta alle mamme che non possono allattare per condizioni patologiche, compresi i casi di ipogalattia e agalattia. Sarà un successivo decreto del Ministero della salute, entro marzo 2020, a stabilire i requisiti economici e le patologie per le quali si ha accesso al bonus. Vorrei ribadire l'importanza, l'unicità e i vantaggi dell'allattamento al seno come gesto naturale che tutti dobbiamo promuovere. A tal proposito abbiamo presentato un disegno di legge che prevede il raddoppio delle ore di astensione dal lavoro per l'allattamento al seno per i primi sei mesi di vita del bambino. Fatta questa premessa, qualora non sussistano le condizioni cliniche per poter realizzare questo gesto così naturale, ovvero dare il proprio latte al proprio figlio, le neomamme devono essere aiutate. Il contributo consentirà da un lato alle mamme di affrontare meglio il problema di salute, dall'altro permetterà di ridurre l'impatto sull'economia familiare che l'acquisto del latte artificiale e il suo costo porta con sé. Sempre nella stessa ottica di attenzione sociale, volevo ricordare l'istituzione del Fondo nazionale per l'endometriosi, con una dotazione di 5.000.000 di euro per ogni anno del triennio, fondo destinato al sostegno dello studio e della ricerca scientifica per questa patologia cronica che affligge circa tre milioni di donne in Italia. Si tratta di un processo patologico complesso, capace di compromettere non solo l'integrità dell'apparato riproduttivo femminile ma la funzionalità di molti organi vitali addominali e pelvici. L'importanza della diagnosi precoce e di un adeguato trattamento terapeutico multidisciplinare è fondamentale e finalizzato a migliorare la qualità della vita delle donne che ne sono affette. Si tratta di un primo segnale importante e concreto che guarda avanti, incentivando la ricerca e gli studi su tale patologia, lasciando al disegno di legge n. 888 a prima firma del vice ministro Sileri un'analisi più approfondita e misure idonee (istituzione del registro nazionale, problematiche lavorative, campagne di informazione, aggiornamento del personale sanitario e parasanitario). Un'altra misura che voglio porre all'attenzione è l'incremento del fondo per le attività del Registro italiano di donatori e di midollo osseo. La finalità è quella di favorire il processo di sensibilizzazione di tutti i cittadini a donare, perché donare una parte di noi può salvare tante altre vite, in linea con il principio costituzionale della salvaguardia del diritto alla vita. Vi è anche una problematica economica da considerare: meglio funziona il registro italiano dei donatori, meno risorse lo Stato italiano deve investire per acquisire dall'estero midolli ossei compatibili e di conseguenza più disponibilità economiche potranno essere investite nella tipizzazione, aumentando anche il numero delle persone che vogliono e possono donare. Credo che quanto finora detto possa rappresentare uno degli esempi di come la buona politica e le istituzioni possono e debbono agire, non solo in campo sanitario: ascoltare le istanze dei cittadini, delle associazioni, delle società scientifiche ed elaborare gli opportuni provvedimenti normativi che rappresentino una risposta concreta ed efficace per la risoluzione delle problematiche. Inoltre, gli aspetti discussi rappresentano uno degli esempi di un adeguato utilizzo dei fondi pubblici in sanità e di una migliore programmazione degli interventi da realizzare per il futuro. Infatti, fare prevenzione mirata permette non solo un risparmio economico successivo in termini di costi terapeutici e di assistenza nelle patologie croniche, ma in misura non meno importante permette di ottenere un miglioramento della qualità e della aspettativa di vita dei cittadini. Accanto a provvedimenti caratterizzanti e di grosso impatto sociale adottati per l'universo sanità (come ad esempio l'abolizione del superticket, norma impositiva e discriminatoria perché non applicata in maniera uniforme su tutto il territorio nazionale) questi provvedimenti semplici e lineari nella loro applicazione avranno però un grosso impatto sulla salute futura di noi cittadini italiani ed è questo un elemento discriminante e caratterizzante di vere politiche sanitarie lungimiranti ma finalmente calate nella realtà quotidiana.
2019-12-12	M5S	PellegriniMarco	Tale manovra è caratterizzata da alcuni punti chiave come una imponente diminuzione delle tasse e una crescita sostenibile con il green new deal. Contiene inoltre incentivi alle imprese; nel comparto sanità investiamo più di due miliardi; sono poi previsti fondi alle famiglie e ai disabili, misure per il Sud, come la famosa quota 34 cui facciamo gran riferimento è alla quale poniamo grande attenzione. Poi ci sono i fondi per i Comuni che abbiamo stabilizzato - 500 milioni di euro per quattro anni - e un'altra imponente voce riguarda la rigenerazione urbana, il contrasto al disagio abitativo e altri fondi comuni che ammontano a 16,7 miliardi di euro. Ho ascoltato i colleghi, sia in Aula che in Commissione bilancio fino a qualche ora fa e l'opposizione ha definito questo disegno di legge di bilancio come la legge delle tasse, contraddicendo i numeri. Li vorrei allora brevemente riportare, questi numeri, per capire se è come dicono loro oppure se è come diciamo noi. La diminuzione imponente di tasse a cui ho fatto riferimento riguarda la sterilizzazione dell'IVA che vale 23,72 miliardi di euro. Se non ci fosse stato l'intervento di questa maggioranza e di questo Governo, ogni famiglia italiana, in media, avrebbe pagato 500 euro in più. Poi c'è la parte che riguarda la riduzione del cuneo fiscale, che vuol dire più soldi nelle buste paga dei lavoratori, che vale tre miliardi di euro. Ancora, ci sono altre misure come quella relativa alla reintroduzione dell'ACE, un incentivo fiscale per gli aumenti di capitale. Per quanto riguarda la cedolare secca, ho sentito dire che noi l'avremmo aumentata: devo ricordare ai colleghi di opposizione che la cedolare secca del 10 per cento per l'imposta sugli affitti a canone concordato scadeva il 31 dicembre del 2019, quindi se noi non avessimo trovato i fondi, se non l'avessimo rifinanziata, sarebbe salita al 15 per cento dall'anno prossimo. Invece così non è, l'abbiamo mantenuta - rifinanziandola come dicevo - al 10 per cento. In più abbiamo abolito il superticket e ci abbiamo messo 185 milioni. Il totale di tutte queste voci ammonta a 26,784 miliardi di euro.
2019-12-12	PD	MirabelliFranco	Signor Presidente, due mesi fa questa manovra sembrava far tremare i polsi e, forse, qualcuno prima di noi si era spaventato e ha deciso di andarsene. Avevamo da evitare le cause di salvaguardia, che non erano le stesse degli anni precedenti, ma molto più alte; avevamo da pagare costi aggiuntivi dati da una crescita che era prevista nel bilancio dello Stato all'1,5 per cento e non è stata più dello 0,2; avevamo da pagare il costo di un anno di spread a oltre 300 punti, che ha fatto costare tanto di più il nostro debito pubblico. Sembrava difficile fare queste cose senza aumentare le tasse, senza tagliare la sanità, i servizi, i trasferimenti ai Comuni e senza tagliare sulla ricerca. Ce l'abbiamo fatta, invece. Non è una manovra di tasse e poi dirò che non è neanche una manovra di manette. Vedrete che gli italiani, finito questo rumore, se ne accorgeranno da soli. Abbiamo fatto questa manovra e non solo essa risponde a queste esigenze, ma è una manovra che avvia una stagione di riforme, che ha una cifra chiara e guarda ai più deboli e nello stesso tempo alla crescita. Certo, non c'erano le risorse che avremmo voluto nella situazione che ho raccontato, ma si avvia un percorso fatto di taglio delle tasse sul lavoro e di più soldi in tasca ai lavoratori; di più investimenti sulla sanità e della cancellazione del superticket; di più soldi per le famiglie, per i nidi e per i disabili. Per dirla con il collega Siri, ci siamo occupati di un'aberrazione che vive questo Paese: questa aberrazione si chiama 108 miliardi di euro di evasione fiscale che il Paese ha bisogno di contrastare. Passiamo dai nove condoni alla tracciabilità del denaro; dai messaggi per cui chi non paga le tasse è giustificato dal fatto che le tasse esistono, e che alla fine va compreso, se non addirittura aiutato, chi evade all'obbligo di pagare le tasse, al riconoscimento che se in questo Paese tutti pagassero le tasse, tutti pagherebbero meno e staremmo tutti meglio. Invece no: dire che bisogna pagare le tasse per alcuni è orribile. Dire che non sono solo i lavoratori dipendenti che purtroppo le devono pagare, ma che le devono pagare tutti, è considerato inaccettabile, come dire che deve essere punito chi evade. Ecco le manette: le manette sono per chi evade più di 100.000 euro, per aver frodato il fisco consapevolmente con fatture false o truccando i registri con dolo. Ma davvero pensiamo che queste siano manette? Ma davvero pensiamo che sia giustizialismo? Io lo chiamo in un altro modo: si chiama giustizia, perché parliamo di questo. Si chiama giustizia, semplicemente giustizia, ed è un insulto agli italiani onesti continuare a sostenere che va tutelato chi non paga le tasse. Tra i tanti punti che ci sono in questa manovra voglio sottolinearne due. In primo luogo questa manovra va menzionata per gli interventi sulla questione abitativa. Ho sentito molto parlare della cedolare secca che non c'è. In realtà con questa manovra non solo si conferma la cedolare secca per i canoni concordati, che consente a tanti cittadini di avere una casa a canoni sostenibili, ma quella cedolare secca al 10 per cento si rende finalmente permanente e non dovrà più essere prorogata ogni anno. Oggi i proprietari che vogliono affittare sanno che questa cedolare del 10 per cento la pagheranno per sempre, non solo per uno o due anni. Abbiamo con la manovra e con gli emendamenti in Assemblea istituito di nuovo il fondo per il sostegno degli affitti per aiutare chi non ce la fa: 50 milioni ogni anno per tre anni. E ancora: abbiamo confermato tutti i bonus per rendere le nostre case più sicure, più efficienti dal punto di vista energetico e più risparmiose dal punto di vista energetico. Ma soprattutto abbiamo previsto un miliardo di euro per il piano casa - era molti anni che non si faceva - per iniziare a realizzare alloggi di cui c'è bisogno e per chi ha più bisogno a costi accessibili, riqualificando il territorio e facendo rigenerazione urbana, non consumando altro suolo. La seconda questione che voglio brevemente accennare e che qualifica questa manovra è l'attenzione all'ambiente, alla green economy, all'economia circolare, all'intervento contro il dissesto idrogeologico, per la riduzione delle emissioni e per la realizzazione e affermazione di fonti di energia rinnovabili: 30 miliardi di euro nei prossimi anni per alimentare uno sviluppo sostenibile, fondato sulla qualità, che produca innovazione, occupazione e un ambiente migliore. Se usiamo la leva fiscale per ridurre i consumi dannosi per l'ambiente e dare più salute, penso che facciamo bene. Certo, va fatto senza penalizzare l'occupazione e la produzione, quindi è giusto quello che si è fatto, dando più tempo per favorire una transizione che riconverta produzione e tuteli il lavoro. Davvero non possiamo pensare, per trecentosessantacinque giorni l'anno, che la plastica sia il peggiore dei nemici dell'ambiente, del mare e della natura e - poi - stracciarci le vesti se si cerca di ridurla. Insomma, è una manovra utile, importante e non scontata, sicuramente diversa da quella avrebbe fatto la Lega. Infatti, per noi se si evade è colpa non delle tasse, ma di chi non le paga; per noi se si pensa all'ambiente, ci si occupa del futuro e delle future generazioni e non di consumare il più possibile; per noi le regole e la trasparenza vanno rispettate, non barattate perché conviene; per noi, signor Presidente, fare la lotta alla criminalità significa dare migliori condizioni di lavoro alle Forze dell'ordine (penso al riordino delle carriere e a qualche assunzione vera in più per le Forze dell'ordine). Questo è quello che abbiamo fatto - fatti e non chiacchiere - e questa è la nostra manovra.
2019-12-12	PD	RojcTatjana	Un investimento sul futuro è rappresentato dalla cosiddetta green economy. Questa manovra è coraggiosa, perché decide di mettere molte risorse a favore della sostenibilità ambientale e quindi pone un'ipoteca propositiva sul nostro futuro: 55 miliardi in quindici anni, di cui 9 per il prossimo triennio. Si abolisce il ticket sulla sanità: questa è una misura di civiltà, oltre che di aiuto concreto per gli anziani e per tutti coloro che necessitano di prestazioni sanitarie. Dobbiamo avere più coraggio di rivendicarlo come un grande merito per il Governo e la maggioranza che lo sostiene. In questo quadro di scelte generali di cui andare fieri, rivendico anche molte scelte positive che abbiamo ottenuto per una Regione di confine come il Friuli-Venezia Giulia, dal sostegno a una realtà scientifica di importanza mondiale, come la Scuola internazionale superiore di studi avanzati (SISSA), a cui il Governo leghista del Friuli-Venezia Giulia ha tolto 500.000 euro di finanziamento, prontamente restituiti dal nostro Governo, all'emendamento che consente di assumere personale nella sanità in Friuli-Venezia Giulia. È stato infatti accolto l'emendamento che abroga l'obbligo per le Regioni e le Province autonome di mantenere il taglio dei costi del personale; un risultato importantissimo per le esigenze del nostro sistema sanitario regionale, finora penalizzato da una norma inserita dalla Lega nel decreto-legge n. 35 del 2019 (cosiddetto decreto Calabria). Va sottolineata dunque la soddisfazione per aver tolto una grave penalizzazione oggettiva della sanità e un vulnus all'autonomia della Regione, anche perché non si può pensare di delegare esclusivamente al settore privato la sanità, come sta facendo il Governo leghista del Friuli-Venezia Giulia, e di depauperare e indebolire la sanità pubblica, che è bene di tutti. Permettetemi di concludere con una nota di apprezzamento per le richieste (seppur soddisfatte purtroppo solo in minima parte, a causa dell'eredità di quel buco di 23 miliardi che ci siamo visti costretti a coprire) che ci vengono fatte da tutto il reparto difesa e Forze dell'ordine. Il nostro impegno in tal senso non si esaurisce di certo con questa legge di bilancio.
2019-12-13	FI	PerosinoMarco	Credo che su un bilancio come quello dello Stato italiano, che ha poca possibilità di manovra, essendoci spese fisse - stipendi, pensioni, sanità, acquisti generali, mantenimento della struttura - ciò che è opinabile, discrezionale è dato dai pochi miliardi che vanno fronteggiati. Ci vuole però una visione generale in un bilancio e bisogna avere il coraggio di fare scelte precise.
2019-12-13	LN	VescoviManuel	La differenza tra noi e voi è che noi abbiamo una visione di Paese al 2025 e al 2030: pensiamo alle infrastrutture, alla sanità, al lavoro, all'impresa e alla cultura. Pensiamo all'Italia: prima gli italiani e poi gli altri, come è successo nel Regno Unito ieri, ottenendo così una grande vittoria.
2019-12-13	M5S	CastelloneMariaDomenica	Con orgoglio devo dire che abbiamo investito soprattutto in sanità. Dopo anni di tagli e di chirurgia finanziaria a danno del diritto alla salute, finalmente si inverte la rotta: abbiamo incrementato di 2 miliardi di euro il Fondo sanitario nazionale e altri 2 miliardi sono stati stanziati per l'edilizia sanitaria e l'ammodernamento tecnologico che, con un nostro ordine del giorno, estendiamo anche all'edilizia extra ospedaliera, al fine di potenziare le cure primarie, le cure intermedie e i bisogni di setting assistenziali appropriati e dedicati a cronicità, disabilità e cure palliative perché il nostro Paese ha bisogno urgente di riorganizzare e stringere le maglie della rete di assistenza territoriale. Abbiamo abolito finalmente il superticket, ossia la quota di partecipazione al costo per le prestazioni di assistenza specialistica ambulatoriale per gli assistiti non esentati. Il superticket, introdotto dal Governo Berlusconi nel 2011 come tassa aggiuntiva non obbligatoria, era stato fatto passare come provvedimento temporaneo - sono passati quasi dieci anni - che avrebbe dovuto aiutare le Regioni a gestire un sistema sanitario in dissesto, ma non ha avuto altro effetto che incidere sui costi delle prestazioni rappresentando un ostacolo all'accesso alle cure. Si tratta di una tassa iniqua che rendeva più costose alcune prestazioni pubbliche rispetto a quelle private e comportava spesso la rinuncia alle cure stesse. Il superticket ormai era applicato per intero solo nelle Regioni meno virtuose, aumentando così le disparità regionali e le diseguaglianze tra i cittadini, che sono una delle principali criticità della sanità italiana, determinando il paradosso di dover pagare di più per una prestazione di qualità più scadente. Lo stesso fondo dedicato alla riduzione del superticket veniva diviso tra le Regioni in base alla spesa storica e non al fabbisogno, garantendo l'erogazione di prestazioni sanitarie solo nelle Regioni che le avevano storicamente già fornite e, quindi, negando il diritto alla cura a chi storicamente non si era curato. Tutto questo a breve sarà archiviato finalmente.
2019-12-13	M5S	CastelloneMariaDomenica	Crediamo, infatti, che investire in innovazione e terapie sempre più personalizzate sia la via maestra per conciliare appropriatezza e sostenibilità del Sistema sanitario nazionale, utilizzando anche metodi di contrattazione del prezzo del farmaco anch'essi innovativi, come è stato fatto per le terapie chimeric antigen receptor T cell (Car-T) con il payment by result. Inoltre, sul piano della valorizzazione del personale sanitario, abbiamo stabilizzato i precari della sanità estendendo la proroga a tutto il 2019. Abbiamo incrementato di 1.000 unità i contratti di formazione specialistica, abbiamo stanziato un milione di euro per rendere finalmente operativa la legge che istituisce la rete nazionale dei registri tumori e abbiamo dedicato un milione di euro alle cooperative nuove assegnatarie di beni confiscati alla criminalità per progetti in ambito sociale nell'assistenza ai minori, ai tossicodipendenti, ai soggetti con disturbo dello spettro autistico e alle donne vittime di violenza. Voglio ringraziare tutti i miei colleghi che si sono spesi e si spendono con me ogni giorno affinché qualcosa cambi in questo meraviglioso Paese che sta attraversando un momento così delicato e difficile. Questo Paese è famoso nel mondo per il suo sistema sanitario, dove non conta lo stato sociale, perché per accedere alle cure basta essere un individuo, come sancito dall'articolo 32 della Costituzione. Questo Paese, culla di cultura e di straordinari talenti, ci deve vedere tutti uniti qui nelle Aule e nei palazzi, ma anche lì fuori, da Nord a Sud, legati da un senso di appartenenza senza confini; un Paese forte ed eticamente saldo, che ci faccia sentire chiaramente e senza dubbio che il bene di ognuno di noi è anche il bene dell'altro.
2019-12-13	M5S	DellOlioGianmauro	In tanti hanno parlato dei punti più famosi della legge, tra cui il blocco dell'aumento dell'IVA, una misura che si vorrebbe far passare inosservata, ma che, di fatto, è una riduzione di 23 miliardi di euro di tasse che avrebbe altrimenti inciso, in media, per 540 euro sulle famiglie. Ci sono poi misure di supporto al mondo della sanità e tanti altri interventi che non sto qui a ripetere, in quanto sono stati già ampiamente illustrati dai colleghi che mi hanno preceduto.
2019-12-13	PD	BoldriniPaola	Signor Presidente, onorevoli senatori, oggi ci apprestiamo ad esaminare in quest'Aula la legge di bilancio, il provvedimento più importante per il Parlamento ma soprattutto per il nostro Paese. Una legge di bilancio a cui stiamo lavorando in queste settimane. Ieri, alle 11 di mattina, ha avuto termine il suo iter in Commissione, con il lungo ed intenso lavoro - devo dirlo - di tutti, dei relatori ma anche di tutti i colleghi parlamentari presenti, compreso il Governo. È stato un lavoro importante perché mirabilmente è riuscito ad arrivare anche a dare il mandato ai relatori. Ricordo che l'anno scorso questo non era successo, tanto per cominciare a mettere i puntini sulle "i". È da considerarsi un vero miracolo se calcoliamo che è stata predisposta in un periodo di stagnazione economica e con un ostacolo iniziale di 23 miliardi di euro per evitare l'aumento dell'IVA: un gravoso fardello che sarebbe costato circa 541 euro a famiglia di debiti aggiuntivi, anche per il fatto che lo spread per i primi mesi, anzi fino a metà anno, è stato alle stelle ed ha portato ulteriore danno alle nostre economie. Con le politiche economiche del nuovo Governo contenute in questa legge di bilancio riportiamo l'Italia sui binari dell'equità e della crescita proteggendo il potere d'acquisto dei salari e delle pensioni. Stiamo mettendo in sicurezza il Paese, conferendo all'Italia quella credibilità internazionale che negli ultimi mesi è stata pesantemente offuscata. È una manovra che restituisce fiducia alle persone nelle istituzioni, attraverso la lotta all'evasione fiscale, sostenuta da incentivi ai pagamenti elettronici e agli adempimenti spontanei. È una manovra che aumenta il netto in busta paga ai lavoratori attraverso il taglio delle tasse - quelle sì - sul lavoro. È una manovra che garantirà alle famiglie un adeguato sostegno alla genitorialità attraverso l'istituzione di un assegno unico. Per quanto riguarda le misure che a me competono particolarmente, quindi in ambito sanitario, vorrei ricordare alcuni provvedimenti, a mio avviso, molto importanti per la collettività, a cominciare dalla conferma dell'aumento di 2 miliardi di euro del Fondo sanitario nazionale, dall'abolizione del superticket dal prossimo settembre e dalla conferma dei due Fondi, da 500 milioni di euro ciascuno, per i farmaci innovativi e i farmaci innovativi ecologici. Tra le novità più interessanti c'è lo stanziamento di 235 milioni di euro per dotare gli studi dei medici - e ora, in legge di bilancio, grazie alla collaborazione di tanti colleghi, allargato ed esteso ai pediatri di libera scelta - per poter avere più diagnostica di primo livello, andando anche in questo senso verso l'eliminazione delle liste di attesa. Senza dimenticare poi un altro emendamento, importantissimo per quanto riguarda i territori più lontani da noi, a proposito dell'allargamento della sperimentazione delle farmacie dei servizi, che arriveranno anche in altre Regioni (quasi sempre Regioni del Sud), andando a dare un ulteriore servizio a quei cittadini che avranno necessità di avere immediatamente dei servizi più vicino a loro. Questi sono segnali importanti, concreti e che arrivano immediatamente ai cittadini. È un primo passo di una riforma potenzialmente epocale, che nel tempo si potrà tradurre non solo in un'attenzione sempre maggiore verso il paziente, ma anche in risparmi per il Sistema sanitario nazionale perché potrà contribuire alla riduzione delle liste d'attesa nel settore della diagnostica di primo livello e permetterà di evitare accessi inappropriati al pronto soccorso ospedaliero. A tutto ciò vanno aggiunti altri 2 miliardi di euro in più, destinati all'edilizia sanitaria - sappiamo di quanto hanno bisogno le strutture sanitarie di essere ammodernate - e un fondo per la disabilità e la non autosufficienza con una dotazione di 550 milioni di euro, che da qui al 2022 andranno ad aggiungersi a quanto già previsto sulla materia. Insomma, per la sanità si registrano passi avanti concreti che ci portano a dire che questa legge di bilancio può a tutti gli effetti rappresentare un punto di svolta per l'intero settore. Inoltre, come promesso, abbiamo aumentato - l'hanno già detto anche i miei colleghi - il fondo per le borse di studio degli specializzandi. Anche questa è un'altra cosa cui tenevamo molto. Non abbiamo ancora raggiunto ciò che volevamo; ci stiamo ragionando e continueremo a fare questa battaglia finché non arriveremo a risolvere il problema dell'imbuto formativo, ovviamente controllando e vedendo laddove ci siano davvero carenze di specializzazioni. È, quindi, un passo importante e un segnale d'inizio verso la risoluzione, nel corso degli anni, della mancanza di medici e, soprattutto, di specialisti. Un altro tema fondamentale per la sanità è la stabilizzazione del personale: abbiamo allungato al 31 dicembre 2019 i termini per avere maturato i requisiti per poter essere stabilizzato, oltre ad aver previsto lo scorrimento delle graduatorie, che è un altro segnale concreto. Si potranno stabilizzare quindi più persone, soprattutto in ambito sanitario, sia in qualità di medici che di infermieri. Ci fa piacere constatare che su questo tema tutte le forze politiche si trovano d'accordo: come potrebbe non essere così quando si parla di salute e di tutelare la salute soprattutto dei nostri cittadini? Il dibattito sulla legge di bilancio è stato arricchito dal contributo parlamentare e dal lavoro in Commissione, come è stato citato prima. Per me non è la prima volta che partecipo ai lavori alla legge di bilancio e tutti gli anni, quando si discute il disegno di legge di bilancio, ci sono assembramenti e Aule piccole, ma questo è il nostro lavoro di parlamentare: non possiamo avere sempre tutto comodo. È lì che dobbiamo stare e, se uno deve seguire i propri emendamenti, fa la notte, come hanno fatto tanti di noi che sono stati presenti. Quindi, non credo che sia un disagio; anzi, penso sia questo il mettersi a disposizione dei nostri cittadini.
2019-12-13	PD	VerducciFrancesco	Nel nostro Paese c'è un'enorme questione sociale e si fa finta di non vederla. Chi viene da luoghi difficili, da famiglie senza mezzi, smette di studiare, non entra all'università, perché non ha la possibilità di farlo, perché le tasse universitarie in Italia sono troppo alte, perché mantenersi lontano da casa costa troppo, perché la rete del diritto allo studio è troppo fragile, troppo frammentata e non basta per i bisogni reali, per le grandi aspettative. Il welfare studentesco, cioè i servizi, la casa, le mense, i trasporti, la sanità, il sostegno per acquistare i libri, un insieme di interventi che in molti Paesi accompagna gli studenti, in Italia è quasi un miraggio. Ma quanto costa al nostro Paese la dispersione così enorme di energie, di potenzialità? Quanto costa la rinuncia di migliaia di ventenni? Quanto costa il rischio di far perdere a intere generazioni l'ambizione di svolgere un ruolo da protagonista nella società? È un costo enorme, inqualificabile: perdita di futuro, perdita di fiducia, perdita di senso della democrazia, perché la forza della democrazia sta innanzitutto nel rinnovare quel patto di fiducia, per cui i figli potranno stare meglio dei padri; ma questo patto si è spezzato, si è interrotto troppo tempo fa. C'è un senso di privazione, di scippo e questo ha a che fare con il fatto che in Italia c'è una gigantesca questione universitaria, che è una gigantesca questione Paese. Troppo pochi gli immatricolati, troppo pochi i laureati, troppo pochi i ricercatori, troppo pochi gli investimenti in innovazione e ricerca. Eppure il futuro del diritto allo studio, dell'università e della ricerca è il futuro del Paese; significa pensare al posto dell'Italia nel mondo. Qual è il nostro posto nel mondo? Noi dobbiamo fare in modo che sia tra i Paesi forti, nell'economia e nella società, dove c'è benessere diffuso, dove la qualità di vivere, di lavorare e di curarsi è per tutti e non per pochi, dove ognuno abbia stessi diritti e opportunità. Un Paese che non abbia paura, che non si chiuda, che non rinunci al proprio ruolo collettivo, che abbia la capacità di presidiare le frontiere tecnologiche più avanzate, in un'età in cui le tecnologie connesse alla Rete e all'intelligenza artificiale permeano completamente le nostre esistenze, in un tempo in cui i lavori non scompariranno, ma si trasformeranno completamente, rapidamente e serviranno sempre di più competenze, alta formazione. E il diritto ad averle coinciderà sempre di più con il diritto a non essere tagliati fuori. Ecco perché la barriera che chiude l'università, che impedisce di entrare, che fu scelta politica, dovuta ai tagli che volle la destra, con Tremonti e la Lega, nel 2009, è una barriera sociale, classista e deve essere scardinata. Noi stiamo provando a farlo. Sono soprattutto i ragazzi che vengono dagli istituti tecnici e professionali a smettere di studiare e in gran parte vengono da famiglie in difficoltà. La norma sulla no tax area, che noi democratici abbiamo introdotto nella scorsa legislatura, ha creato per la prima volta un'inversione di rotta: sono tornate a crescere le iscrizioni e vengono in gran parte da quelle fasce sociali e da quegli istituti. In questo disegno di legge di bilancio, in un contesto molto difficile, in cui la gran parte delle risorse è servita ad evitare l'aumento dell'IVA (sarebbe stato un colpo in faccia alle famiglie e al sistema manifatturiero), c'è una norma che stanzia 31 milioni di euro in più per il diritto allo studio, continuando il progresso che abbiamo avviato nella scorsa legislatura: risorse per cancellare la vergogna che impedisce oggi a tanti ragazzi che ne hanno i requisiti e l'idoneità ad avere la borsa di studio, per cancellare un vero e proprio diritto negato. Si tratta di risorse ancora lontane da quel che è necessario, ma importanti. Se questa legislatura e questa maggioranza dureranno, dovranno mettere a tema una legge organica per il diritto allo studio, che finalmente esiga pari livelli tra le prestazioni dei servizi delle Regioni, perché ci sono disparità territoriali insopportabili, mentre serve un sistema ampio, basato sulla domanda delle nuove generazioni di poter entrare. Servono investimenti in edilizia, in laboratori, in docenza, per superare quella logica dei numeri programmati che è un corto circuito insostenibile per un Paese con troppi pochi laureati. In questo disegno di legge c'è una prima misura, che finanzia 1.000 nuove borse di studio di specializzazione medica. Sappiamo che non basta ancora, ma finalmente è un primo passo per affrontare una mancanza che mette a rischio la tenuta e la qualità del nostro sistema sanitario. Diciamo a tanti giovani laureati in medicina che siamo con loro e che ci saremo ancora, perché il nostro Paese ha bisogno di loro. Allo stesso modo ci sono misure per i docenti e per gli studenti disabili delle accademie e dei conservatori e dunque per un sistema che vogliamo sempre di più equiparare all'università. Signor Presidente, nei mesi scorsi ho chiesto con forza che la Commissione istruzione pubblica, beni culturali del Senato avviasse un'indagine conoscitiva sulla condizione studentesca e sul precariato nelle università, perché i due fenomeni sono collegati e il precariato è nemico della ricerca, che ha bisogno di continuità e di autonomia. Il nostro sistema invece sfrutta un precariato strutturale, conseguenza di tagli e di norme sbagliate. Dobbiamo intervenire su entrambi tali fenomeni: servono finanziamenti, cambiare le norme e introdurre un percorso protetto, con la cosiddetta tenure track, per chi vince un concorso, affinché possa essere assunto stabilmente, così come vuole un nostro disegno di legge e analogamente alla norma che abbiamo introdotto, per gli enti di ricerca, nel cosiddetto decreto-legge scuola. Occorre completare la stabilizzazione di ricercatori, tecnici e tecnologi e il nostro emendamento all'articolo 29 rafforzerà questo percorso. Serve assolutamente continuare il reclutamento dei ricercatori e rafforzare il ruolo e le risorse per il dottorato, per farne il perno di una strategia, che progetti contestualmente formazione, politiche industriali, per la pubblica amministrazione e per il mercato del lavoro. Allo stesso modo è necessario ripensare l'Agenzia nazionale della ricerca, per farne non una struttura verticistica, ma uno strumento di autonomia e autogoverno della ricerca pubblica. Sul reclutamento, sui dottorati e sull'Agenzia il disegno di legge in gran parte è mancato: dobbiamo saperlo e dirlo, ma per noi si tratta di un fronte aperto, su cui interverremo. Questo disegno di legge, per la ricerca e l'università non rappresenta la svolta attesa e necessaria, perché non c'erano le condizioni, ma questo resta il nostro obiettivo e su questo vanno costruite una battaglia di idee, politica, e una mobilitazione, perché insieme a quella per l'ambiente, la battaglia per il sapere è l'urgenza più grande del tempo che viviamo, e da ciò dipende la possibilità di un modello di sviluppo, che alimenti cittadinanza e democrazia e non, invece, diseguaglianze e autoritarismi. Signor Presidente, mi permetta in conclusione una nota personale, nel dedicare questo mio intervento, che sento molto, a una persona che è mancata questa notte: Amelia, donna di una famiglia contadina molto povera, nelle Marche, che fece in modo, nonostante tutte le difficoltà, che il figlio - mio padre - potesse studiare e laurearsi.
2019-12-16	FI	PichettoFratinGilberto	Signor Presidente, innanzitutto anch'io voglio ringraziare i membri del Governo, nelle persone dei sottosegretari Castelli, Misiani, Malpezzi e Castaldi, e i quattro relatori, senatori Accoto e Stefano per la maggioranza e Rivolta e Damiani per la minoranza. È però un ringraziamento un po' come De Gasperi alla Conferenza di pace di Parigi, quando disse: «Non chiediamo nulla più che la vostra cortesia» e ottenne molto per l'Italia. Noi dell'opposizione abbiamo avuto la cortesia - e di questo ringraziamo - ma nulla abbiamo ottenuto. Cosa ha ottenuto l'Italia da questa manovra? Una manovra di bilancio che abbraccia tre anni, 2020-2022, impone al Governo e al Parlamento lo sforzo di fare l'analisi del contesto e la proiezione sul futuro. Invece noi abbiamo avuto convocazioni e sconvocazioni, senza né analisi di contesto, né proiezione sul futuro. Siamo un Paese in stagnazione e a crescita zero. Siamo un Paese che ha un crollo demografico violento. Siamo un Paese che ha una burocrazia che mortifica e una giustizia che rischia di condannare gli innocenti, con la prescrizione di lungo periodo, e di assolvere i colpevoli. Siamo un Paese che ha 1.500 miliardi di euro fermi sui conti correnti e sono il più grande indicatore di sfiducia verso chi ci governa. Siamo un Paese che non attrae più investimenti esteri, mentre gli investitori italiani vanno a investire all'estero e trasferiscono la sede. Siamo un Paese che ha il 10 per cento di disoccupazione e il 30 per cento di disoccupazione giovanile, con 3 milioni di donne che non cercano più lavoro. Tutti gli indicatori internazionali ci dicono che il livello della nostra qualità scolastica sta scendendo, purtroppo. Siamo un Paese che non riesce più a garantire la sanità per tutti. Vorrei ricordare che in questa manovra ci sono solo 300 specializzandi che possono godere della borsa di studio, contro le migliaia che avrebbero dovuto essere.
2019-12-16	M5S	AccotoRossella	La maggior parte degli interventi che ho ascoltato erano incentrati su temi che, se è vero che hanno animato il dibattito politico in varie sedi, riguardando poi diversi emendamenti cardine del provvedimento e successivamente approvati, è altrettanto vero che non costituiscono l'unico apporto di questo provvedimento al Paese. Una manovra che - è importante non dimenticarlo - si è vista impegnata innanzitutto ad impedire l'aumento dell'IVA. Non mi pare di aver ascoltato alcun intervento di rilievo, né da parte di esponenti della maggioranza né dell'opposizione, che proponesse di lasciare che l'IVA aumentasse. Quindi, una manovra impegnata sull'IVA e su grandi temi: dagli interventi per gli investimenti degli enti locali, delle Regioni, delle amministrazioni centrali, al rilancio dell'economia sostenibile, all'ambiente e alla tutela del territorio, al welfare, alla sanità, all'industria e all'istruzione. Io credo che il Senato abbia compiuto il suo dovere e abbia dato spazio al suo ruolo, ovvero valutare la manovra nel suo complesso e apportare quelle che possono essere modifiche utili per il Paese. E di queste, al di là degli interventi micro o localistici di cui si è parlato, ne troviamo davvero tante. Tornando alle modifiche oggetto di confronto nella maggioranza e nel Paese, le correzioni apportate alla plastic tax, ridotta a 45 centesimi al chilo; alla sugar tax, rinviata a ottobre; alla Robin tax, cioè l'addizionale Ires salita al 3,5 per cento per i concessionari di autostrade, porti, aeroporti e ferrovie e alla tassa sulle auto aziendali, ora rimodulata, mostrano che nel tempo che abbiamo avuto a disposizione, su temi così complessi sia tecnicamente, sia per le diverse visioni politiche, abbiamo trovato un punto di equilibrio in alcuni casi. Per quanto riguarda la plastic tax e la sugar tax, voglio ribadire quanto già detto nella mia relazione di giovedì, perché forse sarà sfuggito: queste tasse altro non sono che imposte di scopo. Ci tengo a sottolineare che la filosofia di base di queste misure resta del tutto inalterata, ovvero utilizzare la leva fiscale per favorire un cambiamento dei modelli produttivi, in senso più ecocompatibile ed ecosostenibile, e per aiutare la diffusione di comportamenti di consumo più attenti alla salute dei cittadini. Negli interventi dei colleghi di opposizione si è continuato a parlare, invece, solo di aumento delle tasse: niente di più falso! Non dimentichiamoci che già aver disinnescato l'aumento dell'IVA - come ho già detto in precedenza - è di fatto un intervento a favore dei cittadini contribuenti. Ricordo a tutti che questa azione farà risparmiare circa 600 euro a famiglia a partire dal prossimo anno. L'operazione è stata importante, perché ha permesso di bloccare due effetti nefasti che sarebbero stati prodotti dall'incremento dell'imposta sull'IVA: un effetto depressivo sui consumi (e quindi effetti sulla crescita del PIL); un effetto regressivo, ossia avrebbe impoverito le famiglie con i redditi più bassi. È vero che siamo stati noi con la scorsa manovra a rinviare a quest'anno il carico di aumento dell'IVA da disinnescare, ereditata dai vecchi Governi sin dal 2011, ma è anche vero che noi ci siamo ancora e abbiamo preso con senso di responsabilità il dovere di annullare l'aumento dell'imposta per consegnare ai cittadini una buona legge di bilancio. Qualcun altro, invece, ha preferito lavarsi le mani aprendo una crisi di Governo nei primi giorni di agosto. Troppo facile la fuga! Oggi, in quest'Aula, stiamo per votare una manovra che è dalla parte della gente, delle famiglie, dei giovani, degli anziani. Voglio nuovamente ricordare quanto è stato fatto. In ambito sanitario è stato istituito un Fondo per il sostegno dello studio, della ricerca e della valutazione dell'incidenza dell'endometriosi nel territorio nazionale; abbiamo introdotto la possibilità nell'ambito del servizio sanitario nazionale per i pazienti affetti da malattie croniche, di usufruire, a richiesta, presso le farmacie, di un servizio di somministrazione personalizzata di farmaci; abbiamo abolito il superticket sulle visite specialistiche che, oltre a pesare sulle famiglie, ha creato una distorsione tra le varie Regioni nell'utilizzo dello strumento. Questa cancellazione alleggerirà le famiglie per mezzo miliardo di euro l'anno. Abbiamo introdotto misure volte alla realizzazione di un piano di investimenti pubblici per lo sviluppo di un green new deal italiano in linea con la strategia annunciata dalla Commissione europea, istituendo un fondo da ripartire con dotazione di 470 milioni di euro per l'anno 2020, 930 milioni di euro per l'anno 2021, 1.420 milioni di euro per ciascuno degli anni 2022 e 2023, per sostenere specifici programmi di investimento e operazioni volti a realizzare progetti economicamente sostenibili; adattamento e mitigazione dei rischi derivanti dal cambiamento climatico e rilancio di nuovo sviluppo e nuova occupazione, anche attraverso incentivi per giovani imprenditori e startup innovative. Abbiamo introdotto il credito di imposta green a cominciare dal 2020 per incentivare progetti ambientali di decarbonizzazione ed economia circolare aumentando lo stanziamento già esistente di 420 milioni nel triennio. Dal punto di vista degli investimenti, in particolare quelli legati allo sviluppo sostenibile e all'efficientamento energetico, questa manovra stabilizza fino al 2024 i 500 milioni di euro l'anno che su impulso del MoVimento 5 stelle sono stati messi a disposizioni dei Comuni. Per la tutela del territorio abbiamo stanziato degli importi per il completamento della carta geologica ufficiale dell'Italia rimasta ferma e mai terminata. Si è criticata questa manovra dicendo che non ha obiettivi e non ha una mission. Ebbene io credo che una mission vi sia, ed è quella di migliorare la vita dei cittadini stando dalla parte dei cittadini e non delle grandi aziende. Le uniche vere tasse che abbiamo in questa manovra sono a carico degli operatori del gioco d'azzardo, dei concessionari autostradali e aeroportuali e dei colossi del web. Avete inoltre detto che non abbiamo fatto niente per i giovani: forse vi sarà sfuggito l'intervento sulla formazione dei nostri ragazzi attraverso i finanziamenti per il comparto scuola; le risorse da destinare allo sgravio contributivo per l'assunzione di apprendisti di primo livello; le misure introdotte sui percorsi degli istituti tecnici superiori, al fine di migliorare gli esiti occupazionali dei giovani nel campo dell'innovazione tecnologica, anche mediante l'infrastrutturazione di sedi e laboratori dedicati; lo stanziamento di risorse per le scuole di specializzazione destinate alla formazione dei medici e delle altre professioni sanitarie. Un altro intervento di questa legge di bilancio e della sua mission è stato quello di aver istituito nello stato di previsione del Ministero del lavoro e delle politiche sociali un fondo denominato Fondo per la disabilità e la non autosufficienza con una dotazione pari a 59 milioni di euro per l'anno 2020. Siamo intervenuti in difesa e a favore delle donne. Cito solo il finanziamento del Piano d'azione straordinario contro la violenza sessuale e di genere e l'istituzione del fondo per il sostegno all'acquisto di sostituti del latte materno per le donne affette da condizioni patologiche che impediscono la pratica naturale dell'allattamento al seno.
2019-12-16	M5S	MollameFrancesco	Signor Presidente, senatrici e senatori, membri del Governo, per questo disegno di legge di bilancio che ci apprestiamo a votare vorrei ricordare alcuni concetti espressi dal Presidente del Consiglio in occasione del voto di fiducia a questo Governo. Abbiamo ascoltato il Presidente del Consiglio, appena tre mesi fa, riferire di volersi ispirare nell'azione di governo ad un «nuovo umanesimo», secondo un modus operandi che lasciasse alle spalle «il frastuono dei proclami inutili» e «delle dichiarazioni roboanti». Un Governo operativo che si occupasse delle tante difficoltà delle donne e degli uomini di questo Paese, che si occupasse di sanità, di famiglie, di green new deal, di riduzione del cuneo fiscale, di asili nido, di riforme e che scongiurasse l'aumento dell'IVA. Oggi ci siamo. Con il disegno di legge di bilancio al nostro esame ci stiamo muovendo su questo nuovo corso tracciato appena tre mesi fa. E secondo questo nuovo corso e questo nuovo stile, voglio oggi ricordare a tutti noi alcuni utili concetti: voglio parlare di lavoro, di consapevolezza, di diligenza (quella del buon padre di famiglia) e del conseguente concetto di pareggio di bilancio. Voglio parlare di fiducia (sul nostro stesso operato e su quello degli altri) senza la quale la vita sociale non si reggerebbe. Non vorrei essere demagogico, pertanto parlerei anche di vizi pubblici e private virtù (ho invertito appositamente gli aggettivi). La Repubblica italiana - sta scritto - è fondata sul lavoro; ed è proprio da tale valore fondante, il lavoro, che dobbiamo ripartire, ricordando il lavoro dei nostri avi, senza con ciò andare molto lontano. Quelli usciti da un disastro epocale, settant'anni fa circa, hanno ricostruito e costruito l'Italia. Il lavoro quale impegno delle nostre energie rivolte verso uno scopo. Darwin diceva che al mondo sopravvive chi meglio si adatta e l'uomo non solo si adatta al mondo circostante, ma, unico per livello raggiunto, adatta a sé quel mondo. Il lavoro mezzo di realizzazione personale, di per sé e perché ci permette stabilità in quanto ci consente altresì di impiegare i corrispondenti ricavi. Il lavoro momento forse più rilevante dell'azione individuale nella società e strumento per adattare la realtà a noi stessi e ai nostri progetti. E non dobbiamo dimenticare che, a grande prezzo e con umanissimo sforzo di ingegno e progresso, i nostri avi ci hanno riscattati anche dal lavoro più duro. Ciò detto, passo alla consapevolezza che il nostro debito pubblico (vizio pubblico), richiamato prima, dal 1980 al 1995 è raddoppiato in appena quindici anni, passando dal 60 per cento al 120 per cento del prodotto interno lordo, per stabilizzarsi oggi intorno al 130 per cento circa, come a tutti noto. Passiamo poi al concetto di diligenza, quella del buon padre di famiglia, concetto che risale addirittura al diritto privato romano, al Corpus iuris civilis iustinianeum. Quella che veniva definita diligentia diligentis patris familias è la diligenza applicata da una persona che abbia la responsabilità del sostentamento e della conduzione di un nucleo familiare. Vedete, questo concetto, richiamato anche dal codice civile italiano, riporta all'adempimento di talune obbligazioni contrattuali. Da qui al concetto di pareggio di bilancio il passo è anche breve e poco importerebbe se pubblico o privato, in una società nella quale c'è fiducia. Sì, quel pareggio pubblico, vincolo introdotto alcuni anni fa, comporta che l'ammontare delle spese sostenute dallo Stato e dagli altri enti pubblici sia uguale alle entrate ovvero al gettito fiscale, evitando a tal guisa il deficit di bilancio. Ora, vedete, la privata virtù cui mi riferivo sta nel fatto che questo popolo ha una lunga storia e una grande cultura e sa del valore di un adempimento. Se si amplia lo sguardo al debito aggregato, ovvero ai livelli di indebitamento di tutti gli attori economici (Stato, imprese, banche e famiglie), l'Italia si rivela un Paese senza grandi problemi di debito. Dove starebbe il problema? Il problema sta in quel concetto di crisi fuorviante che è diventato comune e pervadente. Ho già citato Luigi Einaudi, che ripeto. Luigi Einaudi diceva che la crisi economica non è mai una causa; semmai è una conseguenza di una crisi etica e - aggiungeva - spirituale. Pertanto, secondo quei valori richiamati in premessa e un fardello assai pesante, una strada con questo disegno di legge di bilancio l'abbiamo intrapresa e continuiamo a seguirla. È la strada tracciata con gli impegni presi, è la strada della coerenza e della responsabilità. Ma lungo questo percorso dobbiamo sforzarci di dare autentico valore al lavoro, perché a parità di energie spese possiamo raggiungere risultati assai diversi. Per questo servono consapevolezza, fiducia e diligenza; serve guardare al futuro con rinvigorito orgoglio. La nostra storia e la nostra cultura ce ne danno fondate motivazioni. Occorre rimboccarsi le maniche; dobbiamo essere autenticamente positivi nell'animo e propositivi nelle idee e nelle azioni. Consentitemi, da membro della Commissione agricoltura, di aggiungere alcune argomentazioni sul ruolo importante che oggi può essere svolto dall'azienda agricola e da tutto il comparto agroalimentare. Un comparto che è sintesi di cultura, storia e tradizioni di questa straordinaria terra mediterranea. Si tratta di un comparto non delocalizzabile e di una terra che, per le condizioni climatiche, si presta a interpretare quel green new deal che ci deve vedere protagonisti scevri da fuorvianti pregiudizi. Stamattina abbiamo parlato di cannabis sativa e ho sentito affrontare l'argomento in diversi interventi. È una pianta che viene coltivata da secoli per realizzare tessuti, cordami, farina e olio. Oggi la sua coltivazione cresce nel mondo con un trend prossimo a circa il 40 per cento l'anno e si realizzano fibre per la bioedilizia, biomateriali, farine, il fito-cannabinoide CBD terapeutico e tanto altro ancora. Occorrono, però, solo chiarezza e norme certe - questo volevamo fare - che tutelino produttori e consumatori. Ed è nostro principale dovere porle in essere secondo regole democratiche. Occorre soprattutto esprimersi con quella coerenza che oggi non ho avuto modo di vedere in Aula, soprattutto da parte di un Gruppo politico che, nella Regione dove governa con una maggioranza assai diversa da questa, ha promulgato l'8 agosto di quest'anno la legge regionale n. 36 dal titolo: «Sostegno e promozione della coltivazione e della filiera agroindustriale ed agroalimentare della canapa».
2019-12-16	PD	MancaDaniele	La manovra aumenta, infine, le risorse per la sanità eliminando il superticket, ma soprattutto rilanciando gli investimenti ospedalieri insieme agli asili nido gratuiti. Questi sono e rappresentano elementi fondamentali di allargamento dei diritti di cittadinanza, di miglioramento dell'accesso universale a prestazioni fondamentali per tutti. Questo è un altro patrimonio culturale irrinunciabile del nostro Paese che fa del sistema di universalità di accesso un sistema che tiene insieme ciò che i cittadini pagano rispetto ai servizi che noi eroghiamo alle nostre comunità. Ci sono investimenti crescenti che abbiamo dedicato nei lavori parlamentari in Commissione alla non autosufficienza (50 milioni in più) e alle dinamiche sociali fondamentali. Ad esempio, ci sono mille specializzandi in più. Sono investimenti; per noi non sono voci di spesa.
