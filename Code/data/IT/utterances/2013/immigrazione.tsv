2013-04-16	M5S	CrimiVitoClaudio	Signor Presidente, colleghi senatori, interveniamo direttamente in dichiarazione di voto per semplificare la discussione. Abbiamo aderito senza indugio alla proposta di costituzione della Commissione straordinaria per la tutela e la promozione dei diritti umani condividendo l'idea che i diritti umani, intesi come rispetto dei diritti fondamentali della persona, sono materia estremamente complessa che richiede un'attività specifica, coordinata ed organica. L'obiettivo di questa Commissione, ripercorrendo i percorsi e l'esperienza delle legislature precedenti, dovrebbe essere la realizzazione di iniziative volte ad ottenere l'abolizione della pena di morte nel mondo, l'introduzione nel nostro ordinamento del reato di tortura, la tutela dei diritti del fanciullo, garanzie per chi si trovi privato della libertà, la promozione e l'attuazione del diritto d'asilo, la lotta alla tratta degli esseri umani, la lotta contro il razzismo, la xenofobia e la discriminazione delle minoranze, il divieto delle mutilazioni genitali femminili. Insomma, un percorso verso l'affermazione dei diritti umani come patrimonio e conquista dell'umanità. Vogliamo denunciare con forza, però, che la necessità di ricorrere ad una Commissione speciale per la tutela dei diritti umani è l'ennesima affermazione implicita del fallimento della politica. È singolare che sia necessario ricorrere ad istituire una Commissione speciale quando basterebbe garantire il rispetto delle leggi ordinarie esistenti e dei trattati internazionali. La Corte europea dei diritti umani ha diffuso un rapporto riguardante le condanne inflitte ai Paesi membri del Consiglio d'Europa che hanno violato i diritti umani. Da esso emergono dati sconcertanti e vergognosi, soprattutto per il nostro Paese, condannato al pagamento di 120 milioni di euro a titolo di risarcimento su un totale di 176 milioni di euro comminati in tutti i diversi Paesi membri. Al secondo posto tra gli Stati più sanzionati vi è la Turchia con 23 milioni di euro e al terzo c'è la Russia, con soli 7 milioni di euro. Si tratta di una questione di grave rilevanza istituzionale, oltreché sociale ed economica, che non può esimerci dal mettere al centro dei nostri dibattiti parlamentari la questione del diritto e dei diritti. A questo va aggiunta, a titolo di esempio molto specifico, ma significativo e di pubblico dominio, la grave situazione in cui versano gli istituti di pena nel nostro Paese, che ci vede nelle more di un altro, impellente procedimento da parte della Corte europea che il Governo ha avuto anche la sfrontatezza di impugnare, mentre è sotto gli occhi di tutti che nelle nostre carceri vi è un tasso di sovraffollamento record di quasi 70.000 presenze contro le 43.000 presenze regolamentari. Non è poi da trascurare, e deve essere inserita nell'agenda di questa Commissione, la grave situazione relativa alla legislazione che regola l'immigrazione in Italia, che ad oggi si configura nella pratica come creatrice di un immenso serbatoio di manodopera a basso costo per la criminalità organizzata. La tutela dei diritti umani, però, passa anche dal garantire l'accesso al credito a tutte le fasce di popolazione oggi in difficoltà: cosa che non avviene, mentre continuano ad operare e a prosperare le speculazioni finanziarie e il sistema criminoso dell'usura, incentivato di fatto proprio dall'attuale congiuntura bancaria. Premesso questo, passando invece ad una questione procedurale, ci siamo chiesti perché sia oggi necessario procedere alla costituzione di un'ennesima Commissione speciale nelle more della costituzione delle Commissioni permanenti. I temi di cui sopra sono importantissimi e delicati e riguardano una dimensione che va ben oltre il nostro Paese, ma quale Paese oggi può ergersi a difensore dei diritti umani se non è in grado di salvaguardare la dignità e prevenire le tragedie alle quali in questi giorni abbiamo assistito?
2013-04-16	PD	FattoriniEmma	Signor Presidente, signor rappresentante del Governo, onorevoli colleghi, il riconoscimento dei diritti umani è il punto di partenza di tutto il moderno costituzionalismo. Dal 1679, con la Carta dell' Habeas corpus, al 1789, con la famosa, fondativa Dichiarazione francese dei diritti dell'uomo e del cittadino, tutte le Costituzioni che si sono succedute fino all'età contemporanea li hanno sviluppati e integrati, con ispirazioni e accenti diversi. Nel Novecento riprendono corpo dalle macerie delle due guerre mondiali. Già dopo la prima, il cosiddetto wilsonismo e la Società delle Nazioni tentarono, pure se con assai scarsi risultati, una cultura della collaborazione, dell'aiuto economico e dell'autodeterminazione dei popoli. Ma è con la Dichiarazione universale dei diritti umani del 1948, che è stata precedentemente ricordata, che si trovano le risposte alle quattro libertà già enunciate da Roosevelt (di parola, di culto, dal bisogno e dalla paura). Sono d'accordo con il senatore Compagna sull'importanza delle altre grandi scansioni, come la Conferenza di Helsinki e i comitati Sacharov, ma quella Dichiarazione resta il fondamento cui noi ci riferiamo. E questo senza contraddire il ragionamento che egli ha fatto in precedenza, che valorizzava istituzioni come l'OSCE o il Consiglio d'Europa. La Dichiarazione del 1948 resta importante quella perché nasceva dalla preoccupazione di non consentire il ripetersi degli orrori dei totalitarismi, e sfidava in questo modo tutte le preoccupazioni e le tensioni della guerra fredda. Sanciva straordinari e altissimi principi, il cui valore, aumentato nel tempo, è diventato via via sempre più attuale - lo sappiamo, per averlo già sentito - fino agli anni seguenti la guerra del Kosovo e il genocidio in Ruanda. Per arrivare a noi, dopo questo rapidissimo e sintetico excursus storico, ritengo che un momento di crisi così acuta come quella che tutto l'Occidente sta attraversando, analogamente al dopoguerra novecentesco, a cui assomiglia moltissimo, investa purtroppo non solo il piano economico, ma i fondamenti stessi della nostra convivenza: in questo quadro così drammaticamente simile a quegli anni del '900, il tema dei diritti umani deve quindi uscire dalla retorica delle buone intenzioni. La priorità assoluta di ogni vita umana, da proteggere e salvaguardare per il solo fatto di essere al mondo, rende la comunità mondiale come una stessa, unica grande famiglia. In tal modo i diritti umani mettono in crisi la tradizionale e assoluta idea di sovranità nazionale, così come quella di un'unica e superiore identità culturale. Abbiamo già ascoltato questo ragionamento negli interventi dei colleghi che mi hanno preceduto. Vorrei solo aggiungere - per poi chiudere su questo punto - che se quella dei diritti umani diventa una possibile lettura della globalizzazione (questa è la novità, che ne cambia la natura) la cultura dei diritti umani non è solo giuridico-costituzionale, ma sempre di più anche storica, etica e politica. La questione dei diritti umani, infatti, è uscita ormai da tempo dall'ambito secondario e minore che riguardava casi estremi o di persecuzione limite, per toccare invece il cuore morale e politico delle convivenze nazionali e dell'intero pianeta. È diventata a tutti gli effetti - l'ha detto bene il senatore Tonini - il tema sul quale si è giudicati, sul quale un Paese è giudicato e sul quale si misura il livello di civiltà e di civilizzazione, non meno delle questioni economiche o angustamente nazionali. In questo senso, la sovranità è limitata e la legittimazione è reciproca: del resto, non c'è più accordo economico o politico internazionale che non contempli clausole condizionali, che non subordini cioè l'accordo stesso al rispetto dei diritti umani. Sono quindi molto contenta di questa concordia nel volere tutti che si continui la consuetudine di costituire una Commissione per i diritti umani, in quanto essa non interessa solo il piano internazionale, ma anche strettamente quello interno. Si è credibili nelle richieste che si avanzano all'esterno, se le si rispettano - noi per primi - all'interno: è questo che dà credibilità, e il nostro Paese Dio solo sa se ha assolutamente bisogno di credibilità, almeno quanto ne ha di ripresa economica. In conclusione, come far sì che queste parole non restino retoriche e che la Commissione non sia un puro fiore all'occhiello, che magari può anche essere considerato pletorico e costoso? Ci possiamo riuscire solo attraverso un approccio insieme realistico, ma anche largo, perché la natura propria dei diritti umani è quella di non identificarsi con quella dei diritti civili: vanno posti paletti, bisogna capire con più esattezza a cosa ci si riferisce, a quale natura essi si rifanno. Infatti, l'appannamento diventa assai improprio storicamente e molto inefficace politicamente, per cui occorre delimitare, precisare cosa si debba intendere oggi per diritto umano e se e come sia cambiata la sua natura, per capire cosa sia davvero essenziale in quella ricerca di un umanesimo laico e condiviso, di cui abbiamo sempre più urgente bisogno. Si tratta quindi di un discorso più largo di come lo abbiamo conosciuto dai nostri padri, insieme più realistico. Delimitare e precisare cosa s'intende per diritti umani è importante, perché essi non si identificano con i diritti civili tout court (e precedentemente ho sentito una gran confusione in merito): non tutto quello che è una causa giusta, è un diritto umano, e se lo identifichiamo nella sua verità, per com'è oggi, siamo anche in grado di difenderlo con più forza. Tornare, dunque, all'essenziale vuol dire tutelare in primo luogo la vita. Penso, per esempio, al genocidio dei feti femminili nel ventre materno in India e in Cina, che raggiunge proporzioni paurose. Penso alle condizioni materiali della vita, alla povertà devastante di vaste aree del mondo, ma penso anche alle forme di vera e propria - mi verrebbe da dire - animalizzazione delle nuove povertà urbane del nostro Paese: penso a quei padri di famiglia che vedo - come credo anche voi - come animali cercare nei cassonetti sotto lo sguardo dei figli. Questi sono i nuovi diritti. La sostanza dei diritti umani è e resta, prima di tutto, la dignità: la dignità nelle forme nuove in cui essa è calpestata. Essenziale è la dignità dell'essere umano, perché essa è fondativa dei diritti umani. Care colleghe e colleghi, questo è il fondamento del passato che resta attuale. Come è stato ricordato dai colleghi che mi hanno preceduto, il Senato ha una storia importante sul tema dei diritti umani per motivazioni di ampio respiro unite alla concretezza dei problemi affrontati e dai successi ottenuti, come quelli relativi alla pena di morte e al modo in cui sono cambiati i diritti del fanciullo. Penso alla pedofilia, tema già affrontato nella legislatura precedente, ma anche al commercio degli organi, alle case famiglia, a tutte le mutilazioni e agli altri orrori legati alla mercificazione del corpo. Poi c'è il tema complesso dell'immigrazione, diventato sempre più pressante, con le conseguenti modificazioni del tradizionale rapporto tra jus sanguinis e jus soli. Ve ne sono tanti altri che non ricordo, perché sono già stati accennati dai colleghi che mi hanno preceduto; intervenendo fra gli ultimi, molte cose sono già state dette. I diritti umani, dunque, oggi non riguardano solo i casi estremi, ma alludono alla costruzione di un nuovo umanesimo - insisto al riguardo - che abbia come punto di partenza e come punto di arrivo i diritti umani, diritti che salvaguardino la dignità dell'individuo e della persona: un nuovo umanesimo concreto e non retorico, laico e coraggioso, attento ai diritti non meno che ai doveri, sensibile alla loro dimensione personale e ai legami comunitari. Diritti umani intesi non in senso estensivo, eppure capaci di distinguere i nuovi, sempre in evoluzione. Violazioni che ricadono sui soggetti deboli da tutelare, come ci insegna la migliore bioetica: quella che non è accecata preventivamente da opposti e complementari integralismi, ma che con spirito collaborativo è capace di individuare le violazioni sul corpo della donna, dei bambini e degli anziani, là dove la vita, al suo sorgere e al suo terminare, è più vulnerabile. Chi come voi, cari colleghi, ha più esperienza di me di relazioni internazionali sa bene che su questi temi i Parlamenti possono essere più liberi dei Governi, possono trovare convergenze altrimenti impensabili, senza che questo debba significare poco realismo e troppa astrattezza di princìpi. In questo senso hanno ragione sia il senatore Tonini che il senatore Compagna: il primo quando diceva che è una proposta in controtendenza ma, come ha detto anche il senatore Compagna, in grande, bellissima continuità con il lavoro svolto dal Senato in passato. Vorrei concludere con un appello che non è assolutamente retorico e che mi viene dalla testa e dal cuore: diamo prova che le ostilità e le divisioni di cui dà spettacolo la politica possono placarsi in nome non di un conformistico politically correct, perché i diritti umani sono la patria del buonismo, ma di una fattiva azione sulle cose che ci uniscono e che sono davvero superiori rispetto a quelle che ci dividono.
2013-04-30	LN	BitonciMassimo	Presidente, la sicurezza, legata all'immigrazione clandestina, è un tema da non sottovalutare. Ha invece enumerato una lunga e seria lista di criticità, purtroppo ben conosciute: dalla crisi economica all'immenso debito pubblico, dal risanamento di bilancio alle misure necessarie per la crescita. Sì, perché senza crescita, senza sviluppo, senza lavoro, non si può sperare né di uscire da questa crisi né di assolvere agli impegni già presi in Europa. E siamo d'accordo sul fatto che ci vogliono politiche di ripresa urgenti, salvaguardando la tenuta dei conti pubblici.
2013-04-30	LN	BitonciMassimo	Signor Presidente, gentili colleghi, presidente Letta, abbiamo ascoltato con attenzione il suo intervento alla Camera e la replica di oggi. Un intervento alto e molto ampio. La Lega Nord ha sempre ribadito, dal giorno successivo alle elezioni, che il popolo avesse bisogno di un Governo, un Governo con pieni poteri, un Governo politico e non un Governo tecnico. Lei, però, nel suo discorso ha illustrato tutte le tematiche che tengono unite le varie coalizioni e partiti, strizzando l'occhio perfino ai Gruppi che avevano dichiarato già il loro voto contrario, ben guardandosi purtuttavia dall'affrontare i temi più spinosi. Vogliamo capire, ad esempio, cosa ne pensa, presidente Letta, delle tematiche legate all'immigrazione, dello ius soli e della paventata cancellazione della Bossi-Fini.
2013-06-19	LN	StefaniErika	Ricordo che la violenza sulle donne non è un fenomeno tipico degli ambienti degradati e nemmeno tipica solo dei nostri giorni, anche se i media ne hanno dato particolare risalto negli ultimi tempi. Si tende ad attribuire poteri e colpe ai legislatori, ma è bene ricordare anche sentenze come quella del 1° febbraio 2012, con la quale la Cassazione ha deciso che non è obbligatoria la custodia cautelare in carcere per coloro che, anche in gruppo, hanno stuprato o picchiato una donna, in quanto la Corte costituzionale, il 21 luglio 2010, aveva definito incostituzionale la disposizione approvata dal Parlamento con la legge n. 38 del 2009, di convenzione del cosiddetto decreto sicurezza, perché ritenuta limitativa del campo d'azione della magistratura. Queste sentenze colpiscono anche l'opinione pubblica, che ritiene invece assolutamente odiosi simili crimini. Nell'ambito della valutazione dei contesti in cui nascono molte violenze e discriminazioni non può essere taciuto, al di là di considerazioni retoriche e buoniste, ma anzi deve essere onestamente riconosciuto che l'aumento esponenziale del fenomeno dell'immigrazione da Paesi con radici culturali diverse da quelle nostre tradizionali ha messo a dura prova le politiche di integrazione e, nel contempo, ha evidenziato l'improcrastinabilità di interventi sul piano giuridico e culturale volti a garantire il rispetto della legalità e dei principi del nostro vivere civile da parte dì tutte le comunità, anche con radici culturali diverse, presenti sul territorio nazionale.
2013-07-02	M5S	CastaldiGianluca	Signora Presidente, qualora ci trovassimo in sede di recepimento della normativa comunitaria, in questo ennesimo decreto omnibus n. 63, ci troveremmo davanti a un cosiddetto effetto gold plating, cui si riferisce la raccomandazione a «prevenire sovraccarichi di regolazione rispetto a quella minima dalle fonti comunitarie», in particolare ad «evitare di introdurre o di mantenere adempimenti (...) non strettamente necessari per l'attuazione delle direttive». La fonte di questa definizione è sul sito del Governo italiano. Ora, ci troviamo in sede di conversione di un decreto che si prefigge l'obiettivo di promuovere il miglioramento della prestazione energetica degli edifici, favorire lo sviluppo, la valorizzazione e l'integrazione delle fonti rinnovabili, sostenere la diversificazione energetica, promuovere la competitività dell'industria nazionale attraverso lo sviluppo tecnologico e conseguire gli obiettivi nazionali in materia energetica e ambientale. Ci ritroviamo dunque, proprio in questo decreto omnibus, di fronte ad un classico effetto di gold plating. Anche il senatore Marinello, ad esempio, dopo aver respinto la mia richiesta di discussione della mozione sulle estrazioni di idrocarburi in Adriatico, oggi viene colpito dal virus dell' omnibus ed infila in questo decreto il suo emendamento 14.0.5, relativo al divieto di estrazione entro le dodici miglia. Nell'articolo 21 invece, al comma 1, si provvede ad incrementare, nell'ambito del Fondo sociale per l'occupazione e la formazione, le risorse destinate al finanziamento degli ammortizzatori sociali in deroga. Ai commi 2 e 3, si provvede al rifinanziamento del Trattato di amicizia, partenariato e cooperazione tra la Repubblica italiana e la Grande Giamahiria araba libica popolare socialista, fatto a Bengasi nel 2008. In particolare, viene rifinanziato l'articolo 5 della legge n. 7 del 2009 per ben 413 milioni di euro per il periodo 2014-2023, al fine di reintegrare le risorse necessarie all'attuazione della legge di ratifica citata, ovvero per la realizzazione di iniziative speciali a beneficio del popolo libico, nonché la collaborazione nella lotta al terrorismo, alla criminalità organizzata, al traffico di stupefacenti, all'immigrazione clandestina ed altresì per la realizzazione di progetti infrastrutturali di base che vengono concordati tra i due Paesi. Ora, non so chi tra i miei colleghi qui presenti conosce particolari di attuazione in merito a questo Trattato Italia-Libia, però forse l'ho trovato io (lo dico con estrema ironia) il nesso della collocazione in questo decreto del rifinanziamento di questo Trattato Italia-Libia: credo che il nesso sia l'articolo 18 del Trattato, denominato «Collaborazione energetica», cioè una norma sostanzialmente pro ENI, visto che la norma praticamente prevede il rafforzamento del partenariato in tale settore attribuisce particolare rilievo alle energie rinnovabili, incoraggiando la cooperazione tra enti ed organismi dei due Paesi, sia sul piano industriale su quello della ricerca e della formazione. Ma il punto specifico è il seguente: nell'articolo 21 si devono rilevare diversi aspetti problematici in relazione alle modalità utilizzate per la copertura finanziaria del decreto-legge in esame, soprattutto con riferimento alle disposizioni che rifinanziano gli interventi della legge di ratifica del Trattato con la Libia e, successivamente, riducono a copertura gli stessi stanziamenti recati dal medesimo Trattato. Si tratta di un'operazione contabile molto poco chiara. Si rappresenta, infatti, che, trattandosi di risorse in conto capitale, il loro utilizzo per finalità di natura corrente (minori entrate correnti) rappresenta una dequalificazione della spesa. Andrebbe poi chiarito più puntualmente l'impatto sull'indebitamento pubblico. Inoltre, si fa presente che le risorse in questione sono finalizzate all'adempimento degli obblighi assunti dall'Italia con il Trattato di amicizia con la Libia stipulato nel 2008: adempimento che lo storno delle relative risorse sembrerebbe rendere inevitabile rinviare. Appare infine evidente una cospicua insufficienza della copertura per circa 368 milioni di euro, in rapporto al 2024, in violazione al comma 3 dell'articolo 17 della vigente legge di contabilità, che impone la puntuale indicazione della copertura, con la specificazione, per la spesa corrente e per le minori entrate, degli oneri annuali fino alla completa attuazione delle norme. Dalla relazione tecnica si evince che le risorse utilizzate a copertura per 229 milioni di euro sarebbero insufficienti anche soltanto alla copertura dell'autorizzazione di spesa di 413 milioni di euro. I cittadini del Movimento, alla luce del fatto che parte cospicua degli oneri è configurata come previsione di spesa, evidenziano la necessità di corredare la clausola di copertura di apposita clausola di salvaguardia. Pertanto, crediamo sia il caso di inserirla.
2013-07-03	PD	CardinaliValeria	Nell'ambito della dimensione esterna dell'Unione, l'obiettivo di rafforzare il ruolo dell'Unione europea sulla scena internazionale è stato predominante, e l'esigenza è di parlare con una sola voce. A tale proposito, la risoluzione ONU sullo status rafforzato dell'Unione europea in senso all'Assemblea generale delle Nazioni Unite è stato un risultato per il quale il Governo italiano si è battuto. In tema di allargamento, il Governo ha lavorato per garantire un adeguato riconoscimento dei progressi negoziali registrati dai Paesi candidati, in particolare per la Serbia, il Kosovo e il Montenegro. E tutti quanti abbiamo salutato l'ingresso della Croazia nell'Unione europea qualche giorno fa. In tema di politiche europee di vicinato, in particolare con riguardo alla sponda Sud del Mediterraneo, l'Italia ha rimarcato la necessità di fornire risposte adeguate alle istanze espresse dai Paesi in cui si è verificata la cosiddetta primavera araba, dal punto di vista del sostegno politico ed economico, ma anche del portare a compimento partenariati privilegiati, con la definizione di nuovi piani di azione con Marocco, Tunisia, Egitto e Libia. Per quanto concerne la cooperazione allo sviluppo, come diceva il collega che mi ha preceduto, l'Italia è il terzo contribuente al bilancio dell'Unione europea e il quarto contribuente al fondo europeo di sviluppo. Ovviamente, da questo punto di vista l'iniziativa è specificatamente rivolta al raggiungimento di obiettivi di sviluppo del millennio entro il 2015, con un particolare focus sulla sfida storica rappresentata dalla primavera araba e sul nesso tra migrazione e sviluppo. L'Italia ha sostenuto molto l'azione dell'Alto rappresentante Ashton volto a rafforzare le relazioni con i Paesi terzi in materia commerciale. Sempre in materia commerciale, e considerate le specifiche caratteristiche del sistema produttivo e industriale italiano, allo scopo di tutelare le sue tante eccellenze, il Governo ha sostenuto con successo la necessità di pervenire ad accordi commerciali equilibrati, mutuamente vantaggiosi e ispirati al principio di reciprocità, che perseguano in maniera incisiva e contestuale sia gli interessi commerciali sia la tutela del sistema produttivo degli Stati membri. Quindi, non una chiusura e una tutela, ma anche la possibilità di sviluppo. In questo contesto, il Governo si è impegnato perché venisse raggiunta una soluzione di compromesso per l'adozione di una regolamentazione sulla etichettatura di origine di alcuni prodotti provenienti da Paesi terzi (il cosiddetto made in). In seguito alla decisione della Commissione di ritirare la proposta, l'Italia ha chiesto alla Commissione di valutare possibili soluzioni alternative e di fornire una analisi giuridica dettagliata per definire uno schema di etichettatura a tutela dei consumatori, della trasparenza sui mercati e della concorrenza leale, suscettibile di non essere considerato un ostacolo tecnico ma, anzi, uno strumento per contrastare l'uso fraudolento delle indicazioni di origine europea. È evidente che su alcune questioni si è andato avanti, perché questo è un consuntivo e, nel frattempo, è intervenuta l'azione svolta primi mesi del 2013. Nel settore della politica di sicurezza e di difesa comune, tramite le proprie Forze armate l'Italia è risultata nel 2012 il quarto Paese ad aver contributo per la lotta alla pirateria. Per quanto riguarda gli affari interni, l'Italia si è impegnata per le problematiche connesse all'immigrazione illegale, anche se, da questo punto di vista, dobbiamo riscontrare forti resistenze da parte degli Stati membri non direttamente coinvolti nella gestione delle frontiere esterne, soprattutto di quelle marittime dell'Unione europea. Nell'ambito delle politiche relative al mercato interno si è avviato un processo di revisione delle diverse discipline esistenti per la valutazione della compatibilità degli aiuti di Stato con le regole del Trattato. In tema di proprietà intellettuale, per quanto concerne la creazione del brevetto europeo (di questo tema abbiamo parlato lungamente con il Ministro, e sono state poi anche fornite indicazioni). Italia e Spagna avevano presentato un ricorso alla Corte di giustizia sulla modalità di utilizzo della cooperazione rafforzata. Ma - a questo non è riportato nella relazione, perché è accaduto dopo, ma ovviamente ne diamo comunque contezza - il 16 aprile 2013 la Corte si è espressa nel senso del rigetto di questo ricorso. Occorre quindi valutare se aderire al sistema di brevetto europeo, oppure come andare avanti. Nell'ambito delle politiche sociali, l'iniziativa-faro è costituita dalla Piattaforma europea contro la povertà e l'emarginazione. Il Senato, in particolare, sta lavorando e producendo proposte, perché questo fenomeno colpisce in particolare la fascia di età minorile. Nel settore dell'istruzione si è lavorato per enfatizzare il ruolo dell'educazione come strumento della Strategia Europa 2020 e sull'esigenza di modernizzare l'istruzione superiore attraverso cinque direttive politiche, sulle quali autorità nazionali e istituti di istruzione superiore stanno lavorando e si confrontano. Così come per la cultura, dove si è lavorato molto per rendere il tema della diversità culturale e l'accesso alla cultura un tema predominante, anche attraverso la promozione di partnership creative. Nel settore del turismo, interessante è la prospettiva dell'istituzione di un marchio di qualità europeo, che si propone di aumentare la fiducia e la sicurezza dei consumatori nei prodotti turistici e di premiare gli sforzi dell'industria per offrire servizi di qualità. Sulla sanità i temi affrontati hanno riguardato non soltanto la libera circolazione nella somministrazione delle prestazioni dei sanitari, ma è stata anche rivolta attenzione alle gravi minacce per la salute a carattere transfrontaliero, rispetto cioè a come muoversi eventualmente in situazioni di questo tipo. In materia di tutela dei consumatori si segnala l'approvazione da parte del Consiglio, in data 11 ottobre 2012, di una risoluzione sull'agenda europea del consumatore che dovrebbe quindi portare a una proposta di regolamento volta a risolvere le controversie on line, con l'obiettivo di snellire la burocrazia e di portare al regolamento delle controversie on line. L'attività di ricerca e sviluppo presenta a mio avviso un dato molto interessante, perché uno dei limiti che si può riscontrare è legato allo scarso utilizzo dei finanziamenti presenti in alcuni settori, ciò è dovuto a mille motivi, alcuni dei quali proverò a spiegarli. Nell'attività di ricerca e sviluppo, il pacchetto legislativo Horizon 2020 mette a disposizione circa 80 miliardi di euro per il periodo 2014-2020 con l'obiettivo di raggiungere il 3 per cento del PIL entro il 2020 e di potenziare la competitività globale del sistema Europa. Quello delle politiche ambientali ed energetiche è un altro dei settori molto importanti su cui si è lavorato e anche questo Parlamento sta ponendo una grande attenzione, per promuovere in sede europea la transizione verso un'economia verde e l'adozione, nel perseguimento di politiche ambientali, di un approccio integrato con aspetti sociali ed economici, quindi non più a compartimenti stagni ma secondo un ragionamento più complesso che utilizza sostanzialmente tre pilastri di riferimento (obiettivi al 2020 emissioni al 2050, migliorare la legislazione ambientale e transizione verso un'economia verde), dando priorità al raggiungimento di un mercato unico dell'energia per riuscire quindi ad avere lo stesso trattamento tra regolazione di fonti rinnovabili e tradizionali. Mi avvio a concludere sul tema delle politiche di coesione, su cui c'è un grande lavoro ma su cui si rileva anche un neo. Alla fine del 2011 è stato adottato un piano di azione e coesione rafforzato nel dicembre 2012 con altre due fasi. Esso ha riprogrammato 3,5 miliardi di euro di fondi strutturali gestiti dalle Regioni su quattro priorità: istruzione e formazione, occupazione, infrastrutture ferroviarie, agenda digitale. Successivamente, a dicembre, sono state riconfermate e varate due fasi che mettono a disposizione 2,9 miliardi, la prima, e 5,7 miliardi, l'altra, per materie legate a inclusione sociale, crescita e competitività, con l'attenzione al peggioramento della situazione giovanile (sappiamo infatti quanto anche il premier Letta abbia posto l'accento e stia lavorando su questo), anche per aiutare le imprese e il lavoro. A tale riguardo dobbiamo tuttavia rilevare uno scarso accesso a questi fondi, a fronte invece di una contribuzione importante al bilancio europeo. Ciò è dovuto in parte all'eccessiva burocratizzazione, in parte al tema connesso al Patto di stabilità interno (oggi abbiamo letto una notizia positiva in tal senso), sul quale va a gravare il cofinanziamento delle Regioni e degli enti, e in parte alla difficoltà anche nella formazione e nella capacità di progettare. Quindi su questo punto vi è anche un invito a migliorare. Nella relazione consuntiva troverete inoltre tutti gli allegati che forniscono indicazioni molto particolareggiate.
2013-07-08	LN	CandianiStefano	Anche in questa occasione, lo ribadiamo: attenzione, perché la politica dell'immigrazione incontrollata che viene applicata in Italia finirà per causare problemi al resto dell'Europa, ottenendo come risultato finale un prevedibile isolamento di questo Paese.
2013-07-08	LN	CandianiStefano	Tra le questioni sul tavolo a livello europeo spicca certamente quella del contrasto all'immigrazione clandestina e della gestione dei flussi migratori. Su questo fronte chiediamo un impegno forte al Governo nel dare concreto seguito alla risoluzione approvata dal Senato, perché l'Italia non può essere lasciata sola dall'Europa di fronte a questo problema.
2013-07-16	M5S	PagliniSara	Ammettiamo che abbiamo fatto un salto sulla sedia quando abbiamo letto dove volete prendere i dieci milioni per prorogare i contratti ai dipendenti operanti agli sportelli dell'immigrazione. Li volete prendere al fondo per la solidarietà alle vittime delle mafie? Accipicchia! Neanche Superciuk, che rubava ai poveri per dare ai ricchi, sarebbe stato più diabolico!
2013-07-16	PD	AngioniIgnazio	Tornando al provvedimento, vengono reimpegnate le risorse già destinate ai contratti di solidarietà e non ancora spese, con oltre 57 milioni; si autorizzano poi le pubbliche amministrazioni a prorogare fino al 31 dicembre 2013 alcuni contratti di lavoro subordinato a tempo determinato nella pubblica amministrazione. Inoltre, con un emendamento al decreto presentato alla Camera dei deputati, si consente la proroga di alcuni contratti di lavoro a tempo determinato del personale educativo e scolastico operante negli asili nido e nelle scuole dell'infanzia degli enti comunali. Infine, viene prorogato al 31 dicembre 2013 il termine dei contratti di lavoro a tempo determinato in scadenza il 30 giugno 2013 dei lavoratori impiegati presso gli Sportelli unici per l'immigrazione delle prefetture, Uffici territoriali del Governo, e presso gli Uffici immigrazione delle questure. Queste sono, in sintesi, le misure del Governo contenute all'articolo 4.
2013-07-16	PD	DiGiorgiRosaMaria	«La Commissione programmazione economica, bilancio, esaminato il disegno di legge in titolo, - preso atto delle precisazioni del Governo circa l'adozione di un criterio prudenziale rispetto alla quantificazione della copertura di cui all'articolo 1, comma 4, del testo del decreto-legge, in particolare con riferimento alla prefigurazione del costo di accesso alle anticipazioni di tesoreria nell'ipotesi, pur improbabile, che vi accedano tutti i Comuni; - preso, altresì, atto che l'utilizzo degli avanzi di amministrazione consentito dal comma 2- bis dell'articolo 1 non pregiudica le ulteriori somme non vincolate ed il cui utilizzo risulta vietato dall'articolo 187, comma 3- bis del TUEL (d.lgs. 267/2000); - preso infine atto che il Governo ha assicurato la disponibilità delle risorse necessarie per la proroga dei contratti di lavoro a tempo determinato relativi alle esigenze delle Prefetture e delle Questure in materia di immigrazione esprime, per quanto di propria competenza, parere non ostativo, con la seguente osservazione: - l'utilizzo delle risorse del Fondo di coesione e sviluppo e di quelle relative al Trattato di amicizia italo-libico, di cui all'articolo 4, comma 1, trattandosi di risorse di conto capitale, comporta una dequalificazione della spesa». «La Commissione programmazione economica, bilancio, esaminati gli emendamenti relativi al disegno di legge in titolo, trasmessi dall'Assemblea, esprime, per quanto di propria competenza, parere contrario, ai sensi dell'articolo 81 della Costituzione, sugli emendamenti 1.11, 1.12, 1.13, 1.17, 1.18, 1.19, 1.20, 1.21, 1.22, 1.24, 1.25, 1.26, 1.27, 1.28, 1.29, 1.30, 1.31, 1.32, 1.34, 1.36, 1,40, 1.41, 1.42, 1.43, 1.44, 1.45, 1.46, 1.47, 1.48, 1.49, 1.200, 1.201, 1.202, 1.203, 1.0.3, 2.1, 2.2, 4.1, 4.2, 4.3, 4.4, 4.5, 4.6, 4.7, 4.8, 4.9, 4.10, 4.11, 4.12, 4.16, 4.17, 4.19, 4.20, 4.21, 4.22, 4,23, 4.24, 4.25, 4.30, 4.31, 4.32, 4.33, 4.34, 4.36, 4.200, 4.201 e 4.0.200. Il parere è di semplice contrarietà sulle proposte 1.0.200 e 4.26. Non vi sono osservazioni sui restanti emendamenti».
2013-07-17	LN	DivinaSergio	Signora Presidente, vorrei portare all'attenzione dell'Assemblea un caso che angoscia un paese, anzi direi una vallata, oltre che una famiglia. Il caso riguarda un siriano che ha ottenuto asilo politico e i suoi atteggiamenti nei confronti di una minorenne che vive in una località della Valsugana. Il ragazzo importuna sistematicamente questa minore, ottiene una condanna, il giudice ne ordina l'allontanamento da quella zona, ma il ragazzo persiste e ritorna nel paese. Nonostante abbia un foglio di via, egli continua a perseguitare questa ragazza: il suo obiettivo è quello di sposarla e portarla - a detta sua - nel suo Paese d'origine, cioè la Siria. Ottiene una prima condanna a otto mesi per questo atteggiamento persecutorio. Il comportamento viene reiterato; ottiene una seconda condanna; finisce di nuovo in carcere per altri tre mesi; ottiene infine un terzo arresto per altri e ulteriori tre mesi. Per questa famiglia, non occorre dirlo, è un autentico incubo. Il ragazzo, scarcerato per la quarta volta, viene sorpreso nascosto nel giardino della ragazza con l'intento di spiarla. I carabinieri, interpellati, dicono che non ci sono i presupposti per un arresto. Il ragazzo continua a dire (è la sua minaccia): Me lo suggerisce il mio Dio, la devo portare in Siria per sposarla». Vengono recapitate a mano lettere in serie che, oltre a significare la persistenza, denotano anche che la mano che imbuca o è la sua o addirittura quella di un complice. Avendo trattato la materia recentemente, sappiamo che il 10 per cento dei femminicidi è normalmente anticipato da atti persecutori di questo tipo. La famiglia è disperata. Il 25 maggio il soggetto ritorna in libertà, ma il copione è sempre lo stesso: i carabinieri lo accompagnano alla stazione, però dopo due ore di fermo lo devono liberare. La famiglia è distrutta, anche perché ha speso un'infinità di risorse per pagare gli avvocati senza ottenere alcun provvedimento. La figlia si ammala, viene addirittura ricoverata per crisi nervose; le assenze prolungate ne compromettono anche l'anno scolastico. Il soggetto si è ripresentato e oggi si trova in carcere, ma adesso le sue minacce sono più pesanti, in quanto - come è riportato sui giornali di oggi - avverte che farà saltare loro la casa, se non gli verrà concesso quello che sta chiedendo. Su questa vicenda si incrociano più problematiche: immigrazione, situazione dei rifugiati, reati (in questo caso, lo stalking ), Trattato di Istanbul, violenza sulle donne. Il caso non si sta risolvendo. Serve un interessamento forte del Governo, che deve assumere tutte le iniziative del caso. Dobbiamo ridare serenità a questa famiglia e sicurezza a questa ragazza, ma anche a tutta la Valle, che aspetta si faccia giustizia e chiede sicurezza e una presenza effettiva dello Stato.
2013-07-18	LN	CrosioJonny	Servono idee, Ministro, volontà e risorse per quello che non può e non deve restare un problema esclusivamente italiano. Ministro, alla luce di queste considerazioni e di altrettanti ben conosciuti problemi, non le sembra prematuro proporre una nuova legge sulla cittadinanza in maniera frettolosa e ben oltre quanto in maniera uniforme, nella giusta misura avviene nel resto dell'Europa? Siamo convinti che nel nostro Paese esistano le condizioni per proiettarci addirittura al di là delle leggi e delle regole adottate dai nostri partner europei? Lei è convinta, ministro Kyenge, che la soluzione dei problema passi attraverso la legge sullo ius soli ? Noi crediamo di no. Il Presidente del Consiglio, nella presentazione del programma di Governo, ci ha spiegato il significato della sua nomina. Sono le sue parole: «Una nuova concezione di confine, da barriera a speranza, da limite invalicabile a ponte tra comunità diverse». Ministro, noi crediamo che questo processo di integrazione che amiamo definire naturale, magari con delle imperfezioni, sia già in corso nel nostro Paese. Noi dobbiamo salvaguardare, però, una condizione fondamentale e necessaria: le leggi. Le norme che regolano questo processo non vanno stravolte nel nome di una politica sommaria e qualunquista, figlia di false ideologie politiche, ma vanno modulate con criterio per il bene del Paese e dei suoi cittadini. Non cadiamo nell'errore di pensare che con una sola legge si possa accelerare il processo di integrazione, escludendo le criticità esistenti e le difficoltà conosciute. Così metteremo solo la testa sotto la sabbia, mettendo a rischio il naturale processo di integrazione in corso. Ministro, i cittadini non devono essere trascurati e quelli che lo vogliono diventare non devono essere illusi. In conclusione, Ministro, il suo Dicastero non avrà il nostro sostegno. Esprimeremo un voto di astensione. La politica di immigrazione in corso va migliorata, va modulata con le analisi e le riflessioni che abbiamo voluto oggi sottolineare, ma noi vogliamo offrirle di meglio, ministro Kyenge: le proponiamo la nostra collaborazione, certamente critica ma leale e costruttiva. Le portiamo in dote l'esperienza di centinaia di sindaci che quotidianamente, con il buonsenso del padre di famiglia, fanno vera integrazione (escludiamo quei pochi inadeguati a questo ruolo). Questa dote, come la storia del nostro Paese, diventi modello di riferimento per un problema riconosciuto e condiviso, a prescindere dalle nostre origini.
2013-07-18	LN	CrosioJonny	Signor Presidente, onorevoli colleghi, ministro Kyenge, il nostro auspicio è che quella odierna possa diventare l'occasione per dibattere, con i toni del buon senso, non della necessità di un sostegno al suo Dicastero, ma per un ragionamento costruttivo e leale sull'importante e a volte scomodo tema dell'immigrazione e dell'integrazione. Ministro Kyenge, rivolgermi a lei mi risulta estremamente naturale, per un motivo molto semplice: la mia storia personale è molto simile alla sua storia. Come tanti in questo Paese, sono figlio di quella generazione di italiani che, alla fine degli anni Cinquanta, con la famosa valigia di cartone, hanno lasciato il nostro Paese in cerca di un lavoro e di un futuro migliore in tutta Europa e nel resto del mondo. I nostri padri hanno lavorato faticosamente, a testa bassa, contribuendo in maniera determinante, in tutti i Paesi europei, alla ricostruzione e alla ripartenza dopo il disastro del secondo conflitto mondiale. Tempi trascorsi, probabilmente. Perché le sto dicendo questo, Ministro? Per un semplice motivo: questo è uno dei modelli di riferimento che può servire, nelle parti buone e in quelle meno buone, per affrontare i temi dell'immigrazione e dell'integrazione. Procediamo con ordine. Noi pensiamo che in questo momento di congiuntura economica gli sforzi del Governo e le energie del Parlamento andrebbero concentrati a garantire ai cittadini italiani il superamento di questa crisi devastante. Oggi sono 8.814.000 le persone che nel nostro Paese vengono considerate in povertà assoluta: non riescono ad acquistare beni e servizi essenziali per una vita dignitosa (secondo fonti ufficiali ISTAT di ieri). Oggi garantire una vita dignitosa a tutti i cittadini italiani e stranieri regolari è e deve restare la mission politica di tutte le forze politiche. Mi chiedo e le chiedo, Ministro: è forse sbagliato cercare di garantire a tutti i cittadini che risiedono nel nostro Paese una vita dignitosa per loro e per i loro figli? Assolutamente no. Chiunque di noi abbia fatto l'amministratore locale ha contributo a questo processo, e lo ha fatto per tutti i cittadini, indipendentemente dalla loro nazionalità, dalla religione e dalle proprie convinzioni politiche. In migliaia di comuni nel nostro Paese convivono serenamente donne e uomini di razza e cultura distinte nell'origine, ma identiche nella quotidianità. Quali sono le condizioni che favoriscono questo processo? Regole: norme e leggi che regolano, appunto, un Paese civile; leggi e norme che ogni Paese civile, soprattutto democratico, adotta e applica per il suo stesso bene. Ma sono soprattutto il buonsenso e il forte senso civico dei sindaci e degli amministratori locali a favorire quello che si può definire il naturale processo di integrazione. Allora, dove nascono i problemi? Nascono quando forze politiche irresponsabili, mascherando dietro false ideologie i propri progetti politici, minano e cercano di compromettere quello che definiamo il naturale processo di integrazione. E lo compromettono trascurando i cittadini, ma soprattutto illudendo uomini e donne che, come noi a suo tempo, guardano ad altri Paesi nella speranza di un futuro migliore. Illuminati o presunti tali leader politici, oltre ad alte cariche istituzionali, rappresentano in maniera distorta l'immagine del Paese rafforzando l'idea che in Italia tutto si può e tutto si può avere, a prescindere dalle regole e dalle norme. Noi crediamo che siano degli irresponsabili. Infatti, Ministro, non c'è limite a questa ipocrisia e l'esempio di questi giorni, che ha visto una delle più alte cariche dello Stato proporre una casa certa per tutti i rom, è un passo falso istituzionale ed è una cecità civica. Ministro Kyenge, noi vogliamo sinceramente credere alla sua buona fede, ma siamo altrettanto convinti che nel nostro Paese forze politiche faziose stanno cercando di tradire la sua buona fede e quella degli italiani solo per il proprio tornaconto personale e quello di partito. Ministro Kyenge, favorisca il naturale processo di integrazione, ascolti i territori: lì veramente può trovare l'affermazione dei suoi convincimenti. Ma i problemi, purtroppo, Ministro, hanno anche altre origini, ben più complesse e complicate. Gli sconvolgimenti in atto nel Nord Africa aggravano una situazione già difficile e a tal proposito, ministro Kyenge, le facciamo una proposta: vuole veramente fare qualcosa per il nostro Paese? Vada in Europa, faccia la voce grossa; vada in Europa con autorevolezza, metta l'Europa davanti alle proprie responsabilità, chieda all'Europa di onorare gli impegni presi con il nostro Paese, dica all'Europa di smettere di guardare altrove, mentre nel Mediterraneo la gente è in balia degli eventi, lasciata al proprio destino.
2013-07-18	PD	CorsiniPaolo	Il termine immigrazione, di per sé, rimanda alla categoria della diversità e, soprattutto, al clima di sospetto che da sempre agita il confronto e lo scontro con l'immigrato, per cui l'altro è o diventa, non di rado, il nemico. Ma come accade questo? Come accade, cioè, che l'altro diventi nemico? La metamorfosi dell'alterità nella oppositività conflittuale vede allignare la propria radice nell'esercizio aprioristico e, in certo modo, spontaneo del sospetto: il sospetto che l'altro sia negativo per me, prima ancora che egli si sia rapportato realmente a me. In fondo, il sospetto contiene già la decisione che l'altro sia il negativo per me; quindi, l'esercizio del sospetto, in altri termini, rimanda a una sorta di pregiudizio, di pre-comprensione in cui l'altro è vissuto come nemico. In effetti, l'altro si presenta a noi con i tratti del diverso. I tratti del diverso, però, trapassano con grande facilità nei tratti dell'opposto quando il diverso ci pare minaccioso. E il diverso ci pare minaccioso soprattutto quando la nostra identità non tollera che esista altro oltre a sé, cioè quando, in modo più o meno inconscio, tende a totalizzare il senso.
2013-07-18	PD	CorsiniPaolo	Ora, anche alla luce degli avvenimenti che hanno coinvolto la signora Ministro, vorrei entrare nel cuore di un nodo irrisolto della convivenza civile in questo Paese che è costituito dal fenomeno della immigrazione.
2013-07-18	PD	CorsiniPaolo	Ve ne poi è una seconda, un populismo identitario che cerca di rivolgersi a tutto il popolo con l'intendimento di rappresentarlo nelle sue istanze, non solo nei confronti delle élite politiche, ma appunto nei confronti di chi ci sta di fronte: lo straniero. La pretesa rappresentanza omogeneizzante degli interessi di tutta la comunità si caratterizza in un programma di contrapposizione all'immigrazione, per cui lo straniero diventa l'invasore. Queste sono le radici profonde in ragione delle quali il nostro Paese vede il diffondersi di pratiche e di esperienze di neorazzismo, spesse volte inconsce, spesse volte invece lucidamente perseguite in quanto remunerative sul piano del mercato della imprenditoria possibile, o meglio della imprenditoria politica che persegue i razzismi possibili. Ho fatto riferimento ai razzismi possibili, perché anch'essi hanno subito una metamorfosi. Ciò che sconcerta nelle dichiarazioni del senatore Calderoli è che egli va oltre la metamorfosi di questi razzismi di cui tra poco dirò, ma in qualche misura regredisce al vecchio razzismo biologico, che oggi viene surrogato da un sistema di motivazioni psicologiche e sociali che si nutrono di sentimenti di angoscia, di un sistema collegato a minacce sociali, a quel panico morale che, assommando paure personali e preoccupazioni collettive, obnubila le nostre capacità di giudizio e di discernimento. Quel razzismo biologico che era stato compiutamente stigmatizzato e che nessuno più aveva l'ardire di resuscitare. Ebbene, accanto al razzismo biologico, nei nostri comportamenti (anche di noi persone civili, bene educate, colte e progredite) spesso vengono praticate forme di razzismo neo-addizionale o d'allarme, cioè quell'atteggiamento discriminatorio che nasce dalla sovrapposizione o dall'addizione tra una differenza somatica, culturale o etnica a fattori di allarme sociale. Abbiamo dunque il razzismo biologico, il razzismo addizionale e il razzismo concorrenziale, che è diffuso nel costume delle nostre città. Signora Ministro, sono stato sindaco di una città di una certa importanza e ho conosciuto il razzismo concorrenziale che opera nei nostri quartieri. Il riferimento è quella disposizione offensiva che nasce dalla difesa e dall'esigenza del controllo simbolico o materiale del territorio e delle sue risorse: il rischio, insomma, della guerra tra poveri. Ed è per questo che preferisco alla parola «territorio», che rimanda al neotribalismo, la parola «terra», che è il segno della nostra più autentica appartenenza, che è il luogo dei nostri affetti, delle nostre relazioni, è il luogo in cui riposano i nostri cari. E c'è, infine, un razzismo differenzialista che - come scrive il senatore Luigi Manconi - assume a proprio fondamento il rifiuto dell'universale, la categorizzazione fissa degli individui, il postulato della differenza assoluta, e cioè la biologizzazione delle identità: quella identità, signora Ministro, che le viene imputata come una colpa, a lei che è nata in Congo. Perché esiste anche una intolleranza eurocentrica, cioè quell'attitudine discriminatoria che scaturisce dalla difesa di una cultura, di un sistema di valori, di uno stile di vita, che scaturisce dal rifiuto e dalla svalutazione di culture che appartengono, appunto, all'altro. Per concludere, questa mozione valorizza la dimensione della interculturalità perché tiene in conto che il multiculturalismo non è una risposta politica al problema della immigrazione: è semplicemente una descrizione sociografica della composizione demografica di una società. E tiene conto del fatto che l'assimilazionismo, in realtà, ha dichiarato la propria crisi quando abbiamo assistito alla rivolta nelle città francesi, mentre l'intercultura indica conoscenza e scambio reciproco e arricchimento culturale dei singoli gruppi nella società in generale, e non crea nuove apartheid. La prospettiva interculturale è caratterizzata dalla dinamicità, presuppone un incontro produttivo tra vari soggetti, un incontro nel quale le mutue identità siano ridefinite. E allora, vorrei chiudere questa breve riflessione con una dichiarazione di affetto, se mi è concesso, nei suoi confronti. A lei, a lei come simbolo dei tanti italiani nati in terra straniera e oggi italiani, a lei come simbolo dei tanti italiani stranieri nati in terra italiana, non voglio manifestare semplicemente la solidarietà. Vede, nel nostro Paese e nelle tradizioni politiche di questo Paese - e il PD trae linfa e alimento anche da questa tradizione - c'è una ispirazione cristiana che parla della dimensione della prossimità: dunque, mi sento suo prossimo.
2013-07-18	PD	MicheloniClaudio	Infatti, viviamo di cliché : noi siamo i più bravi, noi siamo i più integrati, noi abbiamo storie di successo. Sì, abbiamo storie di successo: oggi vivo in Svizzera, dove ho i miei figli e fra un mese sarò anche nonno, e abbiamo avuto una storia di grande successo. Ma fino alla metà degli anni Settanta abbiamo avuto storie di sofferenza, razzismo e xenofobia! Fino alla metà degli anni Settanta, nel dopoguerra, i nostri genitori erano chiamati Gastarbeiter, ossia lavoratori ospiti: venite, lavorate, realizzate le strade, costruite le case e poi andate via. Hanno impiegato più di vent'anni a capire che da lavoratori ospiti saremmo diventati i cittadini svizzeri di domani, e questo succederà anche in Italia, con buona pace di tutti gli xenofobi italiani. Signora Ministro, l'Italia è purtroppo un Paese normale, dove c'è il peggio ma anche il meglio. Mi fa piacere vedere seduto al banco del Governo l'amico Delrio: un paio di volte sono andato nella sua città, dove ho vissuto momenti di grande livello di integrazione e di alta qualità. Dunque siamo un Paese, ripeto, normale e con questa normalità dobbiamo confrontarci senza angelismi, senza pensare che bastino grandi dichiarazioni o che con le leggi si risolva il problema dell'integrazione. Voglio concludere con una mia strana visione dell'integrazione. Ho passato la mia vita a fare politica di integrazione in Svizzera, e non solo per le comunità italiane, e sono convinto che l'integrazione sia un'utopia, qualcosa che non raggiungeremo mai, ma un'utopia che dobbiamo rincorrere in permanenza. L'integrazione è uno stato d'animo, un modo di vivere, e funziona solo se questo stato d'animo lo si ritrova nelle due persone che devono vivere in modo integrato: colui che riceve e colui che arriva. Questo è il doppio senso, per me, della storia dell'integrazione. Dobbiamo viverla tutti i giorni, perché non si raggiunge mai in modo definitivo: basta una crisi economica per distruggere venti o trent'anni di integrazione. Concludo ricordando una bellissima preghiera che a mio avviso riguarda chi si occupa di immigrazione e integrazione, quella delle madri della Plaza de Mayo: bisogna sempre ricominciare, ricominciare, ricominciare. Buon lavoro, signor Ministro.
2013-07-19	LN	BitonciMassimo	sul cuneo fiscale che non volete abbassare, sulle pensioni d'oro che non volete tagliare, sul federalismo e i costi standard che avete messo nel cassetto, sullo svuota carceri, sulla modifica della cittadinanza, sullo ius soli che gli italiani non vogliono, sul reato di immigrazione clandestina che volete cancellare.
2013-07-19	M5S	GiarrussoMarioMichele	Signor Presidente del Consiglio, gli esperti delle Nazioni Unite hanno dichiarato il loro timore che si sia verificata una extraordinary rendition, ovvero un sequestro internazionale. In qualsiasi altro Paese, colleghi, già queste poche righe avrebbero determinato le immediate dimissioni del Ministro dell'interno e il suo definitivo allontanamento dalla politica. Sulla questione si è pronunciato anche il Consiglio italiano per i rifugiati, che ha reso noto che esiste il rischio molto concreto che la signora Shalabayeva possa subire nel suo Paese trattamenti disumani. Signor Presidente, il Movimento 5 Stelle ritiene che l'espulsione della signora Shalabayeva e della sua bambina siano avvenute nel più completo disprezzo di tutte le norme interne e internazionali che disciplinano e regolano lo status di un cittadino straniero in Italia. È particolarmente grave per noi del Movimento 5 Stelle la violazione dall'articolo 10 della nostra Costituzione ‑ proprio quella che in queste Aule si vuole cambiare a colpi di maggioranza ‑ il quale dispone che «Lo straniero, al quale sia impedito nel suo paese l'effettivo esercizio delle libertà democratiche garantite dalla Costituzione italiana, ha diritto» - signori: ha diritto - «d'asilo nel territorio della Repubblica». Non meno grave è la violazione dell'articolo 19 del Testo unico delle disposizioni concernenti la disciplina dell'immigrazione; ma addirittura è stata violata la stessa Carta dei diritti fondamentali dell'Unione europea, del 26 settembre 2000, che all'articolo 19 vieta - onorevoli colleghi: vieta - di allontanare, espellere o estradare uno straniero «verso uno Stato in cui esiste un rischio serio di essere sottoposto alla pena di morte, alla tortura o ad altre pene o trattamenti inumani o degradanti». La violazione di tutte queste norme, signor Presidente, è stata riconosciuta dallo stesso Ministero dell'interno che, purtroppo, soltanto tardivamente, ad oltre un mese dai fatti, ha revocato in autotutela il decreto di espulsione. Tutte queste circostanze, onorevoli colleghi, assumono un rilievo ancora più odioso, in quanto tali violazioni sono state commesse e perpetrate ai danni di una donna innocente e di una bambina di sei anni. Onorevoli colleghi, non possiamo nasconderci dietro tanti giri di parole e abbiamo il dovere di guardare in faccia la dura e terribile realtà. Il nostro Paese, signor Presidente del Consiglio, l'Italia che amiamo, ha consegnato con la forza e con l'inganno una donna e una bambina di sei anni ad un Paese il cui Governo è accusato da tutte le principali agenzie di tutela dei diritti umani di praticare la tortura, le sevizie, nei confronti degli oppositori, dei dissidenti e delle loro famiglie. Questo lo dice, da ultimo, il 18 aprile del 2013, il Parlamento europeo in una risoluzione in cui si affermava che il regime kazako limitava i fondamentali diritti civili e politici dei suoi cittadini, la libertà di assemblea, di espressione e di religione, imprigionando senza processo o dopo processi farsa leader dell'opposizione, difensori dei diritti dell'uomo, giornalisti, membri della società civile ed avvocati, procedendo altresì allo scioglimento dei partiti di opposizione e alla chiusura e al sequestro di tutti i mezzi d'informazione indipendenti. Questo quadro, già a tinte fosche, veniva altresì ulteriormente aggravato dalla constatazione del Parlamento europeo che il regime kazako praticava sistematicamente attività di ritorsione e persecuzione nei confronti delle famiglie degli oppositori politici. La risoluzione del Parlamento europeo - cito testualmente - invita «l'Unione Europea e gli Stati membri a cercare garanzie che proteggano i giornalisti, gli attivisti dell'opposizione e i difensori dei diritti umani e le loro famiglie», signor Presidente, contro ogni tipo di minacce personali, pressioni o azioni penali. Questa situazione era ben nota da tempo, perché non è la prima risoluzione del Parlamento europeo sui diritti umani nei confronti del Kazakistan. Ripeto, questa situazione era nota da tempo. Onorevoli colleghi, con questa azione riprovevole e vergognosa è stato gettato un enorme discredito sul nostro Paese e sulle nostre istituzioni. Signor Presidente, l'operato del Ministero dell'interno ci ha fatto vergognare di essere italiani. Non vorremmo dire queste parole, ma siamo costretti a farlo. Non ci sono giustificazioni plausibili per un'azione così feroce nei confronti di gente inerme e indifesa, accusata di nessun delitto, di nulla: una donna e una bambina, signor Presidente del Consiglio. Non possiamo accampare scuse di fronte a questo. Adesso, noi possiamo dire che l'articolo 95 della Costituzione stabilisce che: «I Ministri sono responsabili collegialmente degli atti del Consiglio dei Ministri, e individualmente degli atti dei loro dicasteri», ministro Alfano. Lei, per l'articolo 95 della Costituzione, è responsabile; a che titolo sarà sicuramente accertato in altre sedi, come è stato per Abu Omar, ma lei, qua dentro, in questa Aula, signor ministro Alfano, lei, per la nostra Costituzione è responsabile di quanto è accaduto. L'articolo 54 della Costituzione recita infatti solennemente che «Tutti i cittadini hanno il dovere di essere fedeli alla Repubblica e di osservarne la Costituzione e le leggi», signor Ministro dell'interno. I cittadini poi, come lei, cui sono affidate funzioni pubbliche, hanno il dovere di adempierle con disciplina e onore. Mi chiedo, signor ministro Alfano, quale disciplina, quale onore c'è nel rapire una donna indifesa e una bambina con tutto quel dispiegamento di mezzi. Ce lo spieghi in quest'Aula con parole sue. Non c'è bisogno, però, signor Ministro, di chiamare in causa queste norme per comprende che gli atti che sono stati perpetrati contro queste due povere donne da un potere forte, enorme, maschile, che continua sempre a opprimere le donne, sono atti ingiusti che vanno sanzionati. Adesso si dice che la nostra mozione di sfiducia è un atto politico e, come tale, è stato valutato dai partiti della maggioranza che lo dovrebbero rigettare. No, signor Presidente, non è un atto politico: è un atto per dare dignità a questo Paese e per cercare di dire che la barbarie non può albergare nel nostro Paese e che questa non è l'Italia che noi vogliamo. Vedete, signor Ministro, signor Presidente del Consiglio, onorevoli colleghi, noi oggi, in quest'Aula, abbiamo una possibilità di scelta. Possiamo scegliere se ratificare quanto è successo, confermando la fiducia dopo aver visto i fatti e assumendocene noi, con la nostra storia, individualmente, tutte le responsabilità, alla luce del sole, davanti ai nostri cittadini e alla comunità internazionale; oppure possiamo dire che questa non è l'Italia che noi vogliamo. Non è un atto politico, signor Ministro; non è un atto politico, signor Presidente del Consiglio: è mettere un freno alla barbarie. Il Presidente della Repubblica ha detto che ciò che è accaduto è una cosa indicibile. È una cosa che noi mai avremmo potuto immaginare potesse verificarsi; è una cosa che, qualcuno ha detto, non si deve mai più verificare. Noi oggi abbiamo la possibilità di scelta. Esercitiamo questa scelta, perché - guardate, colleghi - non ce ne chiederanno conto i nostri elettori (che pure lo faranno); non ce ne chiederanno conto gli iscritti ai nostri partiti (che pure ce ne chiederanno conto): di questa azione ne risponderemo, per tutti i giorni della nostra vita, di fronte alle nostre coscienze, nei confronti delle quali noi saremo soli a risponderne, e non si scappa. Questo non è un voto che sarà dimenticato tra qualche giorno, tra qualche mese o anno: qua scriveremo, oggi, una pagina orrenda della nostra storia; oppure possiamo scrivere una pagina bellissima, una pagina in cui noi diciamo che queste cose non possono accadere. Vi invito ad una riflessione. È stato detto che c'è uno stato di necessita, che c'è la crisi e che non possiamo compromettere il suo Governo. Ma voi vi rendete conto quale vaso di Pandora demoniaco si apre in questo modo? Se è stato fatto tutto questo nei confronti di una bambina e di una donna per mero interesse economico, che cosa potrà accadere all'aggravarsi della crisi? Noi questo lo dobbiamo impedire, perché questo non è uno stato di necessità, non è una cosa che possiamo accettare. Voi, onorevoli colleghi, avete oggi la possibilità di scegliere, di uscire da quest'Aula a testa alta, fieri di aver difeso il nome del nostro Paese e di aver messo un argine alla barbarie che un domani potrà colpire tutti noi. La signor Alma e sua figlia Alua non hanno avuto questa scelta.
2013-07-23	LN	BellotRaffaela	Guardate come esempio concreto ed efficace l'azione incisiva dell'allora ministro della Lega Nord Maroni: bloccare il problema prima che diventi tale. Interventi concreti in materia di sicurezza avevano fermato il fenomeno dell'immigrazione clandestina colpendo anche chi ha utilizzato questi immigrati per il proprio tornaconto, datori di lavoro che li hanno sfruttati ed emarginati.
2013-07-23	LN	BellotRaffaela	È la falsa illusione di un lavoro che non riescono più ad avere nemmeno i nostri figli e le nostre famiglie. Avete preso coscienza della reale situazione economica e sociale del nostro Paese? Occorrono pene più severe, certezza nella loro applicazione, il coraggio di affrontare il problema dell'immigrazione irregolare confermando l'aggravante legata alla condizione di clandestinità, per contrastare concretamente il nascere di sacche sociali di emarginati, ai quali come unica possibilità resta quella di delinquere.
2013-07-23	PD	LoGiudiceSergio	Ma questo è un passo. Altre norme attendono di essere approvate per restituire alle carceri italiane il profilo di luoghi di rieducazione, e non di violazione della dignità umana: la modifica della legge sugli stupefacenti; l'introduzione del reato di tortura; la revisione delle norme sull'immigrazione, con l'abolizione del reato di clandestinità; l'istituzione del garante dei detenuti.
2013-07-23	M5S	CrimiVitoClaudio	, ma dobbiamo misurare gli spazi affinché ci sia una detenzione dignitosa per tutti coloro che devono essere puniti per aver commesso un reato. Pertanto, piuttosto che dell'esecuzione della pena andrebbe effettuata una revisione sostanziale di alcuni reati minori che sono stati puniti con leggi varate da questo Parlamento come, ad esempio, sull'immigrazione e sulle droghe leggere. Ce ne sarebbero di argomenti da affrontare, i quali invece sono stati bypassati per andare a toccare l'argomento dell'esecuzione della pena al fine di aumentare le possibilità di uscire prima dal carcere, di libertà vigilata o di altro.
2013-07-25	LN	CentinaioGianMarco	Signor Presidente, signor Presidente del Consiglio, sulle politiche del lavoro lei si è presentato agli italiani a nostro parere illudendoli: illudendoli sul fatto che questo è il Governo del fare, mentre è il Governo del fare poco e niente. Ad oggi, infatti, da quello che emerge anche dai provvedimenti che arrivano al nostro esame, è stato fatto poco per i disoccupati (o quasi niente), nulla per i giovani, nulla per le aziende. Le proposte avanzate sono idee che creano tantissime aspettative in coloro che in questo momento ci guardano fuori dal confine e che ci vedono come il Paese di bengodi, dove tutto si può, tutto è possibile, tutto si potrebbe fare: la legge svuota carceri, la proposta di abrogazione del reato di immigrazione clandestina, la legge sullo ius soli (che in questo momento stiamo contestando). Ma la questione è un'altra: il Ministero del lavoro ci dica che in Italia ci sono 2 milioni di lavoratori stranieri, di cui 400.000 disoccupati. Sono veramente tanti, davvero tantissimi. Dunque, la novella che ci raccontavano fino a qualche anno fa, che gli immigrati vengono in Italia per svolgere quei lavori che gli italiani non vogliono più fare, in questo momento non regge più. Dobbiamo renderci conto che, cittadini italiani e immigrati regolari, siamo tutti sulla stessa barca: siamo in recessione, non c'è lavoro per nessuno. Quali sono i rischi? I rischi sono certamente due: ammortizzatori sociali insufficienti, perché non si riesce a pagare tutti, e rischio criminalità, perché in questo momento nelle zone, nei quartieri, nelle aree dove non c'è lavoro vi è un altissimo rischio criminalità. Chiediamo quindi di valutare nuove iniziative volte a contenere l'arrivo di mano d'opera immigrata. Non sarebbe più saggio (ed è ciò che chiediamo) farsi promotori, ad esempio, di un provvedimento d'urgenza finalizzato a sospendere temporaneamente, causa crisi economica (e lo proporremo), l'adozione dei decreti che determinano i flussi d'ingresso? Le chiediamo inoltre, signor Presidente del Consiglio, di valutare la possibilità di intraprendere iniziative volte a prevedere il rimpatrio dei cittadini extracomunitari non impiegati in attività regolari. Lo ribadiamo, signor Presidente del Consiglio, non siamo il Paese di bengodi. In questo momento non c'è lavoro ed è inutile - voglio evidenziarlo - che i suoi Ministri vadano in giro ad illudere gli italiani.
2013-07-26	PD	VaccariStefano	Il 25 gennaio 2013, è stato proclamato un nuovo sciopero. Il giorno prima, il ministro dell'interno pro tempore Cancellieri, in visita a Modena, aveva annunciato che i lavoratori sarebbero stati pagati entro pochi giorni. Al contrario, la mensilità di novembre 2012 è stata erogata solamente ad inizio marzo 2013, pagata per una parte dal consorzio "L'Oasi" e per l'altra dalla prefettura, in virtù del citato articolo del codice civile. Dopo altre quattro giornate di sciopero, svoltesi tra febbraio e marzo, la prefettura si è fatta poi interamente carico del pagamento delle mensilità di dicembre, della tredicesima mensilità 2012 e di quelle di gennaio e febbraio 2013. La stessa situazione si è ripetuta nei mesi successivi. Dall'inizio della gestione, quindi, di 13 mensilità soltanto una è stata pagata regolarmente ai lavoratori; le altre, in ritardo, sono state erogate dalla prefettura, ma dal mese di maggio i lavoratori del centro non ricevono alcuna retribuzione. Inoltre, va sottolineato l'avvicendamento di ben quattro direttori, talvolta per il mancato pagamento del loro stesso stipendio, ciò che ha reso impossibile ogni stabile programmazione interna delle attività e ogni efficace relazione con tutti i soggetti coinvolti, dentro il centro e fuori da esso. Nella giornata di sabato 6 luglio, a fronte del permanere e dell'acutizzarsi dei problemi, la CGIL di Modena ha proclamato altri sei giorni di sciopero consecutivi per i lavoratori che operano nel centro. Tale fatto, oltre a rimarcare una volta di più l'insostenibilità della situazione, avrebbe rappresentato senz'altro un delicatissimo problema per la sicurezza del centro stesso, sapendo quali ripercussioni avrebbe potuto avere sulla vita dei trattenuti, allora 36, una sospensione dei servizi, soprattutto all'avvio del periodo del Ramadan. Ancora una volta, solo l'intervento della prefettura ha determinato una iniziale sospensione dello sciopero, a fronte di impegni assunti dalla stessa nei confronti dei lavoratori. Lo sciopero dei lavoratori, prorogato, ha comunque avuto inizio solo martedì 23 luglio e si protrarrà sino a domenica 28 luglio. Come è noto, uno sciopero di tale lunghezza non è ammesso dal legislatore, che ne consente una durata massima di 48 ore. Per tale motivo, la Commissione di garanzia dell'attuazione della legge sullo sciopero nei servizi pubblici essenziali ha aperto un procedimento per inadempienza nei confronti della Funzione pubblica-CGIL di Modena. Tale procedimento è stato tuttavia subito archiviato dalla Commissione, che ha optato per il non luogo a provvedere né verso i lavoratori né verso il sindacato, dichiarando la presenza di una condizione di «eccezione di inadempimento». La Commissione ha cioè riconosciuto le inadempienze del consorzio talmente gravi da ritenere legittima da parte dei lavoratori l'adesione ad uno sciopero più esteso delle 48 ore consentite. Tale decisione della Commissione di riconoscere una eccezione di inadempimento si è peraltro verificata in rari, e veramente gravi, casi, dal 1990 ad oggi. Ma l'azione intrapresa dalla Commissione di garanzia è andata anche oltre. L'Autorità ha infatti deciso di avviare un'indagine conoscitiva sui reali motivi che impediscono al consorzio di corrispondere regolarmente le mensilità ai propri dipendenti. La lettera dell'Autorità al consorzio è stata inviata il 10 luglio scorso, ma al momento non sono state date ancora risposte. Questa circostanza, signor Sottosegretario, non è affatto irrilevante: si tratta del primo caso in assoluto in cui la Commissione di garanzia si muove al fine di accertare delle responsabilità in capo ad amministrazioni che contribuiscono ad aumentare il livello del conflitto anziché attenuarlo. E possiamo ben immaginare che questa prassi inaugurata dalla Commissione sulla vicenda del CIE di Modena si ripeterà sempre più spesso nei confronti delle sempre più frequenti situazioni di mancata corresponsione degli stipendi ai lavoratori. Peraltro, dopo avere incontrato a più riprese Funzione pubblica-CGIL e i lavoratori, nella giornata di sabato 6 luglio ho personalmente effettuato, a sorpresa, assieme agli onorevoli Baruffi e Patriarca, una lunga visita al centro, in cui abbiamo potuto riscontrare direttamente le carenze lamentate da più parti, una qualità decisamente inadeguata delle strutture, una condizione igienico-sanitaria insostenibile e un'esasperazione dei trattenuti derivante anche da questo stato di cose, che diventa ancor più insostenibile nei mesi estivi dell'anno. Giovedì 11 luglio la Guardia di finanza di Modena ha poi perquisito, su mandato del pubblico ministero Marco Niccolini, gli uffici del consorzio all'interno del centro, per far luce su come sia sostenibile per il suddetto gestire una struttura con soli 29,1 euro al giorno per trattenuto. Come lei sa, la situazione al CIE di Modena è poi precipitata nell'ultima settimana, a seguito dello scoppiare di alcune rivolte da parte degli ospiti, che hanno provocato danni stimati dalla prefettura tra i 50.000 e i 70.000 euro e l'arresto di nove cittadini tunisini. Lunedì 22 luglio si è svolta l'udienza davanti al gip, a seguito della quale è stata disposta la permanenza in carcere per tre di questi e il rilascio con obbligo di dimora per i restanti sei. Tuttavia, le motivazioni della rivolta dichiarate dai nove cittadini tunisini sono risultate talmente gravi e riconducibili alla presenza di condizioni igieniche nel centro estremamente precarie che il gip ha rimandato gli atti alla procura per la verifica di eventuali reati a carico del gestore e all'AUSL di Modena, prospettando un interessamento diretto anche del sindaco della città per motivi di sanità pubblica. La situazione drammatica in cui versa il CIE è stata confermata anche dal segretario nazionale del SIULP Felice Romano, che alcuni giorni fa ha dichiarato in una nota come il centro sia ormai «un lager per immigrati e poliziotti». Un comportamento analogo a quello tenuto verso i lavoratori del CIE di Modena la cooperativa di Siracusa lo ha mostrato anche verso quelli operanti nelle sedi di Trapani e Bologna. A Trapani, nonostante le irregolarità rilevate dagli ispettori del lavoro nella gestione del CIE, il 16 gennaio 2013 il consorzio "L'Oasi" espresse l'intenzione di assumere 15 nuovi dipendenti, pur non riuscendo a pagare con regolarità gli stipendi agli oltre 50 lavoratori già in servizio presso la struttura. A Bologna, sin dall'avvio della nuova gestione, il consorzio assegnatario non ha pagato gli stipendi ai 29 dipendenti (come a Modena, le cifre sono state anticipate dalla prefettura di Bologna). Le situazioni descritte richiedono pertanto un intervento urgente da parte del Governo, cui chiediamo, anzitutto, quali azioni di propria competenza intenda adottare per garantire i lavoratori e le forze dell'ordine che operano presso i CIE e se non ritenga che l'adozione della modalità di aggiudicazione della gara secondo il meccanismo del massimo ribasso si sia rivelata inadeguata alla gestione dei suddetti centri. Chiediamo inoltre se non ritenga che vi siano state da parte dello stesso consorzio gravi, ripetute e sistematiche violazioni della convenzione, tali da comportare la revoca della stessa. Infine, le chiediamo, signor Sottosegretario, se non ritenga utile avviare una seria riflessione sull'utilità dei centri di identificazione ed espulsione per valutare l'eventuale inadeguatezza dei CIE rispetto all'obiettivo di ridurre l'immigrazione irregolare, visto che, a giudizio degli interpellanti, essi non corrispondono alle caratteristiche e ai requisiti fissati dallo stesso Ministero. Forse è giunto il momento di affrontare il tema del superamento dei CIE e della loro sostituzione con modalità di identificazione, ed eventualmente di espulsione, più rispettose della dignità e dei diritti fondamentali delle persone. PRESIDENTE. Il rappresentante del Governo ha facoltà di rispondere congiuntamente alle interpellanze testé svolte e alle connesse interrogazioni.
2013-09-10	LN	ConsiglioNunziante	Onorevoli colleghi, si è sempre molto perplessi quando si parla di questi casi, perché si viene accusati di razzismo e di facile demagogia; si riporta il pensiero a situazioni che mai dovrebbero succedere. Il lassismo e il buonismo sull'immigrazione non sono più possibili, così come non è più possibile fare a meno di denunciarlo.
2013-10-02	LN	BitonciMassimo	Se non bastano i danni dovuti al non far nulla per l'economia e la crescita, ci sono quelli che avete prodotto quando avete provato a far qualcosa o quando avete annunciato modifiche per esempio, alle norme sull'immigrazione clandestina. Le dichiarazioni del ministro sullo ius soli e le proposte di cancellazione del reato di immigrazione clandestina hanno contribuito - ed è questa è la verità, signor Presidente - a far aumentare gli sbarchi dei clandestini, che sono quasi 10.000 dall'inizio dell'anno.
2013-10-02	LN	VolpiRaffaele	Non vorrei che lei continuasse su questa strada, cioè in continuità con il Governo Monti, con gli imprenditori che si suicidano e un suo Ministro che riesce ad andare in Aula alla Camera a litigare con i parlamentari sulle varie crisi economiche che colpiscono il Paese. E magari fosse stato un litigio solo con i parlamentari dell'opposizione: il litigio c'è stato anche con quelli della maggioranza! Presidente Letta, ciò che le abbiamo chiesto è una cosa seria: riconoscere una politica di territorio che possa dare spazio al Paese in maniera totale. Noi siamo del Nord, rappresentiamo il Nord e non ci interessa rappresentare qualcos'altro. Oggi avrei potuto fare polemica su altre questioni, pensando all'immigrazione, pensando che lei dovrebbe stare, come me, molto male quando si parla troppo e non si fa nulla e ci sono centinaia di morti nel Mediterraneo.
2013-10-03	M5S	AirolaAlberto	Quindi giustamente ci domandiamo: una volta che la legge è stata approvata, come potrà essere applicata in una situazione così devastata? Io vengo da un quartiere dove c'è il 40 per cento di immigrazione, a Torino, comune amministrato dal PD, capoluogo di una Regione amministrata dal PdL (quindi la cosa, come al solito, è bipartisan ). In questo quartiere, dove abbiamo delle situazioni di indigenza economica, di disoccupazione, di difficoltà di integrazione, con un'immigrazione fortissima proveniente dai quattro angoli del globo, ci ritroviamo abbandonati a noi stessi. Lì sì che ci sono minacce agli amministratori, alle donne, ai negozianti, ai cittadini; eppure nulla viene fatto per migliorare la situazione sociale. Lo stesso vale per mille altre situazioni che ci siamo trovati ad affrontare. Potrete ribattere che in fondo questa Commissione si occupa di approfondire un problema importante, ha un costo contenuto e un tempo limitato. Infatti non ci opporremo con un voto contrario, ma cominciamo a sentirci ipocriti, in quest'Aula e nelle Commissioni, a trattare argomenti di così alto profilo, cui poi non segue mai un'applicazione pratica e un impegno pratico. È ovvio che al Sud, ma non solo (Bardonecchia, in Piemonte, è stato il primo Comune infiltrato dalla mafia e commissariato per mafia), il fenomeno mafioso è un'emergenza assoluta per quanto riguarda le infiltrazioni. Però ci domandiamo parimenti come mai noi qua oggi non stiamo parlando del 416- ter, una norma che è stata rallentata nel suo iter di discussione in Commissione e che sarebbe addirittura preventiva nei confronti della tutela delle amministrazioni. E invece stiamo parlando di una Commissione speciale. Lo stesso vale per la questione, ad esempio, della sicurezza nazionale. Stiamo parlando di minacce e di intimidazioni, di crimini che vengono compiuti, e intanto viene completamente smantellato l'apparato investigativo dei commissariati sul territorio. Ci sono posti - l'abbiamo già sottolineato - dove hanno chiuso l'ufficio denunce perché non c'era la carta. Allora per questa Commissione, se volete, ci sediamo fuori ad un tavolo, mettiamo giù cinque punti e rafforziamo la linea governativa su quei cinque punti: almeno sono chiari. Vi faccio un altro esempio: il degrado e l'indigenza portano il cittadino alla disperazione, e lo portano a scontrarsi con un amministratore che è stato lasciato solo da questo Stato, spesso in una situazione di tagli pesanti ai fondi per la gestione e l'amministrazione del suo territorio. A questo amministratore che si trova da solo, noi che risposta possiamo dare? Bene, facciamo una commissioncina, ci pensiamo sei mesi e poi vediamo.
2013-10-03	PD	PizzettiLuciano	Il parere della 1ᵃ Commissione è unanime, perché comune è la preoccupazione per le violenze e le intimidazioni che quotidianamente subiscono gli amministratori locali e, in particolare, i sindaci. Non vi è nulla a che vedere con gli atti di grave criminalità mafiosa, di cui si occupa la Commissione parlamentare antimafia, quindi non vi sarà al riguardo alcuna sovrapposizione. La necessità è quella di capire un fenomeno che potremmo definire come una forma di stalking amministrativo che si manifesta attraverso pressioni e minacce continue, in particolare verso i sindaci, per ottenere elargizioni dai Comuni e dalle pubbliche amministrazioni locali (denaro, permessi, alloggi e licenze), spesso con l'uso della minaccia e della violenza, ovviamente senza titolo e senza sottostare alle regole. È il caso, ad esempio, di Elisa Trombini, sindaco del Comune di Jolanda di Savoia, in Provincia di Ferrara, minacciata pesantemente e continuamente da un soggetto che pretende senza titolo l'assegnazione di un alloggio popolare. È evidente che crisi economica, degrado sociale e immigrazione non controllata accentuano questi fenomeni. Gli amministratori locali sono esposti in modo serio, e tale esposizione ne limita l'azione pubblica, la condiziona e a volte la impedisce. Rompere il muro dell'indifferenza o comunque superare la sola solidarietà a valle di ciò che accade è assolutamente indispensabile. Gli amministratori locali sono il primo presidio della Repubblica, e se viene loro impedito di svolgere con dedizione, correttezza e imparzialità la funzione pubblica è lo stesso sistema democratico a essere lacerato e, qualche volta, persino sospeso. Da qui deriva la necessità di comprendere il livello del fenomeno per capire come agire per aiutare gli amministratori locali, e in primo luogo i sindaci, a svolgere bene e in sicurezza la propria attività pubblica, per valutare come si possa fare, soprattutto dal lato della prevenzione, anche con atti amministrativi e legislativi di sostegno. Il provvedimento consta di sei articoli, che non illustrerò. Credo che l'istituzione di questa Commissione sia un atto importante e di grande utilità, che vorrei idealmente dedicare a Laura Prati, sindaco di Cardano al Campo, uccisa per i motivi che sottostanno alle ragioni istitutive di questa Commissione.
2013-10-10	LN	BitonciMassimo	Signora Presidente, intervengo sull'ordine dei lavori. Vorrei denunciare un fatto gravissimo che è occorso ieri in Commissione giustizia, dove, con un emendamento depositato e votato dal Movimento 5 Stelle e dal Partito Democratico, è stato cancellato il reato di immigrazione clandestina. Penso che questa sia una vergogna, e dovete rispondere di quello che avete fatto. (I senatori del Gruppo LN-Aut sollevano alcuni cartelli con su scritto: «Sicurezza no clandestini sì?»; «Pensioni no clandestini sì?»; «Sì reato di immigrazione clandestina»; «Clandestini a casa loro!»; «Sì sicurezza no clandestini»).
2013-10-11	LN	StefaniErika	Signor Presidente, anche noi - purtroppo - siamo costretti a lamentare, in primis, proprio il metodo con cui si è arrivati oggi, venerdì, a convertire un decreto‑legge il cui termine di scadenza è martedì prossimo. Il testo del provvedimento, come approvato alla Camera dei deputati, ci è pervenuto soltanto poche ore fa, perché con i lavori di Aula e di Commissione, alla fine si è arrivati in sede di Commissioni riunite giustizia e affari costituzionali soltanto ieri sera. Sotto questo profilo, non si può non lamentare come sia stata esautorata questa Camera: se è vero che si vuole portare avanti la riforma al fine di sopprimere il Senato, mi sembra che stiamo andando su questa strada. Noi, invece, correttamente riteniamo che quest'Aula, tutti noi, avremmo potuto apportare degli interventi migliorativi al provvedimento. Alcune sue parti avrebbero visto un nostro voto favorevole: vi sono alcune norme che prevedono effettivamente una normativa nuova volta a difendere le persone considerate più deboli, anche se, purtroppo, com'è stato segnalato anche dal presidente Palma, vi sono state delle carenze, si nota una formulazione che avrebbe meritato una migliore stesura. Quest'Aula sicuramente avrebbe fatto il suo dovere. Siamo di fronte però ad un provvedimento che contiene un po' di tutto e dove non si parla solo di femminicidio, di tutela delle donne, delle persone offese, di alcune normative all'interno della procedura penale volte ad agevolare persone che hanno bisogno di particolare difesa: vengono, infatti, inserite questioni quali quelle delle Province e del furto di rame. La disomogeneità del provvedimento e l'eterogeneità dei temi trattati ci ha messi in una situazione di difficoltà nell'esame. È una difficoltà che ci porta, per certi versi, a pensare veramente - uso una parola cui non vorrei proprio ricorrere - a una forma quasi di ricatto. Infatti, se la parte sul femminicidio ci vedeva consenzienti, ne troviamo altre da cui dissentiamo, e non si può votare su un articolo in maniera diversa rispetto ad un altro. Noi stessi dobbiamo lamentare questo modo di fare normazione. Mettere tutto dentro questi calderoni mette in difficoltà anche la stessa opposizione, che non può formulare bene le sue contestazioni. Lo facciamo ora in dichiarazione di voto e in sede di interventi, però, alla fine, il provvedimento lo dobbiamo accettare in blocco, respingere in blocco, o ci dobbiamo astenere in blocco, oppure prendere una decisione come quella che assumiamo adesso, e che è la strada che vogliamo percorrere, ovvero quella di non votare. Potremmo anche valutare un voto d'astensione (come, tra l'altro, è stato fatto alla Camera dal Gruppo della Lega Nord), ma conosciamo bene il valore dell'astensione al Senato. E noi non possiamo esprimere un voto negativo su un provvedimento che parla di femminicidio, ma non possiamo nemmeno esprimere un voto favorevole su un provvedimento in cui, come prima dicevo in sede di illustrazione degli emendamenti, all'articolo 4 vi è una norma che destituisce, con il rilascio del permesso di soggiorno in certe modalità, di valore una normativa sulla quale, come abbiamo ripetuto negli ultimi giorni, crediamo che questo Stato debba insistere, al fine di evitare che vengano incentivati ulteriormente fenomeni di immigrazione sregolata. Vorrei anche rispondere al collega Crimi quando segnalava la modalità con la quale si è proceduto al ritiro degli emendamenti: il ritiro degli emendamenti non significa un'accettazione supina di un provvedimento. Se guardiamo agli emendamenti da noi presentati, si noterà che si trattava di proposte migliorative del testo volte a introdurre soprattutto, visto che si tratta di un calderone, delle nuove fattispecie di reato oppure ad introdurre tematiche, quali quella relativa al burqa, di cui abbiamo parlato prima. Questo non significa che noi rinunciamo a tali istanze; anzi, gli emendamenti troveranno sicuramente altra sede quando si valuteranno i temi che devono essere affrontati dall'Assemblea del Senato in modo separato e per omogeneità di materia. Tutti noi auspichiamo vivamente che, quando la prossima volta ci troveremo ad esaminare un testo di legge, lo si affronti materia per materia, affinché si possa effettuare seriamente un approfondimento (come penso sappiamo fare in questa sede) e si possa anche dare una soluzione. Quindi, ripeto, non rinunciamo a questi emendamenti, perché noi riproporremo questi temi all'interno di disegni di legge oppure nelle sedi che anche noi riterremo opportune. In conclusione, annunciamo che non parteciperemo al voto sul provvedimento in esame.
2013-10-11	M5S	AirolaAlberto	Faccio un esempio, e scendo nel dettaglio: vengo da una città come Torino, che da decenni è amministrata dal PD, e da una Regione che è stata amministrata alternativamente da PdL e PD: quindi, ci siete dentro tutti. In merito al problema del femminicidio - così come in merito ad altri - ci siamo sempre espressi dicendo che si tratta di un problema culturale. Ebbene, vengo da un quartiere con il 40 per cento (forse anche il 50 per cento) di immigrazione reale, e in cui ci sono classi scolastiche composte ormai per intero da bambini stranieri. Si tratta di un quartiere non eccessivamente periferico, ma popolare, che è stato completamente abbandonato, senza nessuno spazio culturale e nemmeno un giardinetto dietro casa, in cui si possano ritrovare bambini che arrivano dai quattro angoli del mondo: dalla Corea, dalla Cina, dal Sud America o dall' Africa. Noi siamo abbandonati: questi bei provvedimenti che mettete qua, evidentemente non riguardano i numerosi casi in cui un padre pakistano uccide la figlia perché non sposa la persona che hanno previsto per lei. Oppure, pensiamo alla pratica dell'infibulazione: se voi giraste il mondo, colleghi, vi trovereste in Paesi in cui questa pratica, al di là della religione, è culturalmente trasversale e ha tante realtà. Per affrontare questi problemi non bastano le belle parole che strumentalmente mettete in questi provvedimenti, ma servono interventi veri sul territorio, ma - ahimè - avete distrutto la sanità, avete chiuso tutti i centri antiviolenza, avete chiuso i consultori pediatrici e quelli familiari.
2013-10-15	PD	ChitiVannino	Del resto, signor Presidente, mi pare che fosse il senatore Campanella a citare una parte del discorso che nel 1955 fece Piero Calamandrei agli studenti universitari e medi di Milano. Come saprà, Piero Calamandrei nell'Assemblea Costituente sosteneva il presidenzialismo. Se avessero prevalso le sue impostazioni oggi saremmo una Repubblica presidenziale e leggeremmo quelle frasi, così come sono da leggere, attribuite ad una persona che difendeva la Costituzione in tutti i suoi aspetti. Certamente, se oggi fosse stata tra noi questa persona chissà che cosa ci avrebbe detto del reato inventato sull'immigrazione clandestina; chissà che cosa ci avrebbe detto sul problema della situazione delle carceri. Non voglio mettere in bocca a Piero Calamandrei impostazioni che avrei io, ma credo che le si potrebbe sostenere con una logica, vedendo le sue posizioni e le sue impostazioni.
2013-10-22	LN	CalderoliRoberto	Signora Presidente, intervengo per richiamare l'attenzione dell'Assemblea su quanto stiamo votando. Credo che il Governo abbia sbagliato ad esprimere parere contrario sulla proposta di risoluzione n. 4; avrebbe dovuto rimettersi all'Assemblea essendo la materia dell'immigrazione non contenuta nel programma di Governo, tanto più che il vice premier Alfano e il Ministro titolare della materia dell'immigrazione hanno detto che non si sarebbero apportati cambiamenti. Voglio sottolineare che si sta votando l'impegno del Governo a non intraprendere o sostenere iniziative finalizzate alla modifica dell'attuale legge sull'immigrazione. È ora che tutti vengano allo scoperto rispetto a questo argomento - chi vuole o no la legge Bossi-Fini e quelle successive - per non votare in Commissione in una maniera e il giorno dopo fare esattamente il contrario.
2013-10-22	LN	CandianiStefano	E come giustificare, Presidente, un Paese in cui si chiede alle imprese un anticipo del 103 per cento su ciò che non hanno ancora guadagnato, con tutte le incertezze, che probabilmente non porteranno nemmeno ad avere il reddito d'impresa nell'esercizio successivo? Avremmo voluto sentire anche qualcosa di più importante sull'applicazione dei tagli lineari che stanno devastando i Comuni. Basta con queste politiche, Presidente. Facciamo vedere all'Europa che sappiamo andare a scovare le realtà di mala spesa e di malgoverno che si annidano nel nostro Paese. E tutto questo va affrontato con piglio molto pratico e poco ideologico, non con quell'ideologia che caratterizza, ad esempio, l'approccio nei confronti dell'immigrazione.
2013-10-22	LN	CandianiStefano	Signor Presidente, parto con una riflessione, facendo anche riferimento a quanto è appena stato detto dal collega De Cristofaro. Se qualcuno avesse avuto il coraggio di approvare la proposta di risoluzione che presentammo in sede di approvazione della legge comunitaria, problemi legati all'immigrazione come quelli che stiamo vivendo oggi non ci sarebbero.
2013-10-22	LN	StucchiGiacomo	Signor Presidente del Consiglio, noi riteniamo che alla riunione del Consiglio europeo del 24-25 ottobre ci sono altri temi da porre oltre a quelli di cui lei ha parlato, ad esempio l'economia digitale; l' e-commerce come possibilità di sfruttare dei canali nuovi per poter produrre reddito e quindi produrre occupazione; gli sforzi per la crescita e l'occupazione; rivedere ad esempio il sistema degli sgravi; aiutare quelle aziende che stanno soffrendo ma che hanno un futuro davanti; cercare di mettere in atto quelle iniziative che non vanno a cozzare con il concetto stesso di aiuti di Stato (e credo che debba essere rivisto a livello europeo ciò che è considerato aiuto di Stato, perché in altri Paesi vengono intraprese azioni rispetto alle quali l'Unione europea non cede quando queste vengono promosse dal nostro Paese). È necessario premiare la ricerca, premiando le vere università, i veri ricercatori e magari, con una scelta coraggiosa, chiudendo certe università che sono state aperte solo per motivi campanilistici e che forse non hanno ragione di esistere nel contesto europeo, in cui c'è una competizione territoriale anche in tema di ricerca e di innovazione. Il completamento dell'unione monetaria è un problema, perché dobbiamo valutare la situazione attuale dell'euro e il contenuto dei Trattati europei. Dobbiamo capire che il Trattato di Maastricht è stato scritto in un'altra era per quanto riguarda la situazione economica. Da qualche anno tutto è cambiato, quindi l'euro attuale deve essere rivisto e reso più democratico. Allo stesso modo, lei citava il ruolo dei Parlamenti nazionali, fondamentale e importantissimo, e il ruolo del Parlamento europeo, come unica istituzione realmente democratica, eletta direttamente dai cittadini. Occorre, quindi, passare a una sorta di Lisbona 2, superando un trattato che, seppur recente, palesa comunque molti limiti. Si è parlato, poi, della situazione drammatica di Lampedusa e delle politiche dell'immigrazione. La politica dell'immigrazione è contenuta nella proposta di risoluzione n. 4, a prima firma del senatore Calderoli, in cui si chiede sostanzialmente di dire che l'Unione europea deve seguire un concetto fondamentale: si viene in Europa se si ha un posto di lavoro e un'abitazione, ossia se si ha la possibilità di vivere dignitosamente. La proposta di risoluzione n. 4 prevede sostanzialmente che, oltre a quanto deve essere fatto per quanto riguarda i rifugiati, è necessario controllare l'immigrazione, non subirla. Si tratta di concetti che dovrebbero essere condivisi da tutti, eppure vedo che si fa fatica e, allora, accadono queste tragedie che mi auguro che con Frontex o con l'operazione Mare nostrum possano essere per lo meno limitate (temo che non possano essere evitate completamente). L'impegno ci deve essere. Mi fa piacere che oggi ci sia una consapevolezza diffusa a livello europeo sul fatto che le nostre sono frontiere europee. Per tanti anni lo si diceva, quando c'era il passato Governo, e si veniva derisi, perché il concetto non passava. Oggi c'è una sensibilità diversa, però servono sempre i morti per arrivare a questa sensibilità. Ma non vorrei che la sensibilità e i drammi facciano passare in secondo piano la necessità di mantenere una politica rigida per quanto riguarda l'immigrazione, i controlli sui clandestini e tutto ciò che ne può derivare anche in termini di sicurezza per il nostro Paese. Come dicevo prima, siamo in un'altra era economica, non ci sono più posti di lavoro per tutti. Credo che il Governo debba fare delle scelte e debba privilegiare in primis i nostri concittadini, cercando di occupare il massimo numero possibile di persone, facendo scelte che abbiano una priorità e, quindi, guardando direttamente alle esigenze della nostra gente, di coloro che finora hanno tirato la carretta in questo Paese e che - ahimè - si trovano in difficoltà. Signor presidente Letta, mi auguro che il Consiglio europeo non sia una riunione tra aruspici, come diceva Catone, in cui, poi, magari vi mettereste a ridere. Non è utilizzando quel tipo di strategia, quel metodo di lavoro che, come diceva il filosofo Manin Taccola, si possono realizzare risultati importanti per il nostro Paese. La nostra gente, infatti, vuole scelte concrete, vuole politiche che siano fruttuose, vuole che la nostra classe politica abbia un atteggiamento pragmatico; vuole, sostanzialmente, il contrario di quello che lei ha proposto dando un parere favorevole alla proposta di risoluzione della maggioranza. È per questo che noi non voteremo la proposta della maggioranza e voteremo tranquillamente e convintamente le nostre proposte di risoluzione, nn. 1 e 4.
2013-10-22	M5S	BotticiLaura	Signora Presidente, signor Presidente del Consiglio, prendiamo atto di come il Governo sia riuscito a far inserire nell'ordine dei lavori l'annosa questione dell'immigrazione, e vogliamo sperare che questo sia accaduto per senso di responsabilità politico-istituzionale, applicando e facendo applicare il diritto e non solo per sostenere la pietas o per assoggettarsi ad un altro Capo dello Stato, quello del Vaticano
2013-10-22	PD	ChitiVannino	L'ultima considerazione riguarda il tema dell'immigrazione. Già il collega Manconi ha detto che la tragedia del 3 ottobre e l'iniziativa del nostro Governo hanno posto tale tema all'attenzione delle istituzioni europee. Bisogna dunque riuscire a venirne fuori con alcuni risultati. Su questo tema è stata decisa la creazione di una task force congiunta per pattugliare le coste dei Paesi che si affacciano sul Mediterraneo e sono state proposte l'istituzione di corridoi umanitari e la revisione delle regole comuni sull'asilo, rivedendo anche i criteri di accoglimento e di distribuzione dei rifugiati. Sono contento che il Presidente del Consiglio l'abbia accolta, perché a me pare che l'Italia debba provare ad insistere sulla proposta che ha fatto di nuovo in questa sede il senatore Manconi, affinché la richiesta di protezione possa essere avanzata dalle persone che sono in fuga da disastri, guerre e distruzione già nei Paesi di origine o di transito e che qui possa intervenire una valutazione dell'Unione europea, con le sue rappresentanze, così da ridurre gli spazi ai mercanti di morte che preparano nuove tragedie. Non sarei però sincero se non lo dicessi: ho sentito toni diversi, ma per il Partito Democratico è invece un punto fondamentale che l'Italia, per essere credibile, debba anche apportare dei cambiamenti al suo ordinamento. Sì, io credo che si debba cancellare il reato di immigrazione clandestina
2013-10-22	PD	ChitiVannino	Signora Presidente, il Gruppo del Partito Democratico condivide i contenuti della relazione del Presidente del Consiglio e, ovviamente, la proposta di risoluzione di maggioranza. È stato notato - ed è vero - che i temi all'ordine del giorno di questo Consiglio europeo, che pure rivestono grande importanza, sono molti e sono certo diversi ed eterogenei: dal mercato digitale all'unione bancaria, dalle misure che rafforzano il coordinamento sullo sviluppo e l'occupazione al tema dell'immigrazione, che noi abbiamo insistito per inserire. Tuttavia, credo che vi sia un filo comune che lega tutti questi aspetti e che dobbiamo politicamente sottolineare e far emergere: il filo comune secondo me è che si è voltato pagina rispetto alla stagione di un'Unione europea che viveva solo di austerità, un'austerità senza sviluppo, e che si stanno rafforzando - questo almeno è il nostro auspicio, perché si rafforzino ancora di più - vincoli di condivisione e di solidarietà tra i Paesi dell'Unione europea sulle grandi problematiche. Ecco alcuni di questi punti: il completamento del mercato unico digitale e dello spazio europeo della ricerca è necessario da raggiungere nei prossimi due anni. È condiviso il dato delle grandi potenzialità di questi settori in termini di sviluppo e di occupazione. Sappiamo - lo diciamo tante volte - che la sfida globale si gioca sul piano dell'innovazione e che dobbiamo puntare con convinzione sugli investimenti in ricerca e tecnologia. Tuttavia, in molti Paesi membri dell'Unione la spesa pubblica destinata all'innovazione e alla ricerca è in calo, anche a causa delle ristrettezze che erano state imposte al bilancio dalle manovre di consolidamento fiscale (nel 2013 è stata lo 0,72 per cento del PIL europeo). Ancora prima di questo, vi è un altro aspetto negativo non meno grave che chiama in causa il modo di intendere l'integrazione europea: programmi nazionali diversi, fondati su criteri diversi, sono una arretratezza da superare. Il collega Guerrieri Paleotti ha posto, secondo me con competenza e grande efficacia, il tema che noi poniamo all'attenzione del Governo per questo Consiglio europeo: il Governo italiano deve sostenere il completamento del mercato unico digitale e in questo senso è necessario giungere alla rapida approvazione del pacchetto legislativo proposto dalla Commissione europea già nei prossimi mesi, e non rinviarlo alla prossima legislatura. Il Consiglio europeo - ed è il secondo tema che voglio sottolineare - è chiamato anche a valutare i progressi dell'unione economica e monetaria. Voglio intanto dire - è giusto anche rivendicarlo, non è sentimento nazionalistico - che nell'azione di contrasto alle tensioni finanziarie un ruolo di particolare rilievo è stato ricoperto dalla Banca centrale europea presieduta da Draghi: questi interventi hanno contribuito ad eliminare le asimmetrie che impedivano alla politica monetaria di esercitare una corretta influenza sulle economie dei Paesi caratterizzati da squilibri economici e finanziari. Com'è stato ricordato, e come noi dobbiamo sapere anche quando discuteremo di legge di stabilità, le condizioni finanziarie nell'area euro sono oggi meno critiche rispetto alla fine del 2011, ma il raggiungimento di un equilibrio stabile è ancora lontano; continua a mancare un meccanismo di riduzione delle divergenze nelle strutture economiche; gli squilibri del ciclo economico privilegiano alcuni Paesi a danno di altri, ragion per cui è necessario affrontarli con uno sforzo comune. Mi rivolgo ai due Ministri presenti per porre una questione che non è contenuta nella proposta di risoluzione che abbiamo presentato, ma è un tema importante. Nell'autunno 2012 è stata avanzata dal presidente Van Rompuy la proposta di un bilancio federale dell'area euro (quella che si chiama fiscal capacity ). Questa proposta è stata fatta propria anche dalla Commissione: si tratta di un strumento indispensabile per varare le riforme strutturali con politiche di coesione e di solidarietà sociale. Ma questa decisione è sospesa. Io credo debba diventare una delle priorità del semestre della Presidenza italiana, e sottopongo tale questione al Governo del nostro Paese.
2013-10-22	PD	ManconiLuigi	In questi giorni, insieme al sindaco di Lampedusa Giusi Nicolini abbiamo elaborato la prima bozza di un piano, un progetto ancora al suo stato iniziale, che vogliamo venga discusso, approfondito, sottoposto alla discussione pubblica, che ieri abbiamo presentato al Capo dello Stato, che ha mostrato grande interesse e che oggi lei, signor Presidente del Consiglio, ha avuto la bontà di richiamare. Ebbene, quel piano contiene un dispositivo semplicissimo, almeno sulla carta, arduo certo da realizzare, ma che costituisce a nostro avviso un'ipotesi seria, che può modificare radicalmente una politica dell'immigrazione che lei ha definito gravemente inadeguata.
2013-11-28	LN	BellotRaffaela	Siamo dunque a chiedere al Governo di promuovere una politica a sostegno della famiglia, quale nucleo fondamentale della società, nel riconoscimento del ruolo primario che riveste nell'educazione e nella crescita dei bambini e dei giovani adolescenti; di non farsi promotore di iniziative volte a diffondere posizioni ideologiche che scardinano i riferimenti valoriali che appartengono, da sempre, alla tradizione culturale, sociale e religiosa del nostro Paese; di promuovere iniziative volte a contrastare il fenomeno dell'immigrazione clandestina e a contrastare le associazioni criminali straniere che traggono profitto dalla tratta delle persone; di promuovere, anche attraverso iniziative legislative, misure effettive di contrasto al fenomeno dell'accattonaggio minorile; di adottare iniziative utili al sostegno delle scuole di ogni ordine e grado; di promuovere nuove politiche volte a disincentivare l'abbandono scolastico; di promuovere nelle scuole specifici corsi per l'alfabetizzazione linguistica al fine di elevare il livello di integrazione dei bambini stranieri; di realizzare un'indagine conoscitiva che quantifichi puntualmente l'effettiva domanda di servizi di asili nido; di promuovere l'incremento delle risorse destinate al Fondo nazionale delle politiche sociali verificandone, inoltre, l'equa ripartizione, garantendo che in tutte le città italiane vi sia la medesima accessibilità ai servizi; di porre in essere iniziative, anche di natura normativa, finalizzate ad istituire il tribunale della famiglia.
2013-11-28	LN	StefaniErika	È necessaria una considerazione ulteriore. Questa discussione dovrebbe costituire uno spunto per riflettere sul modo in cui limitare le condizioni in cui il fenomeno dello sfruttamento minorile avviene più facilmente. È per questo che dovrebbero essere messe in atto iniziative volte a valutare le problematiche connesse al problema dell'immigrazione, soprattutto di quella clandestina: i minori, sradicati dal proprio ambiente naturale, in condizioni di povertà, diventano facilmente preda di situazioni di violazione dei diritti fondamentali, dallo sfruttamento del lavoro minorile all'accattonaggio, dallo sfruttamento sessuale all'utilizzo a fini di microcriminalità.
2013-12-03	PD	MartiniClaudio	Infine, Prato non è solo capannoni dove scoppiano le tensioni sociali, ma città dove si studia e si approfondiscono anche questi problemi. A Prato ha sede un'università australiana, la «Monash University», che negli ultimi anni ha prodotto studi e ricerche di valore assoluto sulle questioni dell'immigrazione e dell'integrazione. Sono risorse che, assieme all'impegno della politica, dobbiamo saper usare dopo una simile tragedia.
2013-12-03	PD	MartiniClaudio	Signor Presidente, il Gruppo del Partito Democratico si associa alle parole da lei espresse in apertura di questa seduta, parole di cordoglio e di partecipazione umana al dolore dei familiari delle vittime. Esprimiamo anche vicinanza all'amministrazione comunale di Prato e a tutte le amministrazioni locali impegnate, perché sono gli amministratori locali quelli più a diretto contatto con i mille problemi che una vicenda di questo tipo evidenzia. Domani pomeriggio parteciperò alla riunione aperta del consiglio comunale della città di Prato; sarà quella l'occasione anche per rinnovare questa vicinanza. Il dolore e lo sgomento devono portare ad un nuovo e più forte impegno comune di tutti noi, fuori da ogni polemica e forzatura, e mi sembra che dal dibattito di stasera emergano condizioni nuove che vanno utilizzate. Le questioni che la vicenda pratese propone sono tante. Riassumo solo per sommi capi quelle per noi più rilevanti. Innanzitutto, urge una nuova politica per l'immigrazione che sia all'altezza dei nuovi tempi e delle nuove questioni. Diciamo apertamente che né il lassismo né il rigorismo hanno funzionato: ci vuole una politica ora intelligente e flessibile, che sappia gestire fenomeni ogni giorno inediti. In secondo luogo, ci vuole un più forte dialogo tra le autorità italiane e quelle cinesi a livello di Governi, ma anche a livello locale; proprio perché, come diceva il senatore Mazzoni prima di me, la comunità cinese sembra impenetrabile, a maggior ragione è necessario un dialogo istituzionale al massimo livello. In terzo luogo, è indispensabile un controllo più severo sul territorio. (Brusìo).
2013-12-10	LN	CandianiStefano	Come potete presentarvi in Europa, facendo credere di aver fatto una manovra economica che sia all'altezza, quando subito dopo rincorrete il tutto con una «manovrina»? C'era bisogno di un correttivo, perché non abbiamo fatto le cose ad hoc, perfette sin dall'inizio? Semplice, perché ormai il sistema prevede che si lavori solo sull'urgenza, solamente sui decreti, impedendo qualsiasi sviluppo e confronto con la società civile. E così fate decreti, presentate norme come quelle contenute nella legge di stabilità, aspettando che poi il panico si impossessi del Paese, vedendo quello che ne deriva e presentando eventuali emendamenti e anche una «manovrina» correttiva. Mi chiedo se questa è serietà. Chiedo a voi se questa è serietà. Questo Governo sa far rispettare gli interessi del Paese, oppure è lo zerbino della Germania? In effetti, ancora una volta, con questa manovra si rispecchiano interessi che non corrispondono a quelli del Paese, ma a quelli di una finanza in cui sono la Germania e l'Europa della Germania a fare la differenza, in cui cioè altri decidono l'agenda dei lavori. Andate dunque in Europa, ma siate veramente credibili e non fate provvedimenti mescolando l'immigrazione con la finanza degli enti pubblici. A questo punto francamente mi sorge un dubbio fondamentale. Come mai avete tolto risorse da fondi importanti come quello a sostegno delle vittime della mafia?
2013-12-10	LN	CandianiStefano	Mi verrebbe da chiedere chi è l'alchimista, il Cagliostro che impasta queste norme, chi continua a presentare una legge con un nome inserendovi anche altri provvedimenti. Deve essere chiaro all'Esecutivo che chi fa queste cose non fa il bene del Governo stesso e del Paese, perché prende in giro i cittadini dicendo loro che l'immigrazione ha la stessa priorità del finanziamento degli enti pubblici, che l'IMU ha la stessa priorità degli ammortizzatori sociali, mentre ciascuno di questi elementi ha necessità di essere trattato per proprio conto.
2013-12-10	LN	CandianiStefano	Questo è il dibattito che viene ad essere mescolato e confuso in Senato. Allora, ci troviamo ad analizzare interventi che riguardano l'immigrazione, trascurando il fatto che, ad esempio, si parla con superficialità della crescita. Mi viene da ridere pensando al ministro Saccomanni che, ancora una volta, ci vuole far credere che il Paese sta uscendo dalla recessione. Chiunque gira sui marciapiedi, per le strade e nelle piazze, chiunque va a verificare che cosa accade in questi giorni nel Paese, si accorge che siamo nella più nera recessione. Con questo provvedimento raffazzonato, che mette insieme una cosa all'altra, non si riesce certamente a fornire risposta a quello che si aspetta il Paese, cioè concretezza.
2013-12-10	LN	ConsiglioNunziante	Il testo prevede alcune disposizioni che hanno la sola finalità di fare rientrare l'Italia nei parametri dettati dall'Unione europea con il contenimento del rapporto deficit -PIL entro il tanto agognato 3 per cento. Signor Presidente, dobbiamo ammettere che su questo il ministro Saccomanni è stato di parola, perché sul finire dello scorso settembre aveva anticipato l'intenzione di correggere il celeberrimo parametro per 0,1 punti percentuali di PIL (il che vale circa 1,6 miliardi). Come sono state trovate le risorse è oggetto della nostra contestazione, e qui - come si suol dire, Presidente - casca l'asino. Le risorse sono state reperite con gli ennesimi tagli agli enti locali, con un restringimento sui vincoli del Patto di stabilità interno dei Comuni e con restrizioni che significano oltre 400 milioni di nuovi limiti di spesa imposti agli enti locali, nonché risorse reperite con le dismissioni. È il periodo giusto, signor Presidente, per dismettere immobili e metterli in vendita! Gli effetti negativi dell'applicazione del Patto di stabilità sono noti a tutti: calo degli investimenti, riduzione della crescita, ingessamento delle amministrazioni locali. Mi chiedo se questa vi sembra un'operazione intelligente, se questa manovrina era una cosa da farsi. Per ridurre il rapporto deficit- PIL stringete ulteriormente i vincoli del Patto di stabilità, che è la causa principale del decremento del PIL con la conseguenza di un peggioramento dello stesso rapporto deficit- PIL. In attesa di capire da qualche vostro luminare il senso di questa lungimirante strategia, segnaliamo che nel provvedimento vengono stanziati 190 milioni per il superamento della gestione emergenziale dell'immigrazione iniziata nel 2011. Allora, poniamo una domanda, la rivolgiamo anche a noi stessi, perché non abbiamo ben capito: è possibile che nello stesso provvedimento vengano analizzati il Patto di stabilità interno e la disposizione in materia d'immigrazione? È una domanda che ci siamo posti, ma la risposta è stata semplice: è la vostra metodologia, quella che vi è più congeniale, visti i precedenti, come la celebre accoppiata tra IMU e occupazione, già in scena su questi banchi in un recente decreto. Questo precedente non presagiva niente di buono. Riuscite a spiegarci cosa c'entra la finanza locale, devastata tra l'altro dalle vostre imposte shock, con il fondo sugli immigrati? Questa è una domanda a cui non si è riusciti a dare una risposta. Signori colleghi, il presidente di Confindustria Squinzi ha lanciato un ennesimo grido che non è neanche più di allarme, ma è un grido di puro e limpido dolore. Denuncia il rischio di desertificazione industriale, gli enormi problemi ambientali e la drammatica situazione dei beni culturali. Da questi banchi ne era già uscita una grande polemica, per quanto riguarda la questione dei soldi che venivano dati a Pompei. Un grido che più volte abbiamo lanciato anche noi, come Gruppo Lega Nord e Autonomie. Signor Presidente, diamo agli imprenditori la possibilità di recitare sul palcoscenico dell'economia quel ruolo di attori protagonisti che li ha sempre contraddistinti negli anni trascorsi; un protagonismo che potranno svolgere appieno solo se saremo in grado di porli nelle migliori condizioni per operare sui mercati nazionali ed internazionali. Questo sarà possibile, chiaramente, se daremo loro strumenti semplici, regole certe, poca burocrazia ed energia a costi sempre più contenuti. Altro grandissimo problema sono le banche. Tra l'altro, si legge sui giornali di questi giorni che i soldi ci sono, li hanno, la liquidità c'è, ma che sarebbero addirittura i privati e le aziende a non farne richiesta. Se questo fosse vero, signor Presidente, sarebbe veramente la morte dell'economia, della libera imprenditoria, del commercio e dell'artigianato; insomma, signor Presidente, di tutto quel tessuto economico che riguarda le piccole e medie imprese, soprattutto quelle a conduzione familiare, che hanno messo questo Paese in condizione di uscire brillantemente da quarant'anni di guerra. C'è poi questa Europa, signor Presidente: 27 Paesi che si incontrano e a volte si scontrano, con interessi diversi, obiettivi diversi, prerogative e peculiarità diverse. L'unica cosa che hanno in comune è un euro che, da quanto ho capito, non è che vada bene poi a tutti. Questa è l'Europa che impone rigore e chiede stabilità. Questa è l'Europa che, con il suo vice presidente Olli Rehn, bada più ai punti decimali che alla gestione dell'economia reale dei vari Paesi. Signor Presidente, mi permetto di ricordare al Vice Presidente della Commissione europea e Commissario per gli affari economici e monetari che «per un punto Martin perse la cappa» per uno 0,1 per cento di PIL si sta ulteriormente strangolando un Paese che ha mille difficoltà. Torniamo però alla questione del fondo di 190 milioni. Di questo fondo nulla o poco si sa: a chi verranno erogati questi soldi, per quali attività e con quali obiettivi? Quali verifiche ci saranno, e chi saranno i soggetti che controlleranno l'effettivo utilizzo dei fondi? Senza considerare che, su 190 milioni, ben 95 (cioè il 50 per cento) costituiranno oneri per il personale; ma non è dato sapere con quale contratto il personale verrà assunto, come sarà scelto, per quanto tempo, e probabilmente neanche per fare cosa. Mentre voi trovate soldi per gli immigrati, il Paese affonda, tra aziende che chiudono e giovani che senza lavoro scappano all'estero. Visto allora che il Governo italiano dà i soldi ai non cittadini italiani che arrivano in questo Paese, ci auguriamo che anche gli altri Stati facciano altrettanto, quando i nostri vanno all'estero per cercare lavoro. Questa è una vostra disposizione, che noi non accettiamo e cui siamo assolutamente contrari, anche perché, come voi ben sapete, è assolutamente inutile. Una volta finite le risorse del fondo, cosa succederà? La chicca però, signor Presidente, stando alla relazione tecnica allegata al testo, è che parte di questo fondo verrà coperta finanziariamente con una riduzione delle risorse a favore delle vittime dei reati mafiosi. Una chicca, signor Presidente, una grande manifestazione di rispetto nei confronti delle famiglie colpite da delitti di mafia. Signor Presidente, a me pare che questo Governo si stia comportando come il piccolo di statura Zaccheo nel Vangelo secondo Luca. Sembra quasi, signor Presidente, che siate saliti anche voi sul sicomoro, per veder arrivare la ripresa, la luce, quella agognata luce in fondo al tunnel, come degli illusi fatalisti. Ma con questi atteggiamenti, signor Presidente, il Nord vi sta dicendo: «Scendi, io proprio da te stavo venendo, smetti di essere birichino, ridai il maltolto a quelli cui lo hai sottratto e ti salverai». E il Nord vi sarà molto grato, signor Presidente.
2013-12-10	PD	DelBarbaMauro	Signor Presidente, onorevoli colleghi, signori del Governo, il decreto-legge sulla cui conversione ci accingiamo convintamente a votare, ci consente di migliorare i conti pubblici per centrare l'obiettivo che, con tenacia e determinazione, abbiamo perseguito con ogni singolo provvedimento che impattasse sui conti come sull'economia reale, ovvero di rientrare nel rapporto tra deficit e PIL del 3 per cento, intervenendo sullo sforamento di 0,1 punti percentuali che, allo stato, ci porterebbe fuori dai parametri del Patto di stabilità e crescita. È noto come l'andamento dei conti pubblici rifletta, per l'annualità 2013, lo stato generale dell'economia e sia in questo momento da correggere non per un aumento indiscriminato della spesa, bensì per il protrarsi della recessione che porta a continue diminuzioni e ritocchi del denominatore di questo rapporto, ovvero della ricchezza nazionale. Ci si obietterà, con ragioni ben fondate sul piano generale, che proprio in momenti di crisi e recessione l'intervento dello Stato attraverso la spesa pubblica, soprattutto gli investimenti produttivi, costituisca il necessario supporto anticiclico di cui il sistema nel suo complesso potrebbe necessitare. Ma, colleghi, vi chiedo di uscire da questa visione di contrapposizione un po' semplicistica e fare esercizio di realismo, nonché di adesione alla storia recente e così drammatica del nostro agire politico. In questo 2013, così terribile per le nostre imprese, per le famiglie e gli stessi enti locali (che ancora una volta debbono sopportare sacrifici, vedendosi limitati nella propria capacità d'azione e supporto sussidiario alle esigenze dei territori), nel culmine di questa curva così terribile, noi c'entriamo nuovamente un importante obiettivo, caparbiamente cercato per nostra scelta interna e analogamente voluto per rispettare gli accordi europei e preparare un 2014 in cui si possa, da protagonisti, proporre e far valere il nostro punto di vista sull'Europa e nel merito delle politiche economiche attuate dalla stessa. Con questo provvedimento andiamo a rivedere i conti pubblici per 1,6 miliardi, un ammontare complessivo non troppo rilevante ma significativo in questo momento, ripartendo l'intervento prevalentemente sullo Stato centrale e, per quota parte, sugli enti locali, con un inasprimento del Patto di stabilità nella misura di 540 milioni di euro. Al riguardo, va subito rimarcato che gli effetti di questa misura (potenzialmente molto negativi per gli enti locali e l'economia stessa, quotidianamente ripresi dalle cronache che pongono giustamente in evidenza le disponibilità economiche degli enti per la spesa e l'impossibilità di effettuarla a causa dei limiti del patto) sono neutralizzati parzialmente dalla legge di stabilità, approvata qualche settimana fa da questo ramo del Parlamento e ora in discussione alla Camera, che amplia gli spazi finanziari per il 2014 sul Patto di stabilità interno e dei cui benefìci positivi abbiamo già discusso, almeno nelle riunioni fiume della Commissione bilancio che hanno accompagnato il provvedimento. Possiamo allora dire che, seppure nel mezzo di una vera e propria tempesta perfetta - così come definita da molti organi di stampa - oggi centriamo l'obiettivo, riuscendo ad accompagnare ad una spesa pubblica (che negli ultimi decenni ha trasformato il suo carattere positivo in pericolosa tendenza alla crescita fuori controllo), avendo peraltro smesso di deteriorarla nella sua qualità operando tagli lineari indiscriminati, l'introduzione di condizioni di stabilità che consentano di intervenire in maniera mirata e virtuosa a partire dal 2014, come previsto. Ci siamo riusciti con tutti i limiti che le situazioni di emergenza protratta comportano, avendo l'accortezza e la sensibilità di disseminare in ogni intervento delle misure, magari insufficienti ma significative, che segnassero la rotta, indicassero per il futuro delle scelte virtuose e fornissero fin da subito risorse, sebbene nella misura di cui oggi è possibile disporre. Può essere letto in questa direzione l'incentivo alle unioni dei Comuni, contenuto in questa manovra e soprattutto l'intervento di 120 milioni sul Fondo di solidarietà comunale. Infine, con questo provvedimento rispettiamo un parametro, perché per il nostro Paese è indispensabile rimanere pienamente liberi e credibili nelle nostre scelte ed assumere maggiore autorevolezza all'interno di un'Europa che ci appare in difficoltà, ma a cui abbiamo creduto, di cui siamo fondatori e che, con la nostra ritrovata forte voce, potrà affrontare finalmente alcuni nodi decisivi per il rafforzamento dei legami economici e politici che possono assicurarci la solidità di cui ha bisogno la ripresa italiana nel prossimo anno. «Noi rispettiamo i patti, siamo gente seria e abbiamo delle proposte che dovete ascoltare, per il nostro bene, per il futuro dell'Europa»: è questo che stiamo dicendo al cancelliere tedesco, al Presidente francese, agli Stati membri, alla Commissione europea, alle popolazioni di questo straordinario continente; noi ci siamo ed abbiamo il nostro contributo da dare, che vogliamo sia ascoltato. In modo significativo, il provvedimento si apre destinando risorse per interventi sull'immigrazione, anche a seguito dei gravi fatti di inizio ottobre accaduti nel nostro mare. Mi consenta il collega senatore Candiani, con tutta la stima e il rispetto che gli porto, di sottolineare che forse il riferimento alle primarie del PD, proprio in un provvedimento che mette a disposizione una quantità importante di soldi a seguito di quei fatti gravi, è abbastanza fuori luogo. In particolare, l'articolo 1 incrementa il fondo per l'accoglienza dei minori stranieri non accompagnati per l'anno 2013 e istituisce un fondo di immigrazione da ripartire, secondo le modifiche apportate dalla Camera, tenendo conto anche delle esigenze di accoglienza delle donne immigrate in stato di gravidanza e di quelle dei Comuni maggiormente esposti all'afflusso di stranieri. Con questo atto, in termini di conti pubblici, concludiamo il 2013, anno orribile, lo ripetiamo. Lo chiudiamo recependo il calo del PIL e mostrando di saper adeguare la spesa pubblica, ma soprattutto avendo in precedenza e durante tutta l'annualità gettato le premesse perché ciò potesse avvenire senza traumi funesti. All'interno di un crollo della produttività abbiamo liberato risorse che la pubblica amministrazione tratteneva indebitamente con il provvedimento sblocca debiti e siamo intervenuti su molteplici aspetti della vita pubblica, spesso facendo dimagrire l'apparato centrale. Abbiamo gettato le premesse per una repentina revisione della spesa, cui ci accingiamo con l'imminente lavoro del commissario per la spending review, e nel contempo possiamo parlare di riduzione del cuneo fiscale all'interno della legge di stabilità e crescita, ora in discussione alla Camera. Abbiamo trovato il coraggio e la dignità di mettere più soldi sulla cultura, l'università e il nostro futuro. Terminiamo oggi, idealmente, un'annualità, o forse meglio un quasi triennio, in cui come Paese abbiamo smesso di raccontarci delle favole, il cui costo era poi sistematicamente da scaricare sul futuro. Oggi ci siamo assunti delle responsabilità. Vengo alla conclusione, signor Presidente. L'economia reale, i disoccupati, le imprese che chiudono o contraggono gli utili ci dicono quello che ben sappiamo: che tutto ciò ancora non basta, che al contrario tocchiamo il punto più basso, che i conti in ordine da soli non si traducono subito in benessere e crescita. Ben siamo consapevoli che questi interventi servono a mitigare una situazione e - lo crediamo con tutta la nostra convinzione - stiamo correggendo andamenti che peggiorerebbero ulteriormente la situazione, superando pericolosi punti di non ritorno. Dentro questi numeri - e concludo - non è presente solo l'arido aggiustamento della Ragioneria dello Stato sui conti pubblici, per rispettare dei freddi parametri: ci stanno le ragioni di tutte le scelte che hanno condotto fin qua e, soprattutto, le speranze e le precise volontà di ripresa che fondiamo nel 2014, potendo contare - questo sì, ora! - sulla virtuosità delle nostre scelte e sulla volontà dello Stato di farsi anche piccolo, quando occorre, se questo va letto come attenzione ai bisogni dei cittadini.
2013-12-11	LN	ComaroliSilvanaAndreina	Si tolgono poi risorse al Fondo rimpatri. Anche in questo caso il Governo ci vuole dire qual è la sua politica in tema di immigrazione? A parole dice che bisogna agire in un determinato modo, ma poi nei fatti cosa fa? Applica una politica di immigrazione della serie: «Venite tutti nel nostro Paese. Non c'è problema. Non sarete più rimpatriati. State da noi perché c'è lavoro. Venite, venite, immigrati!».
2013-12-11	LN	ComaroliSilvanaAndreina	Tutto questo costituisce la prova dell'ipocrisia con la quale il Governo e, in particolare, la sua componente di sinistra affrontano le questioni degli enti locali. Sul territorio e sui mezzi di stampa si proclamano vicini agli amministratori locali, condannano il Patto di stabilità e i tagli di bilancio, ma al momento di approvare in quest'Aula questo decreto, che invece li penalizza, che cosa fanno? Sostengono che non esiste alcun problema, votano tranquillamente e chi se ne frega degli enti locali! Un'altra norma assurda è quella relativa all'immigrazione. A parte il fatto di creare dal nulla un fondo di 190 milioni per il 2013, per far fronte al particolare ed eccezionale afflusso di stranieri nel nostro Paese, anche su tale tema si evince il pressapochismo del Governo. Di questo fondo, infatti, non si sa assolutamente nulla: a parte il fatto che vanno al Ministero dell'interno, non si sa a chi andranno questi soldi, non si sa per quale attività e con quali obiettivi. Si sa solo che 95 milioni serviranno a pagare degli stipendi, ma non si sa quali e per quale inquadramento. Tra l'altro, mi domando: in due mesi e mezzo si spendono 95 milioni in stipendi? Il fatto più scandaloso e vergognoso è che, per coprire detto fondo, si usano i fondi messi a disposizione delle vittime della mafia e dell'usura. A mio modo di vedere, questo è inconcepibile, e lo è perché non ha alcun senso. In quest'Aula molti si fanno carico del dramma delle vittime della mafia e dell'usura, ma solo a parole. In quest'Aula siamo ad esse vicini, ma poi nei fatti che cosa facciamo? Togliamo loro i fondi. Questo non ha alcun senso, colleghi, perché queste persone saranno vittime per due volte: prima della mafia e poi di questo Governo.
2013-12-11	PD	SantiniGiorgio	C'è stato il momento delle lacrime e del cordoglio, ma c'è stato anche il momento delle iniziative concrete, che oggi, approvando questo decreto, diventano strutturali con le risorse per l'accoglienza dei minori stranieri non accompagnati, con un fondo per l'immigrazione da destinare alle donne immigrate in gravidanza. Ecco di cosa stiamo parlando. È un disegno umanitario e civile su cui siamo tutti impegnati e su cui dobbiamo continuare ad impegnarci al di là della polemica politica.
2013-12-11	LN	BitonciMassimo	E basta con gli annunci dannosi: nel 2013, fino ad oggi, sono 42.000 gli sbarchi; tutto questo grazie agli annunci buonisti e dannosi sulla cancellazione del reato di immigrazione clandestina e sullo ius soli. Basta con le amnistie, gli indulti e gli svuota carceri! Ministro Cancellieri: i carcerati non hanno bisogno di imparare a tirare a segno o a dare di boxe; lo sanno già fare meglio di tutti noi.
2013-12-23	LN	CrosioJonny	Credo tuttavia che la cosa peggiore cui stiamo assistendo in queste settimane, dopo le belle parole pronunciate il 2 ottobre dal presidente del Consiglio Letta quando si riempiva la bocca dicendo che sarebbe andato in Europa (magari accompagnato dal ministro Kyenge e dal Ministro degli esteri che prima c'era e ora non c'è più), è il fallimento sulla linea europea. Questa ostentata autorevolezza non c'è: non c'è nessuna autorevolezza! Avete fallito su ogni linea! Sull'immigrazione abbiamo dato dei consigli alla ministra Kyenge, la quale non ha voluto ascoltarci. Abbiamo dato in maniera giudiziosa e seria dei consigli al Ministro su ciò che a nostro giudizio doveva fare, senza demagogia o senza uscire dal seminato, ma sta facendo esattamente il contrario. È un fallimento su tutta la linea, e non per niente buona parte del PD la sta scaricando. Mi dispiace per lei, ma è un fallimento su tutta la linea. Tra l'altro, il primo ministro Letta aveva detto che sul patto di stabilità avremmo fatto qualcosa. Sì: aria fritta anche in questo caso. In Europa ci danno il compitino, e come camerieri torniamo a casa. Abbiamo preso gli ordini e non facciamo assolutamente nulla.
