2013-03-21	LN	DivinaSergio	Pietro Mennea è forse uno dei più grandi esponenti dell'atletica italiana; sono inoltre rari atleti non di colore che sono riusciti ad eccellere nelle prestazioni della velocità nell'atletica e nello sprint. Mennea ha ottenuto un record mondiale nel 1979 che è durato quasi vent'anni, e vent'anni nell'atletica e nella velocità sono un'era geologica. Questo ci dà la dimensione della grandezza di questo atleta. Egli ha avuto un grande prestigio e una grande carriera sportiva, ma ha avuto anche una brillante carriera civile: ha ottenuto ben due lauree, è divenuto avvocato ed è stato anche un nostro collega in qualità di parlamentare europeo. Ha fondato la scuola dei velocisti italiani e tra i suoi ragazzi vi sono stati altri campioni come Tilli e Pavoni, con cui ha condiviso momenti di preparazione atletica. Pietro Mennea ha mostrato grande tempra e grande umiltà, accompagnate da una fragilità umana che - però - ne ha aumentato lo spessore, l'umiltà e la condivisione. Il Gruppo della Lega Nord e Autonomie desidera pertanto far arrivare alla famiglia il proprio cordoglio e un ricordo affettuoso.
2013-03-21	M5S	CrimiVitoClaudio	Signor Presidente, il Gruppo parlamentare del Senato del Movimento 5 Stelle esprime il proprio cordoglio per la morte del capo della Polizia Antonio Manganelli. In questa sede vogliamo ricordarlo rendendo onore alla sua onestà intellettuale, in quanto il 26 luglio 2011 intervenne sul nostro blog «www.beppegrillo.it» per rispondere ad una lettera aperta relativa alle inaccettabili violenze accadute alla scuola Diaz di Genova. Vogliamo ricordare Manganelli con le sue stesse parole, espresse in quella occasione, secondo cui è «prioritaria l'esigenza di ripristinare il corretto rapporto tra cittadino e poliziotto, laddove questo risultasse incrinato, per qualsiasi ragione». Il rapporto corretto, diretto e partecipato tra cittadini e Polizia di Stato è alla base della nostra idea di legalità e rispetto delle leggi in uno Stato di diritto e democratico. Così esprimiamo il nostro cordoglio alla famiglia e ricordiamo il compianto Antonio Manganelli.
2013-04-02	PD	SangalliGianCarlo	E mi creda, signor Ministro, non sono tra coloro che pensano che le banche debbano essere castigate. Non lo penso affatto; anzi, penso che le banche che hanno dato il pro soluto, e che quindi si sono impegnate verso il sistema, non debbano per questo atto essere punite in modo particolare rispetto alle altre. Penso che però adesso ci sia un problema di sostegno direttamente alle imprese. La liquidità deve arrivare lì dove viene rispesa e messa in circolo. Forse così si confermerà quella previsione che il Governo fa non solo di un aumento esiguo dei fondamentali di macroeconomia del prodotto interno lordo del 2013, quindi dell'anno corrente, ma di una crescita ben più consistente che questo intervento produrrà nel 2014, magari riagganciandosi ad una ripresa internazionale e ad una nuova crescita generale dei mercati. Il provvedimento in esame era assolutamente necessario. Adesso è fondamentale che il decreto produca al suo interno tutti gli indirizzi necessari affinché i denari vengano spesi e vengano spesi prima quelli messi a disposizione, magari con le modalità che lei stesso, Ministro, ha suggerito: prima il 50 per cento e successivamente il resto. Ma occorre liquidità da subito e immediatamente laddove vi sono queste condizioni, mettendo in tal modo le nostre amministrazioni territoriali in condizione di poter operare con onestà rispetto ai propri interlocutori economici. È vero infatti che hanno il vincolo del Patto di stabilità, ma è pur vero che per far funzionare un Comune, per tenere aperta una scuola o un qualunque servizio pubblico nessun sindaco può non tutelare il benessere dei propri cittadini non intervenendo, perché si creerebbe un degrado economico ancora più grave del degrado sociale che già si inserisce in una situazione di questo tipo.
2013-04-02	PD	TocciWalter	Signor Presidente, due parole per ricordare Ugo Vetere, che è venuto a mancare stanotte. Ugo Vetere è stato un uomo della Repubblica. L'ha servita con onore e con dedizione in tutti gli incarichi istituzionali che ha ricoperto, prima come parlamentare, poi come sindaco di Roma. La riforma dello Stato e i bisogni dei ceti popolari erano i fari della sua azione politica. Cominciò da giovane in quella grande scuola di riforma sociale che fu la CGIL del piano del lavoro di Giuseppe Di Vittorio. Poi dedicò tutte le sue energie alla città di Roma, in modo particolare al miglioramento delle condizioni di vita nella sua immensa periferia. Negli anni settanta fu protagonista del dibattito per l'attuazione delle Regioni e per il trasferimento dei poteri ai Comuni. Fu tra i più autorevoli esponenti del movimento autonomista, come si chiamava allora. Concepiva infatti il decentramento dei poteri ai territori come la chiave di volta della più generale riforma dello Stato. Da sindaco esercitò la funzione, non solo in senso amministrativo, ma come missione di una vita. Il suo ultimo atto spiega l'intera sua opera, quando accorse alla scuola «Ignazio Silone», dov'era stato ucciso il custode e l'intera scolaresca era minacciata da un uomo in grave squilibrio mentale. Ugo l'affrontò da solo, a mani nude, con il sangue freddo del partigiano che era stato da giovane, ma con l'umanità di un sindaco del popolo. Lo convinse a farsi abbracciare, lasciando la pistola. Gli valse la Medaglia d'argento al Valore civile, ma non la vittoria alle elezioni di qualche mese dopo. Oggi, nel tempo della politica mediatica, un evento simile farebbe la fortuna di qualsiasi sindaco, ma per Ugo quello era solo un dovere morale, un compito del «primo cittadino», e finiva lì. Aveva preso il testimone alla guida della giunta da due predecessori eccezionali: l'autorevole Giulio Carlo Argan e l'indimenticabile Luigi Petroselli. Portò avanti i loro progetti con grande efficacia attuativa: la metro B, la Seconda Università di Tor Vergata e soprattutto una messe di infrastrutture e di servizi nella periferia, sempre a fianco delle persone più bisognose, insieme al suo grande amico don Luigi Di Liegro. La sua amministrazione ha realizzato la più grande redistribuzione di risorse a favore dei ceti popolari in tutta la storia della città. Per la mia generazione è stato un maestro di buon governo, di onestà e di passione riformatrice, ma il suo insegnamento va al di là della sua parte politica. Ci permettiamo, quindi, di additare il suo esempio morale e politico ai giovani di diverso orientamento che oggi si avvicinano al servizio delle istituzioni repubblicane.
2013-04-10	PD	PuglisiFrancesca	Signor Presidente, onorevoli senatrici e senatori, è proprio salutando gli studenti e gli insegnanti presenti in tribuna che desidero porre l'attenzione sulla scuola. Negli ultimi cinque anni le scuole hanno accolto 90.990 alunni in più, a cui sarebbero dovuti essere assegnati 9.000 insegnanti in più. A causa dei tagli di cui dall'articolo 64 della legge n. 133 del 2008 e della nessuna inversione di tendenza da parte del Governo tecnico, abbiamo al contrario registrato 81.614 insegnanti e 43.878 addetti al personale ATA in meno. Le conseguenze di questi tagli sono evidenti. Il limite dei 20 alunni per classe in presenza di uno studente con disabilità non è quasi mai rispettato. Non sono altresì rispettate le norme di sicurezza delle aule a causa del sovraffollamento. Non viene poi data risposta in modo adeguato alle famiglie alla domanda di tempo pieno e le liste d'attesa nella scuola dell'infanzia sono tornate a crescere in tutto il Paese, a causa del disimpegno dello Stato e dei tagli ai bilanci degli enti locali. Nel prossimo anno scolastico si avrà una riduzione del 50 per cento dei pensionamenti del personale docente e non docente delle scuole. Sono 3.500 gli insegnanti rimasti impigliati nella riforma Fornero - sono quelli della quota 96 che dovevano maturare i requisiti nel mese di agosto - mentre pende sulla scuola l'articolo votato nella spending review che costringe insegnanti ammalati a transitare in ruoli ATA, licenziando altre 3.500 persone. Attualmente abbiamo graduatorie che contano oltre 180.000 precari, ma 76.000 di questi lavorano ogni anno in organico di fatto, assunti all'inizio dell'anno scolastico e licenziati a giugno. Queste persone possono essere stabilizzate senza aggravio di costi per lo Stato, assicurando soprattutto ai ragazzi con disabilità - si tratta soprattutto di insegnanti di sostegno - la continuità didattica, ossia quella grande parte della qualità della scuola. Per questo, signor Presidente, le chiedo di farsi carico della nostra richiesta rivolta al ministro Profumo di venire a riferire in Aula sulle condizioni degli organici per il regolare avvio del prossimo anno scolastico e soprattutto sulle condizioni di precarietà in cui versa la scuola, con grave problema per la qualità della didattica offerta ai nostri ragazzi. Soprattutto vorrei sapere come intende il Ministro assicurare e rendere davvero esigibile quel diritto dei bambini e delle bambine tra i tre e i sei anni, garantito dalla legge n. 53 del 2003 che definisce la scuola dell'infanzia «scuola».
2013-04-24	PD	PezzopaneStefania	Carissimo Presidente, care senatrici e cari senatori, io sono nata all'Aquila, ci ho vissuto per la gran parte della mia vita e quella notte ero lì. Mia figlia frequentava una scuola che è crollata; se il terremoto si fosse verificato in orario scolastico, avrebbe provocato la morte di 600-700 bambini sotto le macerie.
2013-04-30	M5S	BocchinoFabrizio	Gli strumenti da promuovere per iniziare ad intervenire con decisione sui problemi che affliggono la scuola di Stato sono: certa garantire le risorse pubbliche solo ad essa e non anche alla scuola privata, ciò nel rispetto della Carta costituzionale; assicurare una seria e corretta preparazione degli insegnanti a tutti i livelli di istruzione; implementare un sistema di valutazione basato su criteri condivisi, il cui fine non sia punitivo, ma al contrario sia di stimolo per avviare quelle necessarie manovre correttive laddove siano presenti delle criticità, ed innalzare così il livello generale dell'istruzione pubblica. Di tutto questo non troviamo che solo poche tracce nel documento da lei presentato, signor Presidente.
2013-04-30	M5S	BocchinoFabrizio	La drastica riduzione dei fondi erogati dallo Stato alla scuola pubblica, delle risorse necessarie per garantirle la dignità che merita, lo svilimento della professionalità dei propri operatori, da ultimo con le leggi n. 133 del 2008, n. 169 del 2008 e n. 240 del 2010, ha ulteriormente contribuito a negare autorevolezza e decoro all'istituzione che, nell'idea dei Padri costituenti, doveva essere un'arma di uguaglianza sociale, veicolo di idee e di sviluppo delle persone. La scuola pubblica oggi grida il proprio malessere, ma esso non viene colto e non viene compreso.
2013-04-30	M5S	BocchinoFabrizio	Negli ultimi anni abbiamo assistito ad una progressiva perdita dei valore pedagogico della scuola pubblica, nonché alla sua destrutturazione sotto il profilo organizzativo e di offerta formativa. La scuola non trasmette più l'idea di Stato, di uguaglianza, di unità, di coesione, di amore per il sapere e di necessario rispetto delle istituzioni, quale strumento straordinario di ricchezza sociale e culturale.
2013-04-30	M5S	BocchinoFabrizio	Signor Presidente, presidente Letta, abbiamo esaminato il documento programmatico del suo Governo rispetto al tema dell'istruzione, università, ricerca e cultura. Ebbene, l'idea di scuola a cui dovrebbe pensare il Governo è in sostanza una sintesi che raccorda i valori della scuola di Stato, così come pensata dai Padri costituenti, e l'esigenza di realizzare quelle modifiche di ordine tecnologico che creerebbero le basi di una scuola moderna, profondamente innovata e rinnovata, con la consapevolezza di dover affondare le proprie radici nello Stato sociale.
2013-04-30	M5S	CrimiVitoClaudio	Quale che fosse il Governo, anche in prorogatio, queste misure potevano essere già definite ma, mentre noi indicavamo la luna, i partiti guardavano il dito, distratti a definire gli equilibri di potere, trascurando prerogative e doveri legislativi. Abbiamo dunque coniugato coerenza e realismo, fermezza e dialogo, anche al punto da non escludere la nascita di un Governo, non già nostro di bandiera, ma super partes, «super» per levatura tecnica e reale autonomia dai poteri costituiti, in grado di portare ciò che necessita ora più che mai alla politica e al Paese. Con questo stesso spirito attento e niente affatto preconcetto, valutiamo oggi ciò che è possibile concedere in termini di fiducia, benché il quadro sia - ahinoi - deficitario. Il Paese è involuto sotto lo stillicidio di leggi inique, che hanno aumentato l'impunità, fratturato la coesione, aperto la forbice tra ricchi e poveri, tra economia e finanza, tra diritti e doveri, affievolendo la fiamma pilota della scuola, della ricerca, del tessuto imprenditoriale, della tutela dei beni comuni, delle fasce deboli, e con questi il principio della sovranità del popolo. Di questa sistematica deriva il sistema dei partiti è responsabile come lo sono i Governi uscenti. Con questa consapevolezza, signor Presidente, ci siamo accostati alle consultazioni che, per la prima volta nella storia, i cittadini hanno potuto vedere e valutare dal vivo, e ne siamo orgogliosi. Lei parve convinto del suo ruolo, lo si è visto, quasi che la sua fosse una proposta per noi irrinunciabile. Il suo fervore era pari al nostro disincanto per la parabola, per nulla casuale, che ha portato al suo mandato e per la fisionomia prevedibile del Governo nascente, dettata esplicitamente dal Presidente della Repubblica e dalle esternazioni interessate dei notabili di partito. Per l'ennesima volta avremmo voluto essere smentiti. Per l'ennesima volta si è confermato invece il potere inerziale che sta portando il Paese al declino. Abbiamo visto fallire due Governi, entrambi con larghissime maggioranze, e con logica pervicace si è escluso un Governo, foss'anche di minoranza, innovativo e super partes. Serviva un passo indietro dei partiti, logorati dalle lotte intestine e non un accalcarsi nelle stanze dei bottoni.
2013-04-30	PD	MarcucciAndrea	La cultura deve tornare a essere priorità di Governo. Mi permetta, allora, signor Presidente, di rivolgermi direttamente ai due Ministri che avranno l'onere di avviare il rilancio del nostro Paese in tali settori strategici. Mi riferisco ai signori ministri onorevole Bray e onorevole Carrozza. I numeri sono chiari e drammatici: i dati ci allontanano sempre più dallo spirito e dalla lettera dell'articolo 9 della Costituzione, che sancisce l'impegno della Repubblica nella promozione e nello sviluppo della cultura. In questi anni è parso chiaro a tutti che l'urgenza di mettere in moto una vera e propria rivoluzione nella gestione del nostro immenso patrimonio culturale non è più rinviabile. La priorità da affrontare è quella di aumentare gli investimenti in cultura, per agganciare progressivamente la media europea, anche attraverso la strada degli incentivi fiscali. Serve liberare la cultura, semplificando le procedure che oggi vanificano lo spirito di iniziativa delle istituzioni e dei privati. La metafora del disastro è nota; quel disastro ha una data, il 6 novembre 2010, e un nome noto in tutto il mondo, Pompei: alle ore 6 del mattino crolla l'intera Schola Armaturarum. Quelle immagini fecero il giro del mondo. Pompei, con la sua straordinaria bellezza, le sue incredibili potenzialità e le sue altrettanto incredibili storture rappresenta una cartina di tornasole della nostra credibilità nazionale. Tra i vari nodi da sciogliere con urgenza ai primi posti vi è sicuramente l'esigenza di rimettere mano, salvaguardandone gli aspetti positivi, alla riforma universitaria, anche per garantire finalmente il giusto riconoscimento dei nostri ricercatori, aprendosi all'Europa, senza temere il confronto sui sistemi che oggi ci sembrano notevolmente più avanti. Signor Presidente del Consiglio, voglio anch'io usare lo stesso linguaggio sovversivo della verità che lei ci ha ricordato. Gran parte delle scuole italiane è in pessime condizioni: gli edifici spesso necessitano di interventi radicali di ristrutturazione per garantire l'efficienza energetica e la sicurezza. Abbiamo bisogno di mettere in moto un grande progetto di investimento, dalle fondazioni bancarie, ai privati e, ovviamente, alle istituzioni pubbliche. È questa, sono convinto, la più grande rivoluzione che il Paese attende da voi, anzi, direi da tutti noi. Non riusciremo a cambiare l'Italia se non partendo dalla nostra storia, dalla nostra identità, dalle potenzialità di futuro che la scuola e l'università devono poter esprimere. Ci fu spiegato, non ricordo esattamente da chi, che di cultura non si sarebbe mangiato. Ebbene, signor Presidente, noi di cultura non vogliamo mangiare: vogliamo, in verità, vivere, respirare, crescere.
2013-04-30	PD	ParenteAnnamaria	Se il cuore delle nostre politiche è la realizzazione delle pari opportunità di accesso, allora gli interventi di merito sono la conseguenza: dal colmare il gap sulla banda larga nel Mezzogiorno, ad una scuola pubblica di qualità, al diritto allo studio e alla formazione lungo tutto l'arco di vita, ad un sistema di servizi efficienti, ad una battaglia vera contro il lavoro nero. Servono dunque interventi mirati e di sistema per crescere, ma occorre guardare avanti e spostare il baricentro delle nostre politiche sul Mezzogiorno e nel Mediterraneo, perché da lì potremo essere, come Italia, protagonisti di nuovi equilibri geopolitici in Europa e nel mondo e dare speranza ai nostri giovani.
2013-05-06	PD	RossiGianluca	Questi dati sono sufficienti ad evidenziare come le politiche fiscali e redistributive di questi ultimi anni abbiano accentuato la divaricazione della ricchezza fra i cittadini e provocato un ampliamento del gap fra le diverse aree territoriali del Paese. Nel 2007 il PIL italiano era infatti pari a 1.680 miliardi di euro; cinque anni dopo si è ridotto a 1.567: abbiamo perso quindi 113 miliardi, di cui 72 al Centro-Nord e 41 nel Mezzogiorno. In tale contesto il sistema produttivo si è indebolito a tal punto che tra il 2007 e il 2011 gli occupati nel sistema industriale si sono ridotti del 15,5 per cento nel Mezzogiorno e del 5,5 per cento nel Centro-Nord, dove comunque si evidenziano dati di preoccupante arretramento con ridotta competitività e drammatici riflessi sui livelli occupazionali, come testimoniato dall'utilizzo degli ammortizzatori sociali. Tra il 2000 e il 2011 in Europa si manifesta una tendenza alla convergenza del PIL pro capite : in linea di massima i Paesi che nel 2000 presentavano i livelli più bassi sono quelli in cui è cresciuto di più e viceversa. Nel 2000 il PIL pro capite valutato in base al potere d'acquisto (PPA) dell'Italia era il 18 per cento più alto di quello della media dei Paesi UE a 27. La crescita economica sperimentata dal nostro Paese, la più bassa dell'Unione, ha comportato che nel 2011 l'Italia si sia ritrovata al di sopra della media dei Paesi UE a 27 di appena lo 0,4 per cento. Ciò testimonia l'inefficacia delle politiche di sostegno allo sviluppo che non hanno saputo garantire maggiore occupazione e nuova imprenditorialità, migliore coesione sociale e modernizzazione dell'offerta dei servizi pubblici. Tra i grandi sistemi dell'Eurozona l'Italia è il Paese con le più rilevanti disuguaglianze territoriali. Se si confronta il reddito pro capite delle tre Regioni più ricche e più povere dei grandi Paesi dell'area dell'euro emerge che l'Italia ha il maggior numero di Regioni con meno di 20.000 euro pro capite : (sette rispetto alle sei della Spagna, quattro della Francia e una sola della Germania), con i livelli di reddito del Mezzogiorno inferiori addirittura a quelli della Grecia. Fra i fattori, inoltre, che hanno determinato il ritardo accumulato dal Mezzogiorno nei periodo di crisi che va dal 2007 al 2012 rientra sicuramente il non adeguato utilizzo dei fondi comunitari. Al contrario di ciò che è accaduto in altri Paesi con un marcato dualismo territoriale, in Italia la convergenza tra Sud e Nord non si è mai realmente affermata, prova ne è il fatto che nella prossima programmazione la stima della popolazione sottoposta all'Obiettivo convergenza passerà in Italia dall'11 al 14 per cento del totale, mentre altri Paesi vedranno calare drasticamente tale percentuale: la Germania passerà dal 5,4 allo zero per cento e la Spagna dal 9,1 allo 0,9 per cento. Sebbene il PIL resti un affidabile indice di benessere, è bene ricordare che non tiene conto di aspetti importanti della vita delle persone come la salute, la qualità dell'ambiente, le pari opportunità, i livelli di istruzione e la speranza di vita, tutti fattori (valutati con l'indice dello sviluppo umano, utilizzato dalle Nazioni Unite) che determinano pesanti diseguaglianze tra aree del nostro Paese; tra questi c'è anche l'incapacità del sistema educativo di accompagnare i processi di sviluppo attraverso la formazione di un capitale umano qualificato, rendendo effettivamente virtuoso il percorso scuola-formazione-lavoro. A fronte, infatti, di una spesa pubblica per l'istruzione e la formazione nel Mezzogiorno pari al 6,7 per cento del PIL, contro il 3,1 per cento del Centro-Nord, si riscontra un tasso di abbandono scolastico del 21,2 per cento nel Sud e del non trascurabile 16 per cento del Centro-Nord, con un'altissima incidenza del fenomeno Neet ( not in education, employment or training ). Tutto ciò ci consegna una responsabilità in più di fronte alla nuova programmazione comunitaria 2014-2020. Andranno, infatti, approfondite alcune questioni strategiche, a cominciare dal tema dei programmi regionali plurifondo come strategia integrata di sviluppo del territorio, frutto di un ripensamento delle logiche d'intervento settoriali sia del FESR che del FSE e del maggior coordinamento con il FEASR. Da questo dipenderà il successo della nuova programmazione, sia nell'ottica della semplificazione delle procedure gestionali per ridurre gli oneri, sia in termini di efficacia delle politiche territoriali, nel rispetto del rafforzamento della politica di coesione, come previsto dal Trattato di Lisbona. Gli impegni presi con il DEF, dunque, necessari per uscire quanto prima dalla procedura di disavanzo eccessivo, devono tradursi, diversamente dal passato, in quelle riforme strutturali del sistema italiano necessarie a recuperare quei margini di manovra all'interno dei vincoli europei, indispensabili per dare risposte alle difficili condizioni economiche e sociali in cui versano imprese, famiglie e giovani generazioni.
2013-05-06	PD	SantiniGiorgio	Il DEF presentato dal Governo precedente rappresenta una sorta di bilancio conclusivo di interventi realizzati nel 2011 e nel 2012 per la stabilizzazione dei conti pubblici e soprattutto per riportare il rapporto deficit -PIL al di sotto del 3 per cento. Sotto questo profilo, va riconosciuta l'importanza per il Paese del raggiungimento dell'obiettivo che potrà permettere a brevissimo termine di uscire dalla procedura di infrazione per deficit eccessivo. Questo è sicuramente un risultato significativo, che va assolutamente preservato, anche in considerazione dei gravi costi sociali per poterlo raggiungere per le conseguenze che ha avuto sulla recessione dell'economia, 1'aumento della disoccupazione, la caduta dei redditi, la diffusa sofferenza delle famiglie e, delle imprese e le questioni previdenziali. In questo senso, la risoluzione dovrà certificare la validità del precorso di risanamento, soprattutto in funzione di aprire una fase nuova nella politica economica del nostro Paese, da negoziare in modo attivo e determinato con l'Unione europea, anche per le politiche di sviluppo da realizzare in tutta Europa. Il superamento della procedura per deficit eccessivo permetterà, con maggiori margini di flessibilità, di realizzare interventi per la crescita e per il lavoro. Sotto questo profilo dal DEF non riceviamo indicazioni risolutive, anche perché è sostanzialmente assente il Piano nazionale delle riforme. È necessario, quindi, colmare rapidamente questa lacuna da parte del nuovo Governo, come peraltro già indicato dal discorso programmatico del Presidente del Consiglio in occasione del voto di fiducia e dal Ministro dell'economia nell'audizione presso la Commissione Speciale. Ciò è ancora più necessario in considerazione delle previsioni che altri istituti stanno facendo in questi giorni, le quali risultano più negative rispetto alla crescita del PIL, soprattutto per l'aumento della disoccupazione nel 2013 e nel 2014. L'ISTAT, per esempio, oggi rileva che nel 2014 la disoccupazione supererà il 12 per cento. Il delicato equilibrio da preservare tra gli interventi per la crescita e il controllo dei conti pubblici induce ad essere chiari rispetto alle priorità, vista anche la limitazione delle risorse disponibili. Esse vanno dedicate prioritariamente ad interventi che possano rispondere alla grave emergenza sociale derivante dalla disoccupazione, provvedendo immediatamente al rifinanziamento degli ammortizzatori sociali, ad un piano per l'occupazione giovanile in collegamento con il programma europeo, alla proroga dei contratti temporanei in scadenza nella pubblica amministrazione, ad una soluzione del problema degli esodati. Altri interventi devono essere destinati alla riduzione del peso fiscale sugli investimenti delle imprese e sulle nuove assunzioni per aumentare la produzione, i servizi ed i redditi disponibili. A questo risultato deve concorrere anche una sollecita approvazione del decreto per il pagamento dei debiti della pubblica amministrazione verso le imprese, semplificandone i criteri e aumentandone l'incisività, sollecitando al tempo stesso una maggiore fluidità del credito bancario, tanto più dopo l'abbattimento dei tassi da parte delle BCE. Necessario è anche l'allentamento del Patto di stabilità interno per favorire gli investimenti dei Comuni in materia di sicurezza degli edifici e di risanamento del territorio, che potranno contribuire al rilancio di un settore volano come l'edilizia. Così come indispensabile è un riordino della normativa sulla tassazione della casa e degli immobili. Sul piano fiscale, partendo dalla rimodulazione dell'IMU, vanno privilegiati gli interventi che, riducendo la pressione fiscale sui redditi individuali e famigliari più bassi, possano determinare un maggiore aumento relativo della domanda interna e, quindi, incidere maggiormente sulla crescita. In questo ambito appare decisivo non dare corso all'aumento dell'IVA dal 1° luglio che, se realizzato, comporterebbe ulteriori effetti negativi sui consumi, da tempo in gravissima sofferenza. Infine, vanno indicati nel PNR due riforme importanti: la prima deve consistere in interventi più incisivi ed organici di contrasto all'evasione fiscale, che sappiano recuperare significative risorse da destinare alla riduzione del peso fiscale sui contribuenti, dando rapida attuazione alla delega fiscale già prevista, così come vanno perseguite con più efficacia le diffuse aree di corruzione; la seconda riforma deve comportare il controllo della spesa pubblica (o spending review ), preservando la qualità dei servizi pubblici (scuola, istruzione, innovazione, sanità). Tale obiettivo va realizzato combattendo sprechi ed inefficienze ed attuando con decisione i costi standard e le riforme istituzionali che riducano e accorpino con maggiore efficacia i livelli amministrativi.
2013-05-07	M5S	MontevecchiMichela	Appare chiaro come il nuovo Governo debba mostrare coraggio, facendosi realmente carico dei problemi concreti che opprimono la scuola da troppo tempo: la percentuale ancora alta di giovani che abbandonano il percorso di studi, il precariato, le strategie di connessione tra scuola e mondo del lavoro ancora insufficienti.
2013-05-07	M5S	MontevecchiMichela	Il Movimento 5 Stelle dubita fortemente che questi problemi possano essere risolti con il nuovo soggetto politico rappresentato dal «governissimo» PD-PdL, la cui intenzione di voler formare un Esecutivo su base programmatica rischia di rimanere valida solo sulla carta per quanto concerne la scuola. Analizzando i programmi presentati in campagna elettorale, infatti, si fatica a trovare punti in comune che indicano come praticabile la via di politiche condivise.
2013-05-07	M5S	MontevecchiMichela	Il forte timore è pertanto che anche questa volta si perda l'occasione di centrare l'obiettivo di un serio rinnovamento dell'istruzione e che la risoluzione dei problemi sia ulteriormente posticipata a data da destinarsi o, peggio, sfoci nel solito rattoppo improvvisato che accontenta ora l'uno ora l'altro schieramento politico, ma che scontenta e danneggia gli operatori e i fruitori della scuola.
2013-05-07	M5S	MontevecchiMichela	Infine, per quanto riguarda il test Invalsi occorre rivendicare un'idea di valutazione narrativa e processuale che non veda i percorsi formativi come percorsi lineari su cui o si va avanti o si va indietro, o si viene promossi o bocciati, ma come processi circolari di cui la valutazione descrive, di volta in volta, le lacune e i punti di forza che lo studente o l'istituto scolastico sviluppa. Un'idea di valutazione fortemente in contraddizione con quella semplicistica che i test Invalsi rappresentano; una valutazione basata sulla ricerca, indipendente dal Ministero dell'istruzione, dell'università e della ricerca (MIUR), che sostenga un'idea di scuola pubblica, universalistica e democratica.
2013-05-07	M5S	MontevecchiMichela	Quest'ultimo punto è cruciale. L'esplicitazione dell'idea di scuola alla quale s'intende fare riferimento è premessa ineludibile per la costruzione di un sistema di valutazione nazionale; valutare non può consistere nel formulare graduatorie tra scuole e premiare le migliori; non ha inoltre senso valutare le scuole senza interventi periodici volti, da una parte, a qualificare la professionalità del docente e, dall'altra, ad attivare percorsi di miglioramento dell'apprendimento che, successivamente, in tempi definiti, possano essere valutati.
2013-05-07	M5S	MontevecchiMichela	Signora Presidente, colleghi senatori, constatiamo con rammarico e preoccupazione come nel Documento di economia e finanza non vi sia alcun accenno ai problemi cronici della scuola italiana e come, in linea con i Governi precedenti, ci si ostini a proporre una politica di tagli che ha già portato alla riduzione di 132.000 posti di lavoro tra docenti e personale amministrativo tecnico e ausiliario (ATA).
2013-05-08	PD	TrontiMario	Signor Presidente, onorevoli colleghi, familiari, è per me un onore parlare della personalità di Antonio Maccanico, anche perché ho avuto il piacere di conoscerlo personalmente proprio qui, in quest'Aula, nella XI legislatura, e di averlo collega nei lavori, richiamati, della Commissione bicamerale De Mita-Iotti. Fu una legislatura breve, quindi l'incontro fu abbastanza fugace, però fu quanto mi bastò per cogliere ed apprezzare il garbo della persona e lo spessore della figura. Maccanico aveva qui un ruolo molto particolare, e voglio riportarvi un ricordo preciso di quelle giornate passate con lui. In quella legislatura c'erano in quest'Aula due grandi personalità della cultura politica e giuridica, Norberto Bobbio, senatore a vita, e Gianfranco Miglio, personalità discussa, discutibile, intelligenza contraddittoria, ma grande intelligenza, e ricordo molto vivamente, avendo avuto la fortuna di essere presente, i dialoghi sui massimi sistemi che nelle pause dei lavori di Assemblea si svolgevano tra queste grandi personalità. Il ruolo di Maccanico era quello di mediatore quando si verificavano - e vi assicuro si verificavano spesso - questi "scontri di continenti" tra Bobbio e Miglio. Ed era un grande piacere politico e culturale assistere e partecipare a questi dialoghi. Maccanico non era un totus politicus; come è stato qui ricordato, era un uomo delle istituzioni, prestato alla politica sempre in contingenze critiche e molto peculiari. Quando i problemi si fanno acuti e mancano le soluzioni si fa in genere ricorso a questi uomini, e Maccanico era una di queste riserve della politica e anche dell'intellettualità politica e giuridica italiana. Il senatore Compagna ha ricordato come Maccanico non aveva grilli di democrazia diretta: amava il Parlamento ed era un uomo del Parlamento, che si è formato dentro il Parlamento e ha praticato questa sua presenza in modo costante. Si è detto: grand commis. Non userei questa formula, anche perché qui da noi devo riconoscere l'impraticabilità di questo modello francese che vedo di nuovo comparire tra le tentazioni di riforma istituzionale. I nostri politici non hanno dietro una formazione di scuola come l' École Nationale d'Administration (ENA) o come il Polytechnique parigini. Qui da noi carriera da tecnico e carriera da politico sono separate e le personalità che contano, per alternanza, giuocano l'uno e l'altro ruolo in momenti diversi. Maccanico ha fatto questo in modo egregio. Ha lavorato da tecnico vicino alla Presidenza della Repubblica e alla Presidenza della Camera. È stato ricordato come abbia lasciato la sua impronta sulla Nota aggiuntiva di La Malfa, fondamentale nella storia del nostro Paese. Vorrei altresì ricordare la riforma del 1971dei Regolamenti parlamentari della Camera, di cui Maccanico è stato grande protagonista. Maccanico sta poi da politico in Parlamento e sta da politico nel Governo, fino al ricordato tentativo fallito del 1996. Ed è simbolica la sua scomparsa proprio nel momento in cui questo tentativo, in forme tanto peculiari e diverse, in qualche misura si ripropone. Abbiamo detto grand commis no, ma servitore dello Stato senza dubbio sì. Dovremmo rivalutare questa figura del servitore dello Stato: é una figura un po' obsoleta, oggi di sconosciuta, con una patina simpaticamente ottocentesca di impronta liberale e di formazione crociana, fatta di sobrietà, serietà, competenza, volutamente nascosta nelle pieghe delle istituzioni, che è e non appare mai. Una figura da rivalutare proprio oggi, quando siamo abituati ad avere tutto e sempre sulla scena e, poi, vediamo e constatiamo che dietro la scena di molti personaggi, come sotto il vestito, vi è niente. Le istituzioni sono un corpo molto delicato; vanno maneggiate e accudite con molta cura, altrimenti rischiano di rovinarsi. In questi vent'anni, a furia di riforme istituzionali a pezzettini, a furia di interventi selvaggi sulle leggi elettorali, questo campo istituzionale si è devastato. Vorrei ricordare uno scritto di Maccanico intitolato «Riforme istituzionali: problemi e prospettive»:è una lectio del 1989-1990 che egli fece ai seminari di studio per funzionari aspiranti al lavoro parlamentare, in cui tirò un pò le somme dell'esperienza del Governo De Mita, giudicandolo come il primo Governo di programma. Uno dei punti programmatici fondamentali erano proprio le riforme istituzionali e il rapporto Governo-Parlamento. E lì lui diceva che in Italia c'è stata una stabilità politica e una instabilità governativa. Quello che abbiamo visto dopo è, invece, una instabilità governativa che si accompagna ad una instabilità politica. E questa è la ragione profonda anche della crisi di oggi. Maccanico raccomandava, in quella sua lectio, di impiantare il problema delle riforme istituzionali in senso gradualistico, a piccoli passi: questa è una lezione che dovremmo tenere oggi molto presente. Dicevamo che le istituzioni vanno accuratamente seguite e curate. Maccanico era in fondo un manutentore della macchina statale, un grande manutentore, quelli che conoscono benissimo questa macchina, alla perfezione: sanno come funziona, sanno dove si può trovare un guasto e soprattutto sanno dove mettere le mani nel momento in cui questo guasto va riparato. Ecco, di queste figure oggi avremmo molto bisogno, proprio perché questo Stato-macchina è qualcosa che va alleggerito nella sua costruzione e nella sua struttura e quindi riformato, come oggi abbiamo appunto intenzione di fare. Le istituzioni sono questo tramite intermedio tra cittadini e Stato, tra popolo e Governo; indispensabili quindi, perché attraverso di loro passano e devono passare la decisione e la mediazione; sono come un filtro da tenere pulito. Ecco, Maccanico era quello che teneva sempre pulito questo filtro e quindi faceva passare, o almeno aveva l'intenzione di far passare lì dentro, decisione e mediazione. Ma lì dentro passa anche la politica. Quando le istituzioni perdono questa funzione, viene a mancare il loro prestigio e, quando viene a mancare il loro prestigio, si innesca quel distacco che sta all'origine di questa non più sopportabile - credetemi - crisi dell'idea stessa e della pratica stessa della politica. Non la dovremmo più sopportare!
2013-05-16	PD	MattesiniDonella	Signor Sottosegretario, la ringrazio per la perfetta ricostruzione della vicenda, ma, soprattutto, mi dichiaro soddisfatta dell'impegno del Governo e delle valutazioni che lei ha qui esposto. Ricordo che, come lei giustamente ha detto, le persone coinvolte sono 106, ma le scuole toscane interessate sono 170, vale a dire una su tre. In effetti, tra le attuali reggenze ed i pensionamenti in corso, tante saranno le scuole che nel prossimo anno scolastico, senza questa scelta, si troverebbero in una situazione di grave difficoltà. Credo però che, pur nel rispetto della sentenza del TAR, sia giusto riconoscere, come lei ha detto, l'utilità e la necessità di far ricorso con richiesta di sospensiva. Occorre infatti sicuramente trovare una soluzione che tuteli le aspettative del diritto maturato da chi, vinto il concorso, è stato nominato ed ha svolto per un anno - e sta tuttora svolgendo - il proprio lavoro. Occorre anche, come lei ha avuto modo di dire, riconoscere in maniera molto seria che il lavoro svolto in questi anni nella certezza delle proprie funzioni sia totalmente riconosciuto, al fine di evitare ulteriori problemi nella scuola. Sono quindi d'accordo e apprezzo davvero la scelta compiuta dal Ministero. Occorre sul serio trovare un punto di equilibrio per evitare che il rimedio ad una situazione così complicata si traduca in un grave pregiudizio nei confronti dei candidati che hanno svolto con merito le prove concorsuali, ma, soprattutto, per poter dare certezza di funzionamento amministrativo alle scuole. Mi preme tra l'altro sottolineare come già nella scorsa legislatura una situazione analoga - mi riferisco al concorso per dirigenti scolastici della regione Sicilia - abbia trovato una soluzione idonea a tutelare insieme i diritti maturati e il funzionamento delle scuole.
2013-05-28	PD	FerraraElena	Signora Presidente, onorevoli colleghe e colleghi, la città di Novara e la sua provincia, da cui provengo, sono state profondamente segnate da un tragico evento avvenuto nel mese di gennaio scorso: il suicidio di una ragazza di 14 anni, Carolina Picchio. La notizia è stata ripresa in questi giorni a seguito delle prime espressioni delle indagini che si stanno svolgendo. È un altro caso di ragazza vittima, anche se di un altro tipo di fenomeno. Carolina è stata una mia allieva per tre anni: una ragazza solare e piena di vita da parte della quale nessuno di noi, che la vedevamo tutti i giorni a scuola, si sarebbe mai potuto aspettare un simile gesto. Dalle indagini in corso da parte della magistratura risulta sempre più evidente che Carolina non ce l'ha più fatta a sostenere la vergogna derivante dai ripetuti attacchi di cyberbullismo che subiva sui social network da parte di un gruppo di suoi coetanei che l'avevano presa di mira. Voglio quindi sottolineare come questo fenomeno del bullismo attraverso i mezzi informatici sia nato in questi ultimi anni e venga messo in atto tramite le nuove tecnologie oggi a disposizione - Internet, telefoni e computer - da parte di ragazzi verso altri coetanei. Tale comportamento mira a ferire e a mettere a disagio la vittima percepita come più debole; quindi, spesso la vittima è una ragazza. È evidente come la rivoluzione del sistema mediatico stia dunque incidendo profondamente nella formazione dei bambini e degli adolescenti, trovando impreparate le famiglie e le istituzioni scolastiche, che - anche a causa della scarsa dimestichezza con le nuove tecnologie - non riescono ad affrontare le questioni complesse ed articolate che tale fenomeno trascina nella vita dei più giovani, anzi giovanissimi (anche di nove o dieci anni). L'Europa si è occupata dell'azione di prevenzione del bullismo, considerando negli ultimi anni gli aspetti problematici legati allo sviluppo dei nuovi media : così, già nel 2006, la raccomandazione del Parlamento europeo sulla tutela dei minori e il rispetto della dignità umana nel settore della radiodiffusione e di Internet sollecitava gli Stati membri ad attivare campagne informative sui rischi della Rete. Inoltre, il programma dell'Unione europea per i diritti dei minori evidenzia in questo ambito la necessità di porre particolare attenzione all'uso della Rete da parte dei minori, considerando che, dai rapporti che abbiamo a disposizione, negli ultimi anni l'uso di Internet ha raggiunto l'85 per cento dei ragazzi compresi tra i 14 e i 19 anni. In questa nuova esperienza nell'uso della Rete, i ragazzi raramente sono seguiti da adulti in grado di guidarla ed orientarla in modo positivo: così, il gruppo dei pari, cioè dei coetanei, è l'unico elemento di confronto e di apprendimento, in assenza di una supervisione da parte degli adulti. Ritengo sia arrivato il momento di porre una forte attenzione su questa realtà, perché la prevaricazione sui più deboli attraverso la Rete richiede con urgenza la definizione di azioni educative ad ampio raggio, con il coinvolgimento di tutti i soggetti istituzionali e le forze della società civile.
2013-05-29	M5S	CampanellaFrancesco	Vorranno le altre forze politiche presenti in Parlamento iniziare una collaborazione verso questi obiettivi? Il Movimento 5 Stelle è pronto. Una cosa però riteniamo importante per dare al processo di revisione l'investitura politica che riteniamo necessaria: il pieno coinvolgimento dei nostri concittadini nel processo, che veda nei suoi passi iniziali la diffusione del dibattito costituzionale nel Paese con l'impiego non solo dei mezzi di comunicazione di massa ma anche, e in posizione preminente, il coinvolgimento della scuola pubblica, consapevoli come siamo che ogni correzione della Costituzione avrà effetto su di noi, ma anche e soprattutto sui nostri figli.
2013-05-29	M5S	MorraNicola	Io vengo dalla scuola, come spero tanti altri colleghi, anche di altre formazioni politiche, anche se so che purtroppo negli ultimi dieci anni sono soprattutto avvocati a stare qua dentro: questo è, secondo me, uno dei mali del nostro Paese.
2013-05-29	M5S	MorraNicola	Venendo dalla scuola, come dicevo, ho memoria di tutti i miei ex studenti che, non avendo cognomi importanti, sono stati costretti a fare le valigie. È una responsabilità vostra, ricordatevelo; come scriveva un certo Giorgio Ambrosoli (e non debbo ricordarvi io chi sia stato e da chi sia stato ammazzato): abbiate coscienza dei doveri che dobbiamo avere tutti quanti nei confronti di noi stessi. E forse il primo dovere fondamentale è quello di restituire una speranza ai giovani.
2013-05-29	PD	FerraraElena	Signor Presidente, abbiamo già ricordato questa mattina Franca Rame. Quella di Franca Rame è stata una vita trascorsa tra impegno civile e politico e passione per il teatro. È impossibile ripercorrere tutte le tappe della sua vita: donna di cultura e carisma, che ha saputo conciliare arte e impegno civile. Oltre che attrice e autrice, è stata anche senatrice della XV legislatura, come il presidente Grasso questa mattina ci ha ricordato. Di lei voglio ricordare il grande coraggio che la spinse a rendere pubblico il suo dramma personale, lo stupro subìto nel 1973 da parte di estremisti di destra, che volle condividere con tanti uomini e donne in un suo monologo teatrale. Una donna che quindi ha pagato un caro prezzo e che ha espresso il suo coraggio in tante battaglie svolte per i diritti; una donna che ha vissuto l'incubo del rapimento e la brutalità della violenza negli anni più bui del nostro passato recente. Ma Franca è stata questo e molto altro. Con lei se ne va una delle donne simbolo del mondo della cultura, della politica e del femminismo italiano. Franca Rame ci lascia un'eredità importante; un costante contributo di idee, valori, emozioni, che abbiamo il dovere di consegnare alle nuove generazioni. La sua vita, sempre in prima linea, può confortare e motivare tutte le vittime di pregiudizi oppressioni e violenze. Cordoglio e vicinanza a suo figlio Jacopo e a suo marito, il premio Nobel Dario Fo, sempre assieme nella vita, nell'impegno sociale e nel lavoro. Di Franca Rame ricordo l'entusiasmo e la sensibile vicinanza quando Dario Fo è stato recentemente insignito della cittadinanza onoraria ad Oleggio, un riconoscimento che, in qualità di sindaco della città novarese in cui il maestro visse per un breve periodo della sua infanzia, mi fu naturale attribuirgli come riferimento alla sua importante carriera, ma anche per sensibilizzare il territorio sull'importanza della cultura e del teatro in particolare. Penso che l'amore per il teatro, cui Franca Rame ha dedicato la sua vita, debba essere per noi tutti motivo di riflessione. La grande scuola italiana dello spettacolo e dell'arte in senso lato, infatti, rischia di essere soffocata dalla crisi del settore; un patrimonio di saperi e di tradizioni riconosciuto a livello internazionale che va sostenuto dalla politica e dalle istituzioni. Un impegno che Franca, nata in una famiglia che affondava le sue radici nella tradizione teatrale, ha coltivato con coraggio, intelligenza e grande personalità. Lo dobbiamo anche a lei. Grazie, Franca.
2013-06-05	M5S	MartelliCarlo	Eppure basterebbe fare un semplice calcolo, un semplice rapporto, una frazioncina da scuola elementare, cioè: soldi investiti per creare posti di lavoro fratto posti di lavoro creati. Vengono sempre fuori delle cifre assurde: decine di milioni per creare un posto di lavoro. Allora, basta la semplice aritmetica di base per rendersi conto che potremmo pagare le persone per non fare nulla e risparmieremmo pure delle risorse. Dovremmo superare questo.
2013-06-05	M5S	NugnesPaola	Perché l'Italia non è in grado di operare in regime ordinario? A cosa serve lo stato d'emergenza non determinato da eventi calamitosi eccezionali, se non a derogare alle regole e alle disposizioni che noi stessi stiamo qui a definire? Soprattutto, Presidente, a chi serve? Monti disse una volta che solo in stato di crisi grave le popolazioni sono disposte a cedere parte della loro sovranità nazionale. Questa altro non è che la teoria dello shock economy, la strategia del terrore, l'applicazione delle teorie liberiste di Milton Friedman e della scuola di Chicago. Non importa se lo stato di crisi o di rischio imminente sia determinato da un evento calamitoso, come il terremoto d'Abruzzo (che dopo quattro anni, di emergenziale, ahimè, ha ben poco) o quello più recente dell'Emilia, o da una crisi di rifiuti o da una crisi economica; l'importante è dare l'impressione della non prorogabilità delle soluzioni. Non importa poi se le soluzioni, al contrario, verranno solo annunciate e mai raggiunte per decenni, come appunto in Campania e a Palermo o nella costruzione della ormai mitica Galleria Pavoncelli dell'Acquedotto pugliese, che ripercorre i tempi biblici dell'autostrada Salerno-Reggio Calabria. Non importa se si tratta di eventi eccezionali, come quelli dell'Expo 2015, che avrebbero potuto trovare la loro naturale e giusta collocazione in un'ordinaria gestione di un evento, sì di portata mondiale - chi lo nega e perché non farla? -, ma per i quali non si doveva necessariamente prevedere un regime eccezionale di regole e deroghe, anche sopra soglia, e di gestione straordinaria per realizzare finanche strade, autostrade, linee metropolitane, che di eccezionale, mi sembra, non hanno nulla. Come è noto, la teoria della scuola di Chicago ci insegna che solo ponendo gli individui in uno stato mentale di stress e di imminenza ineluttabile si può perseguire il fine di imporre loro la soluzione prospettata come fosse l'unica possibile, inevitabile, inderogabile, da attuare in fretta, scavalcando regole, limiti e leggi, a danno di molti e a favore di pochi; pochi o nulli i controlli; poche o nulle le regole. Ma scorriamo con ordine il decreto e leggiamo: «(...) in deroga ad eventuali diverse finalizzazioni previste dalla normativa vigente (...)»; e più avanti: «Il commissario può provvedere in deroga alla legislazione vigente a mezzo di ordinanza»; e poi: «risolvere situazioni o eventi ostativi alla realizzazione delle opere». Si prevede inoltre che «ai contratti di appalto di lavori, servizi e forniture (...) si applicano direttamente (...) le deroghe normative previste in materia di contratti pubblici...». Oppure, per quanto attiene alla gestione dei rifiuti, si parla di deroghe agli strumenti urbanistici vigenti, nonché di deroga al Testo unico ambientale, di deroga a precise disposizioni legislative e regolamentari in materia ambientale, paesaggistica, territoriale, di pianificazione, nonché igienico‑sanitaria; si parla inoltre di deroga alla valutazione d'impatto ambientale, nonché alla pertinente legislazione regionale in materia. Per far cosa? Per aprire discariche e realizzare impianti estremamente impattanti per i territori. Ma cosa significa «deroga»? «Deroga», in lingua italiana, significa difformità, parziale o totale, da quanto stabilito da una legge o da un regolamento. Cosa sono le regole allora? A cosa servono? Le regole, signori, sono importanti; le regole servono a tutelare il diritto. In definitiva, quindi, la deroga alla regola significa che alcuni diritti di taluni non saranno tutelati a vantaggio di taluni altri, indiscutibilmente.
2013-06-12	PD	DiGiorgiRosaMaria	Gli insegnanti devono essere formati per poter lavorare su questo fronte e devono avere gli strumenti: questo dipende anche da noi, colleghi. Dovremo provare ad immettere nuovi finanziamenti nella nostra futura azione politica e parlamentare di supporto al Governo, se potremo farlo, proprio perché ci siano gli strumenti a disposizione della nostra scuola per opporsi a tale fenomeno. Perché è una questione di...
2013-06-18	PD	MattesiniDonella	Questa attività permanente riguarda anche la prevenzione, che va intesa come quel cambiamento necessario per il superamento degli stereotipi. In questo senso, per esempio, gli interventi nella scuola, in modo permanente, sono elementi importanti. Uscire - questo è il messaggio chiaro, il contenuto chiaro della Convenzione - dai progetti per un'attività permanente e importante. In tal senso, la task force istituita dal Ministro è un elemento importante, e credo che anche da quest'Aula debba venire il sostegno concreto ribadendo, come hanno fatto alcuni colleghi prima di me, che anche in quest'Aula ci sono competenze importanti. Faccio un esempio di coerenza. L'articolo 20 della Convenzione stabilisce che le parti debbono adottare le misure legislative o di altro tipo necessarie per garantire che le vittime abbiano accesso ai servizi sociali e sanitari e che tali servizi debbono disporre di risorse adeguate e di figure professionali adeguatamente formate. E allora approvare oggi la Convenzione in quest'Aula è un atto importante, ma altrettanto importante è sentirci tutti impegnati ad una coerenza e rispettare quindi un patto con le donne italiane. Occorre per esempio, anche nel decreto «del fare» e negli atti normativi che approveremo, rifinanziare le attività ed i servizi, come le case rifugio e la rete dei pronto soccorso rosa, i cui finanziamenti sono stati interrotti. Abbiamo un impegno in qualche modo, che discende naturalmente dalla Convenzione: impegnarci ad approvare rapidamente la legge sul femminicidio, che non è qualcosa che si sovrappone alla Convenzione, ma ne è lo strumento operativo. È una legge che si deve basare e che si basa sul lavoro di rete; questa rete è in qualche modo anticipata da quello che le esperienze nei territori ormai hanno maturato da anni. Ho presente l'esperienza del mio territorio, della Provincia di Arezzo, dove ormai da più di quindici anni esistono una rete strutturata ed un lavoro permanente promosso e coordinato dalla Provincia, che coinvolge tutti i Comuni, la ASL, la prefettura, le forze dell'ordine e le associazioni di volontariato. E ancora una volta, guardate, la politica nazionale e il legislatore sono indietro rispetto all'esperienza dei territori. E allora non rimaniamo ulteriormente indietro; l'impegno è di calendarizzare e di approvare rapidamente la legge sul femminicidio ed essere coerenti rispetto ai finanziamenti che necessitano per attivare questa rete e garantire i servizi necessari. Concludo dicendo che, mentre dobbiamo fare questo, non dobbiamo dimenticarci però che quella del femminicidio è una vera e propria guerra, e questa guerra la si può vincere solo e soltanto nel cuore e nella testa delle persone. Io mi chiedo costantemente, ogni volta che penso a questo dramma, cosa succede nella testa di un uomo, quell'uomo che violenta, che perseguita, che ammazza una donna, la quale spesso è la sua donna, sua moglie o ex moglie, la sua fidanzata o la sua ex fidanzata, una donna con cui si sono condivisi sogni e intimità, con cui magari si sono generati dei figli. Un uomo che improvvisamente vede quella donna e la fa diventare quasi una sagoma di cartone contro cui sparare e contro cui infierire; cosa succede nella testa di quell'uomo? E allora io mi domando sempre più come si debba fare per portare avanti, insieme alle norme, anche quell'azione importante di promozione culturale per cui, così come diventa naturale innamorarsi, deve diventare altrettanto naturale far finire quell'amore. Si pone allora il tema di come la politica e la sua attività istituzionale e culturale debbano riportare al centro quelle parole che sono tabù, che sono appunto la sessualità e l'amore, e ridare loro dignità e spazio anche in quei luoghi in cui oggi in qualche modo è vietato parlarne, come ad esempio nelle scuole (se non è vietato, è comunque difficile). Serve promuovere una cultura dell'affettività e della sessualità non basata sul possesso, ma basata sulla libertà e sul reciproco rispetto. E la libertà non è soltanto in un ambito, ma è in tutti gli ambiti, anche - tornando al ragionamento di prima - dove si vive e si concretizza, come in Parlamento, l'attività dei Gruppi parlamentari.
2013-06-18	PD	MaturaniGiuseppina	Sappiamo, attraverso i dati forniti da organizzazioni internazionali, europee e nazionali, che la violenza sulle donne è agita prevalentemente in ambito familiare, particolarmente dai partner conviventi o ex conviventi, ed è la prima causa di morte per le donne dai 16 ai 50 anni, in Europa e nel mondo, e nel nostro Paese lo è più che in altri. Sappiamo come la violenza sulle donne attraversi tutti gli strati sociali e sappiamo che non è espressione quasi mai dello scarso livello culturale, ma è certamente la drammatica conseguenza del permanere nella nostra società di stereotipi e pregiudizi sui ruoli delle donne e degli uomini. La drammatica crescita di atti di violenza contro le donne ha reso necessaria la nascita di una nuova parola. È stato necessario trovare il termine che ne significasse immediatamente l'efferatezza e l'odiosa, drammatica specificità; è stata questa urgenza che ha portato le donne a coniare il termine "femminicidio". Le colleghe e i colleghi che mi hanno preceduto hanno detto moltissimo delle questioni fondamentali che la Convenzione traccia negli impegni dei Paesi che la ratificano, quindi vorrei soffermarmi su un aspetto specifico che attiene all'ambito vasto della prevenzione e a quello dell'accoglienza delle vittime che riescono a fuggire dalla violenza. La Convenzione ci chiama a mettere in atto la lotta contro la violenza di genere attraverso politiche di prevenzione, di protezione, di repressione, e ci chiede di monitorare il livello dell'integrazione delle singole politiche. È per questo che penso vada potenziata la formazione specializzata ed integrata di tutti gli operatori sociali, sanitari e giudiziari che incontrano le donne in concomitanza con le violenze subite e che consente di intraprendere con le stesse un percorso di recupero psicologico e soprattutto di riacquisizione della piena propria identità. Per questo credo che sia importante promuovere e sostenere, anche economicamente, processi di formazione interprofessionali e interistituzionali che favoriscano il riconoscimento di azioni e linguaggi comuni. Sappiamo purtroppo che tante vittime, ma anche tanti carnefici, sono giovani, spesso adolescenti. Pensiamo che la prevenzione passi soprattutto attraverso il cambiamento di modelli culturali stereotipati e che la scuola sia uno degli ambiti fondamentali su cui lavorare per promuovere una diversa cultura di genere. Alla scuola però non possiamo affidare solo responsabilità, ma dobbiamo fornire anche supporti. Per questo chiedo che si ragioni sulla possibilità di istituire presso le scuole sportelli di accompagnamento psicopedagogico aperti all'accoglienza dei ragazzi, degli insegnanti e delle famiglie. Vi sono in questo senso preziose esperienze in tante scuole del nostro Paese, spesso promosse dagli enti locali, che sarebbe utile - io penso necessario - diffondere in modo capillare in tutto il territorio nazionale.
2013-06-18	PD	PaduaVenera	Signora Presidente, ritorno ancora per un attimo all'argomento di cui tanto abbiamo parlato oggi pomeriggio, perché oggi, in questo momento, voglio ricordare l'ennesima donna uccisa dalla barbarie. Questa volta purtroppo è capitato anche alla mia provincia (dico "anche" perché il problema è trasversale e sappiamo tutti che attraversa ogni strato sociale e ogni comunità geografica). È accaduto qualche giorno fa in un luogo sacro, in un posto in cui ci si sente sicuri: a scuola, dove mandiamo i nostri figli, dove gli insegnanti e tutto il personale vanno a lavorare serenamente; dove anche questa donna andava a lavorare a conclusione di un anno scolastico. Oggi pomeriggio, mentre noi parlavamo di questo tema, sono stati celebrati i suoi funerali. Lo dico non solo con passione, ma con tutta me stessa, e vorrei che queste parole arrivassero al Ministro qui presente e al Governo: noi possiamo ratificare qualunque Trattato, ma occorrono due cose fondamentali. Una cosa molto prosaica, che sono i soldi perché, come si dice a casa mia, «senza soldi non si canta messa». Purtroppo, è stato detto e ribadito, che sono pochissimi i centri di accoglienza, i centri di ascolto e le case di protezione per le donne. Vi assicuro che in Sicilia ce ne sono ancora meno. Ieri pomeriggio mi ha telefonato la mia amica Rosa, che ha fondato e costituito l'unico centro d'ascolto presente in quella città, e mi ha chiesto cosa deve fare, come deve comportarsi e cosa deve dire a queste persone. Le ho detto che avrei oggi posto la questione in Senato alla fine dei lavori. Vi rappresento perciò il problema, perché i volontari cosa possono fare, se non donare parte del loro tempo? Possiamo soltanto adoperare queste figure generose che possono avere, a volte, la professionalità, ma non sempre il tempo, e ricordo che sono necessari tempi stabili e sicuri e professionalità altrettanto certe. Pongo quindi alla vostra attenzione il problema. In questi giorni della creazione del provvedimento «del fare» si pensi anche a porre risorse in questa direzione; sono soldi che servono alle donne, ma anche alla comunità perché se le donne stanno meglio, è la comunità che sta meglio. Le donne che subiscono violenza, infatti, o si ammalano, e hanno bisogno di farmaci ed interventi, o muoiono e ci sono i figli che subiscono e crescono con il dramma della violenza assistita. L'intervento di prevenzione è perciò assolutamente necessario e non può essere più a macchia di leopardo, ma deve essere diffuso in tutto il Paese. Non è possibile che il Paese venga diviso ancora una volta anche per questo dolore in un Paese di serie A e in un Paese di serie B! Abbiamo tutti diritto ad avere lo stesso tipo di assistenza. Ma questo non basta. Questa era una prima riflessione. La seconda riflessione è culturale. È stato detto e ribadito che non basta un decreto, non basta una norma e non bastano i centri. Bisogna cambiare testa, crescere ed educarsi: continuo a dirlo da tanti anni. PRESIDENTE. Senatrice, per favore, concluda il suo intervento. PADUA (PD). Ritengo che vada istituzionalizzata una giornata di riflessione. Annuncio in questa occasione che sto presentando un disegno di legge volto a prevedere una giornata durante l'anno scolastico, forse nel mese di ottobre (poi deciderà chi deve decidere), nella quale si parli di questo problema, si dibatta e ci si confronti dalla più tenera età fino ai ragazzi del liceo. È solo così, infatti, cambiando le teste e la cultura, che potremo avere speranza...
2013-06-18	PD	ZanoniMagdaAngela	È evidente che gli articoli 2 e 3 del disegno di legge non sono coerenti fra di loro: non è credibile la volontà di dare piena ed intera esecuzione alla Convenzione prevedendo contemporaneamente la clausola di neutralità finanziaria che prevede che «le misure amministrative necessarie all'attuazione e all'esecuzione della Convenzione sono assicurate con le risorse umane, strumentali e finanziarie disponibili a legislazione vigente». Questa clausola sarebbe estremamente positiva e all'avanguardia se fosse l'espressione dell'accoglimento della logica dei bilanci di genere, ovvero di un'attenzione trasversale alle tematiche di genere: questo vorrebbe dire che tutti i settori della pubblica amministrazione sono orientati e sensibili al riequilibrio. Ne prendo atto, pensando che da oggi carabinieri, forze dell'ordine, sanità, scuola sono magicamente orientati ad una riallocazione delle risorse per una prima risposta di applicazione della Convenzione.
2013-06-19	M5S	CampanellaFrancesco	Signor Presidente, onorevoli colleghi, rappresentanti del Governo, la Convenzione del Consiglio d'Europa sulla prevenzione e la lotta contro la violenza nei confronti delle donne e la violenza domestica rappresenta il primo strumento internazionale giuridicamente vincolante finalizzato a creare un quadro giuridico completo per proteggere le donne contro qualsiasi forma di violenza. Sin dalle sue prime pagine, nel preambolo, emerge lo spirito della Convenzione, là dove si riconosce che «la violenza contro le donne è una manifestazione dei rapporti di forza storicamente diseguali tra i sessi, che hanno portato alla dominazione sulle donne e alla discriminazione nei loro confronti da parte degli uomini e impedito la loro piena emancipazione»; e ancora, là dove si legge che la natura strutturale della violenza contro le donne è basata sul genere e che tale violenza «è uno dei meccanismi sociali cruciali per mezzo dei quali le donne sono costrette in una posizione subordinata rispetto agli uomini». Un approccio che parta da quella dimensione sociale e culturale che per anni, anche in epoca contemporanea, è stata ritenuta quasi inevitabile, storicamente determinata, è ora invece indicato apertamente come responsabile di una realtà distorta. Non esiste relativismo culturale né indulgenza quando si parla di abusi. Dare un nome alle cose è il primo passo per identificarle e denunciarle. In questa prospettiva la Convenzione di Istanbul lo fa sin dall'inizio, dall'articolo 3, passando in rassegna le principali formule utilizzate per indicare generalmente violazioni, soprusi, maltrattamenti nei confronti del cosiddetto sesso debole, a partire dall'espressione «violenza nei confronti delle donne», con cui «si intende designare una violazione dei diritti umani e una forma di discriminazione contro le donne, comprendente tutti gli atti di violenza fondati sul genere che provocano o sono suscettibili di provocare danni o sofferenze di natura fisica, sessuale, psicologica o economica, comprese le minacce di compiere tali atti, la coercizione o la privazione arbitraria della libertà, sia nella vita pubblica, che nella vita privata». La vera novità è quella di rappresentare questo tipo di violenza come una violazione dei diritti umani e una forma di discriminazione. È prevista inoltre una serie di misure per il sostegno anche economico delle vittime di violenze, a partire dalla realizzazione dei rifugi fino all'esistenza di fondi per il risarcimento, e una politica di educazione, sensibilizzazione e prevenzione. Peccato, però, che il testo approvato dalla Camera dei deputati non contempli alcuno stanziamento senza il quale sarà difficile dare seguito ai principi siglati. Resta inoltre il problema sostanziale dell'effettiva entrata in vigore della Convenzione, che avverrà il primo giorno del mese successivo alla scadenza di un periodo di tre mesi dopo la data in cui dieci firmatari, di cui almeno otto Stati membri del Consiglio d'Europa, avranno espresso il loro consenso a essere vincolati dalla Convenzione. Sarà quindi uno strumento monco se i 29 Stati firmatari non accelereranno le pratiche di ratifica che, ad oggi, riguardano solo Albania Montenegro, Portogallo e Turchia, sebbene la violenza sulle donne sia un fenomeno che investe tutta l'Europa, da Nord a Sud, da Est a Ovest. Nel 2012, secondo dati ISTAT, 3 milioni e 961.000 donne hanno subìto violenza fisica e 5 milioni violenza sessuale. In Italia una donna ogni tre giorni circa viene uccisa. Questi dati sono allarmanti e sono solo quelli emersi, essendocene molti altri nascosti dietro la paura. La Convenzione in esame, se attuata da tutti i Paesi membri, potrebbe salvare e cambiare la vita di milioni di persone e dare un contributo concreto al miglioramento del rispetto dei diritti umani e dello status delle donne. Per questo ne auspichiamo una celere e costruttiva approvazione, in quanto rappresenta una battaglia di civiltà a cui la politica e le istituzioni non possono e non debbono sottrarsi. Ma ciò non basta. Oggi, colleghi, qui e all'interno delle istituzioni, siamo chiamati ad affrontare una questione morale. Non si può infatti tacere di fronte alla violenza. Non possiamo denunciarla soltanto dopo che essa abbia avuto luogo. Non bisogna parlare solo di punizione del reato, solo del fatto compiuto. Dovremo riuscire ad attuare un vero cambiamento di rotta, attuando forme di prevenzione ed educazione ad una reale parità di genere sin dalle scuole, educando anche sul come denunciare e sul come proteggersi dalla violenza. L'obiettivo a cui guardare per generare un reale cambiamento sarebbe, infatti, promuovere nella società una reale acquisizione di consapevolezza della complessità e della dignità della persona in tutti i suoi generi. L'ostacolo da superare è la tendenza a ridurre ad oggetto di possesso, reale o virtuale, la bellezza dei corpi, soprattutto delle donne, sulla televisione, sul web e sui giornali. Tra tutte le persone rappresentate in pubblicità come oggetto, più o meno espresso, di desiderio e possesso, le donne sono forse quelle che pagano un prezzo maggiore. È appena il caso di rilevare che la pubblicità, per l'affinamento delle metodiche di persuasione e per la pervasività tramite giornali e televisione, costituisce oggi un elemento generatore di costume, forse il più forte. Ad essa si affianca la televisione commerciale, che degli stessi schemi si nutre e gli stessi schemi propone: corpi seminudi; ammiccamenti criptosessuali in cui il cibo e la donna vengono assimilati e le auto potenti sono viste come nasse in cui far impigliare giovani donne rappresentate come prede più o meno facili. In questo contesto antropo-culturale si genera non solo la rappresentazione e l'autorappresentazione delle donne come preda del maschio ricco o potente, ma anche la compressione della realizzazione del genere femminile. Se una donna vuole far carriera, dovrebbe o lasciarsi corteggiare dal maschio potente o competere con i maschi a spese della propria femminilità, con il sacrificio della maternità o della cura dei figli, atteggiandosi socialmente a maschio. Alla fine la singola donna riesce a vincere, ma la femminilità viene repressa e negata nei suoi aspetti che non si confanno al sistema produttivo. Tali variazioni del femminile nella cultura occidentale contemporanea sono andate ad innestarsi nelle rappresentazioni tradizionali della donna, ridotta a solo moglie o solo madre, predestinata quindi a sacrificarsi al successo anche a livello di immagine del nucleo familiare: concetti che sarebbero superati da decenni se non fossero stati reiniettati nel tessuto culturale da massicce dosi di serial televisivi di provenienza americana o latino-americana, propinati nel recente passato dalle televisioni commerciali e scelti per il loro basso costo. Il problema che si cerca di evidenziare è che la modifica dell'ordinamento, indotta dalla ratifica della Convenzione di Istanbul, pur necessaria per arginare i fenomeni di violenza sulle donne, non è sufficiente se non trova una corrispondenza in una convergente modifica del ruolo sociale della donna, da definirsi in ambito etico e culturale in senso antropologico. La pari dignità dei generi deve diventare di moda; deve essere diffuso un giudizio di grettezza nei confronti dell'androcentrismo. A chi assegnare il compito arduo di promuovere tale profonda modifica della cultura? Quali le agenzie potenzialmente più efficaci? Noi ne proporremmo due: la scuola pubblica e i media di massa, tramite il servizio pubblico. Probabilmente, nessuno dei due elementi da solo mostrerebbe efficacia adeguata ma, opportunamente sommati e combinati, sono elementi che recentemente stanno dando buona prova, per esempio nella lotta contro l'omofobia. Il veicolo migliore, oltre ai programmi che stimolano il senso critico, sono probabilmente i programmi di intrattenimento, le fiction, che sembrano costituire un elemento trainante nella diffusione delle opinioni. Definita quindi una strategia di questo genere, appare credibile che le nuove norme possano trovare effettività non solo nelle sanzioni ma, prima e di più, nella progressiva introiezione dei relativi fondamenti etici nei costumi dei cittadini. In conclusione, quindi, il Movimento 5 Stelle propone di cogliere l'occasione della ratifica della Convenzione del Consiglio d'Europa sulla prevenzione e la lotta contro la violenza nei confronti delle donne e la violenza domestica per adottare un'azione multilivello orientata ad un mutamento reale delle condizioni delle donne in Italia, che costituisca premessa sufficiente per la lotta ai delitti contro di esse, ma anche alla cultura sottesa a tali delitti.
2013-06-19	PD	FedeliValeria	Ecco perché voglio parlare anche di educazione, e concludo. L'intervento educativo è l'unico strumento che abbiamo per contrastare gli stereotipi restituendo alla nostra rappresentazione del mondo e dei generi profondità e complessità, uguaglianza e differenza. La scuola è l'unica possibilità che abbiamo per cambiare la mentalità e per costruire nuove donne e nuovi uomini; una società in cui la parola «femminicidio», a quel punto, deve essere contrastata dal profondo della cultura dei ragazzi e delle ragazze.
2013-06-25	M5S	CatalfoNunzia	Gli effetti della globalizzazione riguardano anche l'aggiudicazione degli appalti, compresi quelli di servizi, con emissioni di bandi da parte della pubblica amministrazione italiana. Uno dei casi da citare è quello del gruppo Dussmann, multinazionale specializzata nella fornitura globale di servizi integrati per l'industria, la sanità, la scuola e le forze armate, vincitrice al ribasso di diversi bandi emessi da pubbliche amministrazioni. In svariati casi la succitata società non ha potuto sostenere la corretta gestione del servizio nonché il mantenimento degli standard occupazionali riducendo, pertanto, fortemente gli organici e generando numerosi contenziosi. Questo non è un caso isolato. Si inserisce nel disastrato quadro lavorativo italiano costellato di crisi aziendali, di utilizzi distorti della cassa integrazione ed è ancora più preoccupante se si considerano le prospettive future. All'interno degli obiettivi per il 2020 è incluso il raggiungimento del tasso di occupazione al 75 per cento (67 per cento per l'Italia). Già questo dato si commenta da sé. Come è possibile raggiungere un simile risultato in assenza di un vero e proprio passaggio di consegne tra una generazione e l'altra? Su cosa dunque dovrebbe puntare l'Italia? Quali azioni consentirebbero al nostro Paese di contribuire con pari dignità economica e sociale alla crescita intelligente, sostenibile e inclusiva dell'Unione europea? Ciascuno Stato membro deve poter contribuire con pari dignità sociale ed economica all'Unione europea nel rispetto delle proprie vocazioni e capacità commerciali. La valorizzazione di agricoltura, arte, biodiversità, cultura, musica, beni architettonici, del made in Italy della nostra terra, insieme al rispetto della giustizia intesa come lotta all'evasione fiscale, insomma la valorizzazione della nostra civiltà, con l'aiuto dell'innovazione, costituiscono la ricetta per rendere la nostra nazione parte integrante e proattiva dell'Unione europea, non una palla al piede, non una preoccupazione per Paesi che hanno saputo investire su un mercato globale, ma parte necessaria ed integrante dello stesso. Nell'attuazione delle politiche sociali e dell'occupazione, nello sviluppo di politiche efficaci a combattere la povertà e a fornire assistenza alle categorie a rischio di esclusione sociale, si deve tener conto di dati differenti rispetto agli altri Paesi dell'Unione europea: l'alta percentuale di inoccupati e disoccupati tra i 30 e i 54 anni, l'alta percentuale di donne inattive e, non ultimo, l'alto tasso di evasione fiscale. È necessario implementare un sistema virtuoso in cui il cittadino è al centro della vita della propria Nazione, nel rispetto dei principi stabiliti dalla Costituzione, un sistema di welfare che ponga fine alla frammentazione dei servizi per l'impiego dei programmi di politica attiva, l'istituzione di un unico osservatorio sul lavoro, il collegamento obbligatorio tra i Comuni, i centri per l'impiego pubblici e il sistema nazionale delle competenze certificate di ciascun cittadino. Un reale collegamento tra il sistema dell'istruzione e della formazione, l'istituzione del reddito di cittadinanza o meglio del reddito di dignità, già esistente nella quasi totalità dei Paesi dell'Unione, garantirebbero la flessibilità del mercato del lavoro, consentendo la formazione durante tutto l'arco della vita, la possibilità delle imprese di assumere i lavoratori reperendoli dal sistema nazionale unico delle competenze certificate ed ostacolando la progressiva marginalizzazione di chi ha la sola colpa di non poter più trovare lavoro in un Paese in agonia. La riduzione dell'orario di lavoro, poi, consentirebbe di creare nuovi posti di lavoro e la redistribuzione dei salari garantirebbe un sistema equo. È necessario intervenire in occasione del prossimo Consiglio europeo al fine di ottenere uno stanziamento straordinario di ulteriori risorse sia nell'ambito del Fondo sociale europeo per il finanziamento dei progetti volti a contrastare in maniera efficace la disoccupazione, sia nell'ambito del Fondo europeo di adeguamento alla globalizzazione. Riguardo al Fondo di garanzia per i giovani, è indispensabile implementare azioni strettamente legate all'inserimento lavorativo del giovane. In tal senso, si deve porre in essere il superamento della cosiddetta staffetta generazionale e perseguire invece un reale patto intergenerazionale, in linea con quanto previsto dal programma Youth Guarantee... PRESIDENTE. Deve concludere, senatrice. CATALFO (M5S). ...favorendo l'introduzione della figura del tirocinante a tempo pieno da affiancare al lavoratore qualificato, al fine di garantire la formazione del primo e la continuità lavorativa e salariale del secondo. Il Movimento 5 Stelle vuole uno Stato semplice, funzionale, così come l'avevano pensato i Padri costituenti, insomma efficace ed efficiente, uno Stato che rispetti la dignità del cittadino, che rimuova «gli ostacoli di ordine economico e sociale, che, limitando di fatto la libertà e l'eguaglianza dei cittadini, impediscono il pieno sviluppo della persona umana e l'effettiva partecipazione di tutti i lavoratori all'organizzazione politica, economica e sociale del Paese». Tutto questo si può raggiungere in un modo semplice: istituendo il reddito di cittadinanza.
2013-06-25	PD	GattiMariaGrazia	Il 22 aprile 2013 il Consiglio europeo ha emanato una serie di raccomandazioni relative all'istituzione della Youth Guarantee, in cui si riconosce che la disoccupazione giovanile lascia tracce permanenti, con rischi più pesanti di disoccupazione futura, con rischi di livelli di reddito ridotti in futuro e di trasmissione di povertà fra generazioni e con il consolidamento delle tendenze demografiche negative. L'Europa propone uno strumento per contrastare questo quadro. Si dice che, entro quattro mesi dalla perdita di lavoro per un giovane fino a 25 anni (in Italia bisognerebbe spostare il limite a 29 anni) o dall'uscita dalla scuola, bisogna contattare e prendersi carico del giovane, proporre un'offerta qualitativamente valida - ripeto: qualitativamente valida - di lavoro, completamento dello studio, apprendistato o tirocinio. Per questo si stanziano 6 miliardi nel periodo 2014-2020. Noi, presidente Letta, sosteniamo e comprendiamo la sua richiesta di concentrare il più possibile le risorse e di poter cominciare ad utilizzarle già dall'inizio del 2014 e comprendiamo e condividiamo la richiesta di rifinanziamento a partire dal 2016. Bisognerà poi tener conto dei diversi sistemi nazionali e locali, delle differenze di genere o comunque delle differenze e della diversità dei giovani ai quali sono destinate le misure. Dobbiamo fare però delle cose fondamentali e generali per il nostro Paese. Bisogna riorganizzare i servizi per l'impiego; si tratta di riattivare la delega relativa ed esercitarla il prima possibile. Nel frattempo, però, bisogna collegare i servizi per l'impiego che ci sono, metterli in rete con i soggetti istituzionali e sociali coinvolti, anche per corrispondere alle richieste europee di presa in carico dei giovani. Poi bisognerà sviluppare la capacità di utilizzo dei diversi fondi europei in modo integrato. Non parlo solo del Fondo sociale europeo (c'è la proposta che, nell'ambito degli interventi finanziabili con il Fondo sociale, venga definita una specifica iniziativa a favore dell'occupazione giovanile), ma parlo di tutti i fondi. Parlo, ad esempio, del Fondo europeo per lo sviluppo regionale (è essenziale il legame fra FSE e FESR per le nostre Regioni), del Fondo di coesione, del Fondo europeo agricolo per lo sviluppo rurale e del Fondo europeo per gli affari marittimi e la pesca. Insomma, bisogna lavorare in modo integrato. Poi, presidente Letta, noi abbiamo drammatiche disuguaglianze da colmare. Abbiamo le disuguaglianze territoriali (e qui bisogna essere consapevoli che, se cresce il Sud del Paese, le altre aree crescono di più), le disuguaglianze di genere (e qui fatemi dire che sta aumentando la povertà femminile ed infantile). Sappiamo tutti - e l'esperienza degli altri Paesi ce lo conferma - che le donne che lavorano fanno più figli e li allevano meglio. Abbiamo poi le disuguaglianze di reddito: rischiamo generazioni di uomini e donne da assistere, se continuiamo così. La lotta alle disuguaglianze genera coesione sociale e sviluppo, se la si affronta con spirito solidale. Nella Youth Guarantee si parla di esperienze di lavoro per i giovani. Da questo punto di vista, la situazione è molto pesante nel nostro Paese. Dovremmo trovare nuove possibilità, con progetti di interventi in ambiti caratterizzati da alta intensità di lavoro - penso all'assistenza alle persone, all'intervento di ripristino ambientale e di cura del territorio, alla cura del patrimonio culturale e a molte altre cose che ci possono venire in mente - che permettano esperienze e messa alla prova delle competenze. Gli strumenti li abbiamo. Pensiamo all'esperienza del servizio civile: andrebbe adattata e rimodulata, ma ha già dato buona prova di sé. Bisogna tenere sempre presente, però, che non vanno mai svalutati il lavoro, le regole sottese al lavoro, la dignità dei giovani lavoratori. In effetti, si parla sempre di offerta qualitativamente valida. Ci sono poi la formazione e la lotta alla dispersione scolastica. Sono contenta della presenza della Ministra dell'istruzione, dell'università e della ricerca. Bisognerà tener conto anche in questo caso delle differenze. I dati sulla dispersione scolastica ci dicono, ad esempio, che molti sono giovani stranieri; e sotto questo profilo va dato valore alla formazione, anche a quella professionale e tecnica. Occorrerà riqualificare scuole ed insegnanti. I nostri istituti tecnici hanno una grande tradizione e sono stati il volano che ci ha permesso di diventare il secondo Paese manifatturiero d'Europa; bisogna recuperarla ed integrare i giovani in tale processo. Per quel che riguarda apprendistato e tirocini, oltre a partecipare all'alleanza europea per l'apprendistato e a intervenire con modifiche alla normativa che rendano l'istituto appetibile in questo periodo di crisi, con l'apparato produttivo nella situazione che conosciamo, bisognerà integrare le diverse esperienze che sono già state sviluppate in diverse Regioni - presidente Letta, non credo di dover parlare a lei circa l'esperienza «Giovani Sìۚ» della Toscana - in cui, oltre a stage e tirocini, vengono incentivati progetti di lavoro autonomo e di autoimprenditorialità e si dà supporto anche alla volontà di vita autonoma delle ragazze e dei ragazzi. Vanno valutate le esperienze fatte per coglierne gli aspetti positivi e i problemi che sono stati generati per superarli. Signor Presidente del Consiglio, siamo consapevoli che c'è bisogno di crescere e di riattivare la domanda interna per risolvere i problemi della disoccupazione. Ma pensiamo che lo Youth Guarantee possa assolvere ad un compito fondamentale: non far sentire soli i giovani in una situazione così difficile, non abbandonarli e prepararli a cogliere con profitto i segnali, anche deboli, di una crescita che riparte. La sosteniamo, signor Presidente, perché crediamo che il Paese abbia bisogno della forza e dell'energia dei giovani e riteniamo che i giovani che vivono in Italia pensano, si sentono e si relazionano fra loro come giovani europei.
2013-06-25	PD	MartiniClaudio	Signor Presidente, signor Presidente del Consiglio, il Gruppo del Partito Democratico voterà a favore della proposta di risoluzione di maggioranza perché nel merito vi sono almeno tre aspetti molto importanti. Innanzitutto, il Consiglio europeo avrà al primo posto i temi dell'occupazione giovanile, come lei ha detto, e l'attuazione del patto per la crescita e l'occupazione, non proposti in contrasto con il risanamento necessario, ma con un profilo forte, visibile, più credibile rispetto a precedenti generiche affermazioni. Questo dato è un successo del Governo. Perché una svolta sui temi della crescita e dell'occupazione è premessa e condizione di altri traguardi, anche in chiave interna. È vero infatti che il lavoro lo creano le imprese e non le leggi, ma è altresì vero che senza l'impulso di politiche pubbliche mirate ed efficaci è difficile che le imprese ci provino; anche perché sui temi della crescita e dell'occupazione c'è pure una qualità da ricercare. La risoluzione lo dice, parlando di sostenibilità, innovazione, conoscenza, e noi siamo d'accordo. La proposta di risoluzione prende poi sul serio le raccomandazioni rivolte all'Italia dopo la chiusura della procedura di deficit eccessivo. È il secondo motivo del nostro voto positivo. Dobbiamo misurarci con le sfide lì contenute; il che non vuol dire accettare tutto passivamente senza svolgere un ruolo attivo. Oggi dobbiamo evitare due errori di segno opposto cui abbiamo assistito, ad esempio, ai tempi della difficile discussione sulla lettera della BCE, nell'estate di due anni fa. Da un lato considerare quelle indicazioni come dogmi, farle diventare tutta la nostra strategia, quasi fideisticamente. Dall'altro gridare all'ingerenza o cercare di sfuggire alle sfide e agli impegni che lo scenario europeo ci propone. Nessuna di queste due vie è feconda. Occorre accettare la prova, pur se ardua e di lungo periodo. Il tema del risanamento è in realtà nostro, non ci viene imposto da nessuno. E la nostra responsabile autonomia può esercitarsi su come l'obiettivo si raggiunge, sul quantum di equità, dì qualità, di coesione nazionale saremo capaci dì introdurre nelle manovre di aggiustamento budgetario. Tanto più chiaro e credibile sarà l'impegno a chiudere la stagione interminabile del debito, maggiore sarà lo spazio nostro per le esigenze di flessibilità e di adattamento alle nostre esigenze nazionali. Terzo punto chiave della proposta di risoluzione è la sollecitazione per una più forte Unione politica, sul terreno economico, fiscale e bancario e su quello della complessiva solidarietà istituzionale e politica. Senza ridurre questo pesante deficit di politica, di visione (come lei ci ha detto stasera), il compito nostro sarà molto difficile. È l'Europa il terreno dove si coglie meglio il nesso inscindibile fra sociale e istituzionale, tra economico e istituzionale. I cittadini chiedono interventi rapidi e incisivi, non possiamo rispondere solo con nuove architetture costituzionali, a meno che - e questo è il caso dell'Europa, lei lo ha detto - non risulti chiara la connessione tra riforma istituzionale e forte impatto delle misure economiche e sociali. Chi saprà spiegare e realizzare questo aggancio avrà un indubbio punto di vantaggio sul piano politico e su quello del consenso. L'Europa, presidente Letta, è il luogo dove si incontrano virtuosamente la «politica» e le «politiche», come lei ama dire. La politica intesa come visione, come progetto di futuro; le politiche viste come strumenti, come sistemi relazionali, come alleanze tra soggetti istituzionali e sociali. Due ultime riflessioni, signor Presidente, prima di chiudere. La prima è questa: la tematica europea dovrebbe appartenere alla ristretta cerchia del patrimonio condiviso dal Paese, dal suo ceto politico tutto, dal suo gruppo dirigente più vasto. Senza tema di esagerare, direi che dovrebbe stare, senza sfigurare, insieme alle regole costituzionali ed elettorali. Intendo in questo caso una generale accettazione della politica europeista, dei suoi valori e delle sue regole, ossia il quadro che definisce il «come» si opera, le regole dentro le quali ci si muove. Sul «cosa» fare, sulle scelte politiche e programmatiche, vale ovviamente il voto popolare, vale il principio di maggioranza così come organizzato nei Trattati dell'Unione. Oggi - e da qualche anno - c'è il segno della destra e del centrodestra sulle politiche europee, perché i partiti di destra e di centrodestra sono maggioritariamente prevalenti all'interno dei 27 Paesi membri e nel Parlamento europeo: è normale e giusto riconoscerlo e prenderne atto. In passato ci fu un segno diverso e così potrebbe essere anche in futuro. Tuttavia, consentire all'Europa di vivere e di pesare, anche prima delle sue scelte politiche e delle sue maggioranze, è tema che ci riguarda tutti, perché il modello europeo deve funzionare in quanto tale, la sua ragion d'essere deve esistere prima delle battaglie politiche sui contenuti: e questo non è ancora un dato pacificamente acquisito. La mia ultima considerazione ci porta più vicini alla situazione italiana ed è che il tema Europa è quello politicamente e programmaticamente più pregnante per misurare la capacità di una politica delle «larghe intese» di far fronte alle difficili sfide che abbiamo davanti. Su questo tema abbiamo misurato in passato, tra le forze che oggi sostengono il Governo, distanze culturalmente e qualitativamente significative, forse più che su altri temi. Esse possono sembrare in via di superamento, con il comune giudizio sull'inadeguatezza della politica di austerità così come si è esplicata in Europa. Ad esempio, da più parti leggiamo oggi citazioni positive delle idee di Paul Krugman, dopo che per anni si è irriso ad ogni teoria che non discendesse dal pensiero unico della Scuola di Chicago. Ma la giusta critica ai limiti dell'austerità a senso unico non definisce da sola una politica, non delinea un orizzonte strategico, non fa da sola alleanza in Europa. Essa può portare, ad esempio, ad assumere seriamente il tema del rigore e del risanamento, pur cum grano salis o con la schiena dritta, o invece a relativizzarne il valore, lasciando capire che le cose non sono così gravi e che si può sfuggire al principio di realtà. Può sollecitare nuove politiche pubbliche, intelligenti e non invasive, o invece propugnare nuove deregulation, nuovi conflitti tra Stato e mercato. Può rivendicare un più forte e ambizioso bilancio dell'Unione europea, che sposti al livello comunitario i grandi quadri degli investimenti, o invece chiedere di ridurlo e dare come percorribile la rinazionalizzazione di pezzi importanti della politica. Può suggerire la costruzione di relazioni nuove, dialettiche ma feconde, tra Italia, Germania, Francia, Gran Bretagna e Spagna, o invece proporre bracci di ferro diplomatici con la cancelliera Merkel o con la Commissione. Può infine condurci a sfidare vecchi e nuovi populismi, che si alimentano proprio delle difficoltà dell'Europa, o invece lisciare loro il pelo, visto che tra un anno si vota per il Parlamento europeo. Tra queste concezioni diverse si gioca la vera partita politica oggi. Essa va condotta seriamente sui piano valoriale, culturale e politico, a mio avviso in due modi: sul terreno delle idee e dei programmi, con il pieno e legittimo dispiegarsi dell'autonomia e dell'iniziativa di ogni forza politica; e dentro il Governo, trovando le sintesi via via più dinamiche ed efficaci, cose che oggi ritroviamo nella proposta di risoluzione di maggioranza. Concludendo, il Partito Democratico farà la sua parte, non nasconderemo le diversità, presenteremo il nostro disegno complessivo, ma opereremo in modo costruttivo e attivo perché il Governo e le sue sintesi politiche possano produrre buoni risultati, per l'Italia e per l'Europa tutta. Grazie, presidente Letta, per il suo lavoro.
2013-07-02	M5S	AirolaAlberto	Se siamo in quest'Aula oggi è anche grazie alla cultura che abbiamo ricevuto. Se voi senatori siete qui è grazie alla scuola e all'istruzione, i nostri beni. Vi prego di ascoltare il grido della cultura.
2013-07-02	M5S	BocchinoFabrizio	Signor Presidente, il Gruppo parlamentare del Movimento 5 Stelle si associa al cordoglio unanime espresso per la scomparsa della professoressa Margherita Hack, il volto più noto dell'astrofisica italiana. Vogliamo ricordare innanzi tutto la sua brillante carriera professionale. È stata autrice di oltre 200 pubblicazioni, come prima autrice, e sulle più prestigiose riviste specializzate. Sottolineiamo, tra i tantissimi contributi, quelli sulle variabili cefeidi, uno dei primi gradini della scala di misurazione delle distanze cosmiche, e quelli sulle stelle binarie variabili cataclismiche, affascinanti sistemi di stelle doppie in cui una stella risucchia il materiale dell'altra causando enormi esplosioni termonucleari. Il Presidente ha già ricordato il suo impegno presso l'Osservatorio di Trieste, per il rilancio di questa struttura che oggi appartiene all'Istituto nazionale di astrofisica. Vogliamo inoltre sottolineare le sue qualità umane e di grande comunicatrice dei nostri tempi. Margherita Hack è stata impegnata in tutta la sua vita in attività di divulgazione scientifica per avvicinare il mondo della ricerca astronomica al grande pubblico. Ricordiamo la fondazione della rivista "L'Astronomia" e i tanti libri che ha scritto proprio per avvicinare il pubblico alla materia. Con la scomparsa di Margherita Hack esce di scena una delle più autorevoli voci a sostegno della ricerca scientifica, una voce che ha sempre difeso la ricerca, l'università e l'istruzione dal modo in cui sono state trattate negli ultimi anni. Era - non dimentichiamolo - una voce laica, che ha sempre difeso la scuola pubblica e la necessità di rispettare il dettato costituzionale circa il finanziamento alle scuole private. Era una voce per il rispetto del diritto degli animali, com'è stato ricordato. Era anche una voce con un inconfondibile accento fiorentino, che sono sicuro ora tutti ricordiamo e quasi sentiamo nelle nostre orecchie, con il quale comunicava simpatia, ma anche fermezza e determinazione. Instancabile ed indomabile, Margherita Hack, fino agli ultimi giorni della sua vita, anche quando le sue condizioni di salute non erano più ottimali. I colleghi tutti del Movimento 5 Stelle, di cui mi onoro personalmente di far parte, ed il grande pubblico la ricordano sempre disponibile ad intervenire, anche se ormai non di presenza, a convegni, dibattiti ed interviste. Il Movimento 5 Stelle, pur nella diversità di alcune vedute, ma nel rispetto pieno delle sue opinioni, vuole raccogliere il suo messaggio facendosi anch'esso portatore di un'idea nuova di società, in cui l'istruzione e la ricerca siano volano di crescita individuale e collettiva. I fondi ad esse destinati non devono essere classificati come semplice spesa, cari colleghi, ma come veri investimenti nel capitale umano. Grazie, Margherita, adesso sei anche tu una stella in quel firmamento che tanto hai amato e divulgato.
2013-07-02	PD	PuglisiFrancesca	Signor Presidente, lo hanno riportato molti colleghi e i quotidiani di tutto il mondo l'hanno ricordata come la signora delle stelle. Era l'icona e il riferimento dell'astrofisica mondiale. Come ha dichiarato il presidente Napolitano, è stata personalità di grande rilievo del mondo della cultura scientifica. Con i suoi studi e il suo impegno di docente ha costantemente servito e onorato l'Italia anche in campo internazionale, ma allo stesso tempo ha rappresentato un forte esempio di passione civile, lasciando un'impronta nel dibattito pubblico e nel dialogo con tutti i cittadini. Non voglio ripercorrere la lunga carriera accademica e scientifica; voglio ricordarla a livello personale. Lo scorso anno, per l'inaugurazione della Festa nazionale della scuola e dell'università organizzata dal Partito Democratico ad Urbino, ci ha donato una videointervista in collegamento via Skype e, parlandoci dei suoi primi novant'anni (così li ha raccontati nel libro «Nove vite come i gatti»), ci ha detto di quanto fossero stati fondamentali nella sua vita e nella sua formazione i suoi genitori, babbo protestante e mamma cattolica, entrambi poco soddisfatti della propria religione (così ce li raccontava con le sue parole), che l'avevano educata alla teosofia. Da ragazza era stata anche un'atleta di valore e ricordava con orgoglio di aver vinto due campionati universitari di salto in alto e di salto in lungo, ma soprattutto non aveva mai abbandonato la sua passione per la bicicletta. All'emanazione delle leggi razziali era diventata immediatamente antifascista e considerava il razzismo come uno degli orrori più gravi dell'umanità. Da atea, considerava tutti fratelli della stessa zuppa primordiale che proviene dal Big Bang, e per questo il suo credo era innanzitutto un profondo rispetto per tutti gli esseri umani e per gli animali. Era infatti anche, come avete ricordato, vegetariana e convinta animalista, ma soprattutto nella vita la guidava - ci aveva raccontato quella sera - il credo etico che recita «non fare mai agli altri quello che non vorresti fosse fatto a te». Da donna e studiosa appassionata invitava i giovani a seguire le proprie inclinazioni, a fare ciò che piace, ma con serietà ed impegno. Considerava però sciocco - ci aveva detto - invitare i giovani a cambiare spesso lavoro poiché, invece, era convinta che nel lavoro servano specializzazione e approfondimento. Era profondamente rammaricata per le tante intelligenze e i tanti giovani talenti costretti ad abbandonare il nostro Paese, lo considerava masochistico sperpero di risorse. Li formiamo bene - ci aveva detto - nelle nostre ottime università ma poi, non investendo nella ricerca, lasciamo che i migliori ricercatori vengano valorizzati da altri Paesi, che così beneficiano dei nostri investimenti. Ci ricordava sempre che senza ricerca non c'è innovazione, e dunque anche l'industria muore. Per questo riteneva che dopo la crisi l'Italia, per ripartire, dovesse tornare ad investire nella scuola, nell'università e nella ricerca. Ci aveva ricordato, quella sera, come l'Italia fosse stato il primo Paese ad inventare un calcolatore elettronico, l'ELEA, e il primo personal computer, con l'Olivetti. E poi, appunto, quella grande azienda, quel grande patrimonio è stato perso con poca lungimiranza per aver smesso di investire in ricerca ed innovazione. È stata soprattutto, come lei ha ricordato, Presidente, una straordinaria divulgatrice scientifica. Ci diceva che riteneva la divulgazione scientifica un dovere morale per uno scienziato, che serve ancora di più a chi la fa che a chi la riceve, perché, per spiegare con parole semplici la scienza, occorre prima capire molto bene i concetti che poi si intende diffondere. «Non ho paura della morte: quando ci sono io non c'è la morte e quando ci sarà la morte non ci sarò io». Così aveva detto in una intervista rilasciata in occasione della pubblicazione del libro «Io Credo. Dialogo tra un'atea e un prete», scritto assieme a don Pierluigi Di Piazza: un vero e proprio testamento spirituale. Al marito Aldo, a cui è stata legata per settant'anni, a tutta la comunità scientifica e ai suoi allievi vanno le più sincere ed affettuose condoglianze del Partito Democratico.
2013-07-03	LN	BellotRaffaela	Chiediamo quindi che i supporti integrativi utilizzati nella scuola dell'obbligo di ogni ordine e grado, da quella primaria all'università, e quelli ad uso professionale non vengano sottoposti all'aumento dell'IVA, che dal 4 passerebbe al 21 per cento.
2013-07-03	LN	BellotRaffaela	Signor Presidente, noi ritiriamo l'emendamento e accogliamo la richiesta di aggiunta di firme all'ordine del giorno da parte dei Gruppi, avendo visto come, trasversalmente, il testo sia accolto da tutti con l'indicazione che ci si riferisce a ogni ordine e grado di scuola e a testi professionali.
2013-07-03	PD	TomaselliSalvatore	Il tema è stato presente a tutti noi nel corso dei lavori delle Commissioni riunite ed è stato posto ripetutamente all'attenzione del Governo. Il collega Sciascia ed io ci rimettiamo ad un impegno - nella cui direzione credo vadano alcuni ordini del giorno presentati - affinché il Governo, alla prima occasione utile, possa in qualche modo intervenire su questo punto molto delicato. Infatti, è preoccupazione condivisa che l'aumento dell'IVA, in particolare sui prodotti editoriali legati alla scuola, al mondo dello studio, all'università, a carattere professionale, possa creare problemi in un settore già in sofferenza.
2013-07-03	PD	RossiGianluca	Signor Presidente, onorevoli colleghi, signora rappresentante del Governo, intanto rivolgo un ringraziamento ai relatori e ai Presidenti delle Commissioni competenti per il lavoro svolto su un provvedimento complesso, atteso e che porta, come è stato già detto, un po' di ossigeno necessario al nostro sistema economico. Apprezziamo lo sforzo e la disponibilità che è stata mostrata durante il dibattito parlamentare su alcune questioni che, in particolar modo anche i colleghi del gruppo del Partito Democratico, hanno voluto sollevare, a partire dalla questione antisismica, accolta in un emendamento approvato oggi, così come le modifiche all'articolo 14, per quanto riguarda le caldaie e le pompe di calore. Comprendiamo alcuni limiti del provvedimento, altri lasciano anche a noi qualche dubbio, e ci accomuniamo alla sollecitazione al Governo perché s'intervenga, in particolar modo, per una valutazione in merito alle questioni inerenti l'IVA sull'editoria, legata a settori importanti come la scuola e la cultura. Il senso profondo del provvedimento, però, lo condividiamo, e convintamente. La sfida, infatti, è quella di fare dell'efficienza energetica uno dei punti qualificanti del nostro Paese. Si tratta di una scelta verso la quale è necessaria una omologazione verso l'alto, che può e deve consentire una riflessione sulla qualità delle costruzioni, la loro integrazione nel territorio, la messa in sicurezza di quest'ultimo. Per questo, a nome del Gruppo del Partito Democratico, dichiaro il nostro sostegno al testo in esame, che sancisce la conversione in legge del decreto-legge n. 63 del 2013 e definisce le disposizioni urgenti per il recepimento della direttiva del Parlamento europeo e del consiglio n. 31del 19 maggio 2010 e anche della precedente del 2002. Relativamente alle norme per corrispondere ai criteri di efficienza energetica indicati dall'Europa in ambito edilizio, vorrei ricordare che nell'Unione europea gli edifici sono responsabili del 40 per cento del consumo globale di energia. Si tratta di un settore in espansione, quindi con un consumo energetico destinato ad aumentare. La sua riduzione, con l'utilizzo di energia da fonti rinnovabili, costituisce misura necessaria per ridurre la dipendenza energetica e l'emissione da gas serra. Il tema dell'efficienza energetica quindi, anche grazie al richiamo europeo, offre la possibilità di divenire un catalizzatore per quella crescita economica qualitativamente elevata di cui sempre più abbiamo necessità. Da un lato, infatti, gli incentivi possono rappresentare una spinta anticiclica in un contesto economico sempre più depressivo e, dall'altro, con la diffusione e la crescita di questo settore economico, è da considerare possibile un beneficio per il mercato del lavoro. Non si tratta, quindi, di produrre a tutti i costi, ma di produrre meglio. Da sempre l'Italia è capofila nella manifattura di alta qualità e su questa base si innesta il decreto-legge; su questa strada si deve, a nostro parere, insistere per il futuro investendo le risorse disponibili. Il decreto-legge disciplina la metodologia per il calcolo delle prestazioni energetiche degli edifici nuovi e di quelli sottoposti a importanti ristrutturazioni, decidendo che ogni cinque anni vengano rivisti; introduce nuove norme di definizione degli edifici ad energia quasi zero e la redazione di una politica di potenziamento degli stessi tramite l'attuazione di un piano d'azione nazionale. In particolare, fissa il termine del 31 dicembre 2020 affinché tutti gli edifici di nuova costruzione siano ad energia quasi zero, anticipandolo al 31 dicembre 2018 per gli edifici di nuova costruzione occupati e di proprietà di pubbliche amministrazioni. Con l'istituzione di un sistema di attestazione della prestazione energetica degli edifici e con quella dello stesso a cui viene vincolata le vendita e la locazione degli immobili privati occupati dalla pubblica amministrazione si introducono importanti elementi di garanzia, di sicurezza e di trasparenza nei confronti dei cittadini. È importante che con l'articolo 17 si sia operata una modifica del decreto legislativo n. 28 del marzo 2001 in merito ai requisiti richiesti ai sistemi di qualificazione degli installatori degli impianti a fonti rinnovabili, disciplinandone il riconoscimento anche sulla base dell'esperienza professionale, evitando così, nell'attuale fase di crisi economica, di negare a migliaia di lavoratori - artigiani, dipendenti o titolari d'impresa attualmente in attività - la possibilità di qualificarsi e di continuare a operare in uno dei pochi settori di mercato che mostra ancora possibilità di crescita. Non possiamo, inoltre, non sottolineare l'importanza del potenziamento e della proroga del regime di detrazione fiscale introdotto con l'articolo 14 e con le modifiche a cui mi richiamavo poc'anzi, innalzando la detrazione al 65 per cento e prorogandola fino al termine di quest'anno; ciò consentirà innanzitutto di realizzare un risparmio di energia. I consumi civili rappresentano il nostro impatto più diretto. Sulla base del rapporto pubblicato dall'Agenzia nazionale per le nuove tecnologie, l'energia e lo sviluppo economico sostenibile (ENEA), infatti, sul risparmio energetico attribuibile agli interventi di riqualificazione che hanno beneficiato della detrazione del 55 per cento, nel 2011 il risparmio è stato superiore a 1.435 gigawattora, con un taglio di emissioni di CO2 pari a 305 chilotonnellate. Sempre nel 2011, le richieste di intervento sono state circa 300.000, per investimenti superiori a 3.300 milioni di euro, con un valore complessivo degli importi portati in detrazione pari a oltre 1.800 milioni. Dai risultati citati nella relazione si evince il successo di questa formula, a cui, nei cinque anni di applicazione della normativa, ha acceduto circa il 5 per cento delle famiglie italiane, collocate tuttavia per il 78 per cento nelle area del Nord del Paese. L'aver prorogato il termine del beneficio fino a giugno 2014 relativamente agli interventi sui condomini, il cui consumo energetico è superiore alla media italiana già piuttosto elevata, consentirà una riqualificazione di intere aree urbane oggi fulcro dell'organizzazione sociale e civile delle nostre comunità. La spinta agli interventi di ristrutturazione edilizia potenziata con la proroga al 31 dicembre, l'innalzamento al 50 per cento delle detrazioni IRPEF e il raddoppio del limite delle spese ammissibili vanno nella direzione di una riqualificazione urbana oltre che della dinamizzazione di un comparto - quello delle costruzioni - fondamentale per la ripresa economica del Paese, così come i provvedimenti per l'arredo legati alla ristrutturazione incentivano l'economia di comparti industriali attualmente in sofferenza. Un'ultima considerazione politica: una delle sfide principali per i Governi europei, a partire da quello italiano, è quella di combattere l'impennata della disoccupazione, che ha ormai toccato il nuovo massimo livello storico, con un dato del 12,2 per cento, con quella giovanile al 38,5. Come sostenuto dall'economista Federico Caffé, nessun male sociale può superare la frustrazione e la disgregazione che la disoccupazione arreca alle collettività umane. Per questo è compito del Governo e del Parlamento ricostruire la nostra azione attorno a questo perno. Questa riflessione, in particolare, scaturisce dall'attuale condizione in cui versano le politiche industriali nazionali, sempre più avviluppate intorno a questioni puntuali e ormai incapaci di azioni organiche, ma anche dalla consapevolezza che uno dei capisaldi su cui investire per una nuova stagione di esse sia rappresentato dalla cosiddetta green economy. Il Gruppo del Partito Democratico, in conclusione, sostiene questo provvedimento convintamente, considerandolo però un primo passo che fornisce nuovo carburante per imprese e famiglie in una fase economica e sociale difficilissima che richiede scelte nette e selettive per il prossimo futuro.
2013-07-04	M5S	BocchinoFabrizio	Auspico pertanto che il Governo accolga questo importantissimo ordine del giorno relativo al settore della scuola e che l'Assemblea possa esprimere un voto favorevole su di esso.
2013-07-04	M5S	BocchinoFabrizio	Pertanto, visto che il disegno di legge n. 588 non chiude tutte le vertenze collegate al recepimento della direttiva 1999/70/CE, con questo ordine del giorno chiediamo al Governo di voler celermente definire le questioni afferenti anche alla procedura d'infrazione 2010/2124, relative all'abuso dei contratti a tempo determinato nel settore della scuola. Questo proprio per venire incontro a quegli insegnanti che, anziché essere tutelati e valorizzati nel loro importantissimo ruolo, vedono i loro diritti calpestati e sono quindi costretti a ricorrere contro lo Stato per vederne il riconoscimento.
2013-07-04	M5S	BocchinoFabrizio	Signor Presidente, l'articolo 12 si occupa della procedura d'infrazione 2010/2045, concernente la non corretta applicazione della direttiva 1999/70/CE. Questa procedura d'infrazione riguarda le rappresentanze sindacali nelle aziende. Purtroppo, però, questo atto del Senato non contiene la procedura d'infrazione 2010/2124 relativa alla stessa direttiva europea, che invece riguarda l'abuso - sottolineo l'abuso, non l'uso - che fa l'Italia dei contratti a tempo determinato del personale della scuola ATA e docenti.
2013-07-09	M5S	LucidiStefano	Questa candidatura propone Gianni De Gennaro che è stato condannato a un anno e quattro mesi di reclusione dalla Corte d'appello di Genova per istigazione a falsa testimonianza nel processo per il blitz sanguinario della scuola Diaz di Genova. La sua posizione, inoltre, è in palese contrasto con la legge n. 215 del 2004 per conflitto di interessi. Chiaramente, noi del Movimento 5 Stelle siamo estremamente delusi. Concludo il mio intervento dicendo che la scorsa settimana ricorreva l'anniversario della nascita di Giuseppe Garibaldi (e non è stato ricordato). Noi, come lui, possiamo dire che, metaforicamente, siamo partiti da Genova e siamo approdati qui. Non siamo 1000, ma 160 e faremo di tutto per opporci a questa scelta, che riteniamo illegale, irrazionale e immorale.
2013-07-11	PD	ZandaLuigi	Signor Presidente, poco fa il senatore Susta ha ricordato che le norme che fra breve approveremo non sono delle mere disposizioni procedurali; ma non sono nemmeno delle modifiche sostanziali della nostra Costituzione, come dicono altri. Politicamente, nella sostanza, esse segnano l'avvio di un percorso di riforma i cui contenuti debbono essere ancora elaborati e definiti. Nel metodo, vedo nel provvedimento rilevanti indicazioni di fondo: la conferma della necessità di rispettare lo spirito e le prescrizioni dell'articolo 138 della Costituzione, ma anche la necessità e l'urgenza del processo riformatore. La decisione della Corte costituzionale sull'incostituzionalità della legge ordinaria di riduzione delle Province ci dice quanto poco servano le scorciatoie. Larga parte dell'opinione pubblica si chiede se il Parlamento sarà all'altezza di questo impegno, se saprà portare a compimento il processo riformatore. Non è una domanda ingiustificata, considerato quanto la politica del rinvio ha danneggiato l'Italia. Non parlo di rinvii di settimane o di mesi: parlo dei ritardi di decenni delle politiche di riduzione del debito pubblico, della soluzione del dramma dell'evasione e dell'elusione fiscale, della difesa dei beni culturali e del paesaggio, del rinnovamento della scuola pubblica, dell'ammodernamento dei servizi pubblici. E ancora, signor Presidente, parlo dei ritardi della riforma della pubblica amministrazione, di azioni di contrasto alle oligarchie, di regolamentazione seria del conflitto di interessi. Da anni - ancora - rinviamo decisioni largamente condivise su limitate modifiche della Costituzione, come la riduzione del numero dei parlamentari, la revisione del bicameralismo perfetto e la correzione del Titolo V della Parte II della Costituzione, con grande rispetto delle autonomie, presidente Calderoli. Cosa è cambiato per poter dire che la politica del rinvio non sarà più la nostra? Ecco che cosa è cambiato: mentre noi restavamo fermi e ripiegati su noi stessi, è cambiato il mondo, e chi non lo comprende è destinato a soccombere. Oggi la violenza e la durata della crisi, la velocità dei fenomeni e una globalizzazione senza regole ci dicono che, se non saremo capaci di trovare in noi stessi, con i tempi rapidi dei mutamenti globali, la forza e le idee necessarie per battere le nostre malattie e i nostri vizi, saremo destinati inesorabilmente a perdere sovranità e a ridurre il tenore di vita e i livelli di sicurezza sociale. In una parola, saremo destinati ad un declino rapido, violento e pericoloso. Lo dico al mio amico senatore Tocci: la difesa della democrazia da parte del Partito Democratico è fuori discussione. Ma lo è altrettanto l'urgenza di trovare soluzioni giuste ed efficaci ai nostri gravissimi problemi. Ed io condivido l'analisi della presidente Finocchiaro: sarebbe molto, molto rischioso se nel Paese diventasse senso comune l'idea che il Parlamento è inutile. E lo dico anche, con molto rispetto, al Movimento 5 Stelle: io non mi scandalizzo per le proteste d'Aula; mi preoccupa la sensazione che pregiudizialmente la nostra Aula non sia considerata un luogo di dibattito ma solo di scontro politico.
2013-07-15	M5S	MartonBruno	Ma c'è qualcuno che mi sa dire come reagiranno gli altri Stati al nostro shopping bellico? Ci avete pensato? O forse è questo il vero obiettivo: scatenare una forsennata corsa all'acquisto di armamenti per favorire la lobby dei costruttori? Noi del Movimento 5 Stelle siamo contrari allo spreco di soldi, alla guerra e a questi dannati cacciabombardieri. Votate pure contro la nostra mozione. Spiegherete agli italiani in difficoltà, agli imprenditori che stanno per chiudere le loro imprese, agli artigiani e ai commercianti che purtroppo, per loro, i soldi non ci sono. Un'ultima cosa, Ministro. Lei ha detto una frase che penso passerà alla storia e non so come verrà valutata: «Per amare la pace bisogna armare la pace». Lei ha figli? Provi a mettere una pistola in mano a suo figlio e a dirgli: «Vai a scuola e fai la pace con i tuoi compagni»!
2013-07-15	M5S	MorraNicola	Mi dite invece che in Commissione pubblica istruzione non si trovano pochi milioni per affrontare la questione degli inidonei nella scuola.
2013-07-16	M5S	CottiRoberto	Signor Presidente, a nome del Movimento 5 Stelle annuncio, con convinzione, il voto favorevole alla mozione da noi presentata, che chiede con chiarezza l'uscita del nostro Paese e delle nostre aziende da un progetto scellerato ed irresponsabile, che dietro la copertura di un ammodernamento dei mezzi in dotazione alle nostre Forze armate nasconde l'opzione per una politica attiva di interventi militari in giro per il mondo, che mal si concilia con la lettera e lo spirito dell'articolo 11 della nostra Costituzione. L'F-35, o meglio gli F-35, nelle versioni A e B, non sono infatti cacciabombardieri tradizionali ( fighter-bomber ). L'F-35 è ufficialmente definito uno s triker weapon syste; il termine strike corrisponde all'italiano "attacco". Gli F-35, nelle versioni A e B, non sono veivoli da combattimento adatti a difenderci da attacchi di velivoli nemici. L'elemento più inquietante del progetto è il fatto che gli F-35 sono stati progettati per poter contenere testate nucleari tattiche NATO B61, arma nucleare tattica, con potenziale esplosivo fino a 340 chilotoni (oltre dieci volte la bomba di Nagasaki): caratteristica che ne rende ancora più evidente la connotazione offensiva. L'intero programma Joint strikefighter è stato sviluppato per rispondere alle esigenze offensive delle varie forze armate statunitensi non a quelle difensive, per le quali gli Stati Uniti hanno realizzato l'F-22A e continueranno ad utilizzare ancora per molti anni gli F-15C e i Super Hornet. Per spiegare la differenza tra la nostra posizione e quella contenuta nella mozione approvata dalla maggioranza alla Camera dei deputati e riproposta anche al Senato, occorre chiarire che il programma Joint strike fighter consiste non nel semplice acquisto di aerei, ma nella partecipazione alla loro progettazione, costruzione, sperimentazione, perfezionamento, produzione e vendita. L'acquisto è una decisione diversa dall'adesione al programma. L'Italia ha già assentito alle prime fasi di realizzazione del programma, che è tuttora in corso di realizzazione. La mancata acquisizione di parti o di tutti i velivoli attualmente previsti per le nostre Forze armate non implica necessariamente lo stop alla produzione da parte delle aziende italiane, che non è messa in discussione dalla mozione approvata alla Camera dei deputati, né da quella a prima di cui è primo firmatario il senatore Zanda. Ecco perché il cosiddetto rinvio dell'acquisto non sposta di una virgola la realizzazione del programma stesso, visto che la consegna dei velivoli non è imminente. Decretare il rinvio dell'acquisto senza dare indicazioni al Governo per contrattare con i partner un'eventuale sospensione anche del programma di sviluppo servirebbe a poco. Per questi motivi, non possiamo che votare contro la mozione del senatore Zanda: essa chiede di non procedere per ora a nessuna acquisizione, ma non ferma la partecipazione italiana al programma di produzione dei velivoli Joint strike fighter. La scelta del Movimento Cinque 5 Stelle è in sintonia con le tante associazioni impegnate per la pace e la non violenza. Così recita un passo della petizione, con cui in linea con la campagna «Taglia le ali alle armi», operativa dal 2009, si chiede di cancellare il programma Joint strike fighter. «Spendere 14 miliardi di euro per comprare (e oltre 50 miliardi per l'intera vita del programma) un aereo con funzioni di attacco capace di trasportare ordigni nucleari, mentre non si trovano risorse per il lavoro, la scuola, la salute e la giustizia sociale è una scelta incomprensibile, che il Governo deve rivedere».
2013-07-17	M5S	SantangeloVincenzo	Sempre per questo strano filo conduttore si arriva fino all'attuale sindaco della mia Trapani, Vito Damiano, che afferma: «Non bisogna parlare di mafia, perché si rischia di dargli soltanto troppa importanza». L'attuale sindaco, tra l'altro, è stato generale dell'Arma dei carabinieri, dunque per lui dovrebbe essere normale capire e non dire certe cose. Questa affermazione peraltro l'ha fatta forse nel posto più sbagliato, cioè all'interno di una scuola, dove i nostri figli devono crescere con una cultura corretta.
2013-07-18	M5S	AirolaAlberto	Signor Presidente, anch'io personalmente, in quanto lavoratore del cinema, insieme al mio Gruppo, mi unisco al ricordo di Vincenzo Cerami, un grande sceneggiatore. Purtroppo, negli ultimi anni molti sceneggiatori sono scomparsi e questo fa sì che stia finendo una scuola di sceneggiatura che ha attraversato gli ultimi cinquant'anni regalando veramente grandi capolavori al cinema italiano. Nel ricordo di Vincenzo Cerami, auspico che tutti noi riusciamo a favorire il più possibile la ripresa e lo sviluppo dell'attività dei giovani scrittori, per far risorgere in qualche modo la grande tradizione del cinema italiano.
2013-07-18	M5S	MontevecchiMichela	Signor Presidente, colleghi senatori, cittadini, noi vorremmo cogliere l'occasione offerta dalla discussione di questa mozione per fare una riflessione più ampia, e per parlare anche di scuola, poiché i fenomeni di discriminazione razziale nascono, per lo più, dall'ansia, dal timore e dal sospetto generati dalla diversità, dall'alterità, ovvero dalla non conoscenza, dall'ignoranza di qualcosa.
2013-07-18	M5S	MontevecchiMichela	Tutte queste tematiche sono state affrontate da un filone di studio, quello degli studi postcoloniali, che - ahimè! - rimane a tutt'oggi relegato nelle aule accademiche, da cui invece forse dovrebbe iniziare a uscire per spostarsi nelle aule delle nostre scuole. Noi riteniamo infatti che la scuola, che è il luogo deputato all'apprendimento, quindi all'edificazione di una coscienza critica, di una capacità di porsi in modo critico di fronte alle urgenze imposte dalla contemporaneità (soprattutto da questa contemporaneità che cambia i suoi caratteri in modo così veloce), dovrebbe essere il luogo in cui noi come italiani dovremmo iniziare a confrontarci con uno dei nodi storici con i quali ancora facciamo fatica a relazionarci.
2013-07-18	PD	DiGiorgiRosaMaria	Educare alla civiltà: è da questo semplice concetto che passa il futuro della nostra società, che deve essere fondata su cittadini consapevoli dei loro diritti e dei loro doveri; cittadini che abbiano ben presente come il rispetto delle regole e il rispetto degli altri siano la pietra miliare su cui si fonda ogni comunità civile. Educazione significa, in primo luogo, conoscenza, perché è nell'ignoranza che si annida la paura del diverso, perché è nella povertà culturale che prosperano i preconcetti e l'odio verso ciò che non si conosce. Ed è in questo humus disgregato e oscuro che mette le sue radici la malapianta del razzismo, diffondendo il suo veleno nella società. Per combatterlo non bastano le leggi repressive, che pure sono necessarie, ma serve soprattutto prevenzione ed educazione, perché la risposta non sia demandata ai singoli, ma alla società nel suo complesso. Quindi c'è un luogo solo da cui si può partire, un luogo importantissimo - è stato già detto dalla senatrice Montevecchi - cioè la scuola. È dalla scuola che dobbiamo partire in questo percorso di crescita umana e civile condivisa, perché siano i giovani, i nostri giovani a formarsi per costruire un futuro diverso e una società che sia davvero migliore, una società in cui i rigurgiti nazisti non trovino cittadinanza e in cui ogni offesa xenofoba ci colpisca come un pugno nello stomaco. E come un pugno nello stomaco ci deve colpire qualsiasi offesa di natura xenofoba, ed è necessario che tutto questo non finisca mai derubricato come una semplice battuta mal riuscita. Non si tratta di battute mal riuscite, sono pugni nello stomaco, e noi non li dobbiamo tollerare. La nostra civiltà non li deve tollerare. Le parole possono essere davvero pietre e la retorica della xenofobia rischia di avere effetti pervasivi, alimentando stereotipi e violenza in una società debole: più debole è la società, più questi elementi prendono campo. Il razzismo nasce proprio dall'ignoranza e da una visione deviata della società e dei rapporti con gli altri. Certo, non dalle parole soltanto, ma è nelle parole, nel potenziale comunicativo che si sedimenta e trova alimento costante: queste parole davvero come pietre, parole che possono diventare davvero pesantissime, che possono colpire, uccidere. La scuola - io sono molto felice che sia presente in Aula, insieme ad alcuni membri del Governo, anche il Ministro dell'istruzione - deve fare principalmente la sua parte, promuovendo un'offerta formativa attenta all'educazione di genere, al rifiuto di ogni forma di razzismo e di emarginazione della diversità, così come la società, naturalmente. E allora vogliamo che i programmi prevedano anche la formazione degli insegnanti, che deve aiutarli a diventare insegnanti in questo nuovo mondo, che li aiuti a muoversi con i ragazzi all'interno delle classi come è necessario adesso, perché il mondo è cambiato, nelle nostre scuole e nelle nostre classi c'è tanta ricchezza. Talvolta gli insegnanti non sono in grado di affrontarla, qualche altra volta non hanno gli strumenti per farlo. C'è quindi bisogno - lo ripetiamo sempre - di risorse, c'è bisogno di determinazione per essere in grado di compiere scelte nella direzione necessaria, ossia quella della formazione nella scuola esattamente in questo ambito. È il buon esempio che deve arrivare, sempre, da chi riveste un ruolo istituzionale. E qui veniamo a noi, che rappresentiamo il Paese, i cittadini, nelle Assemblee elettive o in altre cariche pubbliche. È questo l'impegno che ognuno di noi dovrebbe assumersi, consapevole dell'incarico che siamo chiamati a svolgere e della responsabilità che abbiamo come senatori della Repubblica, come eletti di questo Paese, rappresentanti degli elettori e delle istituzioni. A noi quindi il compito di rappresentare in questa sede le diverse sensibilità attraverso il confronto di idee e proposte, con una dialettica politica che può essere anche aspra, ma che non può scadere nell'offesa o nell'inaccettabile richiamo a temi di natura xenofoba. Non ne vogliamo parlare qui dentro; in questo luogo deve essere bandito qualsiasi tema di questa natura. La politica è chiamata ad essere lo specchio della società che amministra, a rappresentare una comunità che si riconosce in un comune sentire e nell'accettazione di regole condivise, quelle regole che ho letto all'inizio: le grandi regole su cui si basa il nostro Paese e la nostra Repubblica. Regole condivise, diritti e doveri. Una società civile in cui non c'è posto per la nauseabonda indegnità dei rigurgiti razzisti, neanche se si tratta solo di una battuta mal riuscita, perché questa non offende una persona, ma tutti noi: tutti dobbiamo sentirci offesi. Cara ministra Kyenge, noi siamo con lei, con la nostra forza, il nostro coraggio, la nostra passione di uomini e donne che credono che questo possa diventare un grande Paese, accogliente e orgoglioso delle sue differenze, un Paese in grado di rispondere a ciò che ci richiede il mondo di oggi, un Paese di cui vogliamo essere orgogliosi e degni.
2013-07-18	PD	FedeliValeria	La crisi ha indotto spesso, anche per miopia della lettura politica, a privilegiare una chiusura difensiva, come se l'Italia, ed ogni sua microcomunità locale, potesse sperare di avere maggiori chance isolandosi e difendendosi che da un mondo globale che appariva denso di pericoli. Era una visione errata e lo è tutt'ora. Quelli che apparivano come pericoli erano e sono, invece, sfide che sta a noi affrontare e trasformare in opportunità. La globalizzazione e le aperture ci devono portare a guardare alla competizione internazionale con il coraggio di un modello non solo produttivo ma di valori. Il ruolo dell'Italia e dell'Europa deve essere quello di promotore di uno sviluppo etico, promotore di una globalizzazione ed estensione dei diritti a misura delle persone e delle loro differenze. Ecco allora che l'apertura, l'inclusione, l'integrazione non sono espressioni di buonismo, ma valori forti, che devono tornare ad essere componente decisiva del DNA politico, sociale ed economico dell'Italia e, per noi, della nostra responsabilità istituzionale. Dobbiamo acquisire tutti la piena consapevolezza che l'integrazione è un fattore di arricchimento culturale e non solo. Le politiche migratorie, la cittadinanza, il diritto ai servizi essenziali, la scuola, la salute, il lavoro, la capacità di accoglienza di profughi e rifugiati devono essere tratti centrali della nostra identità culturale, civile, nazionale, come lo sono stati nei momenti più positivi della nostra storia. Dobbiamo contrastare in ogni luogo ogni stereotipo, ogni sentimento, ogni atteggiamento razzista e ogni discriminazione di carattere religioso, etnico, culturale, di genere. Dobbiamo combattere la violenza verbale e fisica perpetuata, in particolare, contro le donne. Sì, verso la ministra Kyenge c'è stato sessismo e razzismo insieme! Eppure, abbiamo votato tutti in quest'Aula la Convenzione di Istanbul che anche contro questo sessismo vuole combattere. Oggi manifestiamo solidarietà, approvazione e sostegno alla ministra Kyenge, che tra offese, discriminazioni, stereotipi razzisti e maschilisti ha collezionato il peggio di cui questo Paese è purtroppo ancora capace. E taccio sull'ultimo episodio di cui è stato protagonista un assessore della provincia di Brescia, che ancora oggi fa operazioni di questa natura. Un altro esponente istituzionale che ha responsabilità e cariche pubbliche. Ma è importante capire che offese, stereotipi e insulti non danneggiano solo e tanto chi li subisce, ma tutta l'Italia, tutti noi e la nostra immagine, sia nei modi con cui ci raccontiamo e ci presentiamo all'interno (penso a che brutto esempio diamo alle nostre bambine e ai nostri bambini che sono l'oggi e il nostro futuro), sia verso il resto del mondo. La fiducia che il Paese deve ritrovare nel futuro e la fiducia che dobbiamo riconquistare nei contesti internazionali passano anche da questi temi e da questi valori. Dal saper essere Paese civile, rispettoso, integrato. Ecco perché la mozione di oggi assume davvero un valore simbolico e politico molto importante che segna una direzione del futuro che immaginiamo, e non solo un atto di solidarietà, pur fondamentale ed importante, verso una persona, verso una Ministra del Governo italiano. Oltre ad assicurarle il nostro sostegno, voglio ringraziare la Ministra - e sono sicura di poter parlare a nome di tutto il Senato. La ringrazio, signora Ministra, per il coraggio, per la tranquillità con cui reagisce agli insulti ...
2013-07-18	PD	MicheloniClaudio	Colleghe e colleghi, ho chiesto di intervenire per invitarvi a pensare ai figli, ai bambini. Ho condiviso molto l'intervento della collega Montevecchi del Movimento 5 Stelle, che ha parlato della scuola. Della scuola abbiamo parlato anche all'interno del Comitato per le questioni degli italiani all'estero. Uno dei punti che vorremmo affrontare nelle prossime settimane è quello dell'introduzione dello studio della storia dell'emigrazione italiana nelle nostre scuole.
2013-07-24	M5S	MontevecchiMichela	Signor Presidente, onorevoli colleghi, lo scorso weekend vi è stato un anniversario importante che è passato in sordina in queste Aule. Sono trascorsi dodici anni dal 21 luglio 2001, quando, in una Genova accesa dalle manifestazioni sorte intorno al G8 e attraversata della tragica notizia della morte di Carlo Giuliani, i reparti della Polizia di Stato fecero irruzione nella scuola Diaz, compiendo, secondo quanto riferito da Amnesty International, gravi violazioni dei diritti umani. Come si svolsero i fatti è cosa nota: dell'operazione si contarono 93 arresti e una quantità quasi analoga di feriti. Ribadisco che sono trascorsi dodici anni da quegli avvenimenti, ma le ragioni di fondo della nostra preoccupazione purtroppo non sono cessate, come dimostra il recente caso kazako della Shalabayeva: uno Stato e un potere politico che mostrano il lato più esposto di un insistito conformismo, affermando e smentendo, facendo melina e schermandosi dietro una ricostruzione fatta ad arte, fantasiosa e palesemente bugiarda, in cui neanche tre indizi fanno una prova. È noto che i processi sono stati ostacolati in ogni modo e non solo sono stati protetti i dirigenti imputati, tra cui ricordiamo i nomi di Gratteri, Caldarozzi e Luperi, rimasti in carica fino al luglio 2012 e impediti nelle loro mansioni solo dal giorno successivo dell'interdizione confermata dalla Cassazione, ma anche la stessa funzionalità della polizia è stata messa a repentaglio, pur di garantire la massima forma di salvaguardia, assicurando addirittura promozioni ai maggiori imputati, a cominciare dai tre ora citati, anziché sospenderli come vorrebbero equanimità e buon senso, prima ancora di una esplicita normativa dell'Unione europea. Allora è bene ricordare in questa sede, signor Presidente, che di vuoto normativo si è trattato se nessun provvedimento è stato assunto. I giudici, infatti, hanno rimarcato l'assenza di una legge sulla tortura. Non risultano provvedimenti disciplinari per i 40 imputati riconosciuti responsabili per i falsi e gli abusi a Bolzaneto, quasi tutti coperti dalla prescrizione, né per i condannati che in teoria, passati i cinque anni, potrebbero tranquillamente ritornare come se nulla fosse mai accaduto. Molte cose, però, sono successe nel frattempo e non vogliamo rassegnarci alla retorica gattopardesca dei falsi riformismi, di chi vuol cambiare tutto perché nulla cambi: Federico Aldrovandi, Giuseppe Uva, Stefano Cucchi, i fatti di Chiomonte. Dopo le condanne di Bolzaneto niente è stato fatto, malgrado sia stato chiesto l'obbligo di indossare codici di riconoscimento sulle divise, a cui i vertici e i sindacati di polizia sono inspiegabilmente contrari in uno Stato democratico; malgrado gli appelli per una legge sulla tortura, che preveda esplicitamente la non prescrivibilità; malgrado l'auspicata istituzione di un organismo indipendente per la protezione dei diritti umani, con compiti di ispezione, chiesta anche da Amnesty International, nonché la revisione della formazione del reclutamento delle forze dell'ordine. Mi conceda allora un minuto, Presidente, per ... PRESIDENTE. Senatrice Montevecchi, ha già parlato per cinque minuti e ne aveva a disposizione solo tre. MONTEVECCHI (M5S). Presidente, mi deve concedere un minuto per le conclusioni finali, che sono due. Gli abusi trovano origine a monte, in un potere politico che viene meno ad una serie di precise responsabilità e che non ha esercitato la precipua funzione di controllo democratico sulla polizia, che ha così potuto tenere una condotta arrogante verso le vittime dei suoi abusi, e nei magistrati e nei ministri che si sono succeduti. L'ultima conclusione è la seguente. Nel libro di Giancarlo Livraghi «Il potere della stupidità», leggiamo che una forma diffusa di stupidità è l'incapacità di ammettere i propri errori e che il coraggio di dire «ho sbagliato» non è solo onesto, ma è anche un modo intelligente di ridurre il potere della stupidità. Sempre in questo libro Livraghi dice che la stupidità non sta nel commettere errori, ma nel non volersene accorgersene, nel non volerli capire, nel non saperli usare come una fonte di apprendimento. Cito allora una metafora di Popper, «Einstein e l'ameba»: mentre l'ameba morirà a causa dei suoi errori, Einstein sopravviverà proprio grazie ad essi. Qui si tratta di decidere se vogliamo essere Einstein o un'ameba.
2013-07-24	M5S	BlundoRosettaEnza	Per l'ennesima volta è stato predisposto un provvedimento omnibus, finalizzato cioè a disciplinare con la solita approssimazione settori e materie assolutamente eterogenee, con il risultato di un testo normativo che, al pari di molti altri, detta norme che andranno a compromettere i delicati e complessi equilibri degli istituti giuridici vigenti. Appare essere un provvedimento istituzionale obbligato, che rende più marcata la riforma Gelmini, e non un intervento a favore di quanti si trovino in difficoltà. Ad esempio, non possono non essere sottolineate le oggettive difficoltà del provvedimento nel disciplinare interventi a favore dei giovani frequentanti le scuole secondarie di secondo grado. All'interno del testo non sono state infatti previste norme di raccordo con l'articolo 4 della legge 28 marzo 2003, n. 53, e il successivo decreto legislativo 15 aprile 2005, n. 77, riguardo alle norme generali relative all'alternanza scuola-lavoro. L'articolo 4, comma 2, del decreto legislativo n. 77 del 2005, signor Ministro, prescrive infatti, quanto segue: «I periodi di apprendimento mediante esperienze di lavoro fanno parte integrante dei percorsi formativi personalizzati, volti alla realizzazione del profilo educativo, culturale e professionale del corso di studi e degli obiettivi generali e specifici di apprendimento stabiliti a livello nazionale e regionale». L'obiettivo del decreto legislativo n. 77, quindi, è di far acquisire agli studenti, a partire dal quindicesimo anno d'età, con esperienze nel mondo del lavoro, soltanto alcune competenze professionali unitamente ad altre non necessariamente legate ad una professione o ad una disciplina specifica, ma spendibili in diversi contesti e per finalità formative non paragonabili a quelle che si vogliono disciplinare con i commi 4, 7, 10 e 13 dell'articolo 2 dell'attuale testo in Aula. Si regolamenta la scuola e non il lavoro, si privilegia la formazione e non l'inserimento nel mondo del lavoro. Nel disegno di legge n. 890, invece, si vuole confondere il periodo di studio con gli interventi strutturati per l'apprendistato e con l'adeguamento delle abilità professionali per persone che nulla hanno a che fare con i banchi di scuola. Si dimentica forse che l'Italia soffre dal punto di vista occupazionale ormai da molti anni e discutere ancora in quest'Aula di una problematica, trasformata nel tempo in una vera e propria emergenza sociale, significa, signori, certificare il fallimento delle politiche di sostegno all'occupazione messe in atto nell'ultimo decennio, anzi nell'ultimo ventennio, dai Governi di qualsiasi colore politico posti al timone del Paese. Il tasso di disoccupazione si attesta al 12,2 per cento, in aumento di 0,4 punti percentuali rispetto a dicembre e di 2,1 punti negli ultimi dodici mesi. Sono stati spesi innumerevoli discorsi sulla necessaria conversione del nostro Paese ad un mercato del lavoro maggiormente flessibile, un'evoluzione presentata come propedeutica ai vertiginosi ed immediati aumenti dei posti di lavoro. La realtà che negli ultimi anni si è palesata, però, è del tutto opposta e può essere riassunta in un'unica parola: precarietà; precarietà del posto di lavoro che inevitabilmente si trasforma in precarietà della vita. Ma, paradossalmente, con la terribile crisi economica che stiamo vivendo, chi ha un'occupazione precaria può anche definirsi fortunato rispetto a chi non ha un lavoro o, come troppo spesso accade (anche in questi Palazzi), l'ha perduto. Tra i quindici-ventiquattrenni le persone in cerca di lavoro sono 655.000 e rappresentano il 10,9 per cento. In questa fascia d'età il tasso di disoccupazione, ovvero l'incidenza dei disoccupati sul totale di quelli occupati o in cerca, è pari al 38,7 per cento. Dati allarmanti che non possono più essere ignorati, tanto più che nella percentuale vengono considerati, in numero crescente, anche gli adolescenti. Si registra un aumento dell'abbandono scolastico, non soltanto nel Mezzogiorno, ma nell'intero Paese, così come una diminuzione delle iscrizioni all'università. Questo sì che è davvero preoccupante per la cultura. Eppure non sono previsti neanche questa volta degli interventi di carattere strutturale, finalizzati a garantire una vera e maggiore occupazione, ma solo degli interventi palliativi, come ben spiegato da tutti voi colleghi. Il presidente del Consiglio Letta, nei primi giorni del suo mandato, aveva fatto riferimento alla creazione di 200.000 posti di lavoro. Ora, ipotizzando l'utilizzo di tutti i fondi disponibili previsti dal provvedimento, si è ben lontani da quei numeri e anche dai 100.000 posti cui ha fatto riferimento il ministro Giovannini come risultato di queste misure. Gli stanziamenti previsti, infatti, sono 26 milioni per due anni più 28 milioni per il 2015 per l'autoimprenditorialità e l'autoimpiego ed altrettanti milioni per la realizzazione di progetti di infrastrutturazione sociale e valorizzazione dei beni pubblici nel Mezzogiorno, presentati dai giovani e dai soggetti appartenenti alle categorie svantaggiate. Infine, solo 56 milioni di euro in tre anni per le borse di tirocinio formativo in favore di giovani dai diciotto a ventinove anni che non lavorino, non studino e non partecipino ad alcuna attività di formazione, ma residenti o domiciliati nelle regioni del Mezzogiorno. Il provvedimento in esame contiene inoltre misure con le quali si prevedono riduzioni del costo del lavoro, fino all'esaurimento delle risorse disponibili, per l'assunzione di persone con meno di trent'anni. Gli sgravi possono avere una durata massima di diciotto mesi (nel caso di nuove assunzioni) oppure di dodici mesi (nel caso di trasformazioni di contratti a tempo determinato in contratti a tempo indeterminato). L'esperienza passata ci dimostra però che gli incentivi alle assunzioni aventi carattere temporaneo sono del tutto inefficaci in quanto creano pochi posti di lavoro e ne beneficiano solo le imprese che farebbero comunque queste assunzioni. Sorge poi spontanea un'altra domanda: quale datore di lavoro decide di creare veri posti a tempo indeterminato, sulla base di un contributo pubblico che potrebbe non essere erogato, vista la limitata disponibilità delle risorse? Oltre queste criticità che ho evidenziato, non ho potuto fare a meno di notare nel testo la mancanza di riferimenti ad un territorio martoriato come quello dell'Abruzzo, con un altissimo tasso di disoccupazione, al punto che il relatore ha dovuto aggiungere, al termine dei lavori in Commissione, una chiarificazione, che non era presente nella versione originale, elencando espressamente le Regioni destinatarie degli incentivi. Con quest'ultimo emendamento avete dimostrato di saper andare oltre le inutili passerelle. Auspichiamo che la strada intrapresa continui ad essere percorsa.
2013-07-25	PD	GattiMariaGrazia	Il secondo punto che vorrei affrontare è invece relativo ai vincoli per poter accedere all'incentivo fissato nell'articolo 1. Nella discussione in Commissione abbiamo già affrontato la questione, e con un emendamento dei relatori abbiamo soppresso la lettera c) del comma 2: l'emendamento 1.5000, lettera b), sopprime proprio la lettera c) relativa a coloro che vivono soli con una o più persone a carico. Siccome vi era un problema interpretativo vero, una difficoltà a tradurre dall'inglese quella formulazione, anche dal punto di vista proprio dell'anagrafica del nostro Paese, quel punto è stato eliminato con un emendamento delle Commissioni riunite. Per quanto concerne gli ultimi due vincoli, non devono essere in contemporanea, ma o l'uno o l'altro. Rispetto alle questioni relative alle persone e all'alta formazione, rilevo che nel nostro Paese purtroppo ci sono molti laureati e molte persone con alta specializzazione disoccupati da più di sei mesi, che non hanno un lavoro regolarmente retribuito da più di sei mesi. Quindi, non c'è un'esclusione di questo tipo. Più in generale, vorrei richiamare tutta l'Aula a riflettere su un punto: siamo un Paese in cui la povertà assoluta sta aumentando molto, e ogni volta richiamiamo le difficoltà di una Italia in cui le diseguaglianze si allargano. Occorre quindi farsi carico di ridurre tali diseguaglianze, di intervenire in favore delle persone con grave disagio. Siamo un Paese in cui sta aumentando in modo vertiginoso l'abbandono scolastico. Dobbiamo pretendere - e questo è un modo per farlo - che i giovani possano concludere un ciclo di studi, anche attraverso percorsi di formazione professionale, di alternanza scuola-lavoro. Si tratta di questioni fondamentali e di carattere generale. Procederò ora a cinque rapide riflessioni. Quanto all'incentivo economico alle assunzioni, in particolare dei lavoratori giovani, il provvedimento in esame fa una scelta. Sebbene vi siano anche elementi particolari, come il 50 per cento dell'ASpI per le assunzioni di lavoratori che usufruiscono degli ammortizzatori sociali e che riguardano altre fasce, il provvedimento opera una scelta fondamentale e non banale. Stiamo tentando, a risorse date e limitate, di risolvere parzialmente il problema. Il provvedimento non avrà un effetto dirompente e non sarà l'elemento che riattiverà la crescita del Paese, ma non abbiamo mai pensato che riformare le regole del mercato del lavoro potesse essere sufficiente: sarà necessario fare investimenti di ben altra natura e sostanza. Però questi interventi vanno fatti. Esistevano fondi non utilizzati che in questo modo possono essere proficuamente impiegati per creare lavoro stabile, come gli incentivi per assunzioni a tempo indeterminato. Vengono rivisti, e si allentano, alcuni vincoli della legge n. 92 del 2012. Credo che da questo punto di vista la contrattazione nazionale abbia già dato una serie di indicazioni: ad esempio, nel contratto dei metalmeccanici è stata rivista una serie di norme che riducono gli spazi dei contratti a termine. Altro punto fondamentale è l'istituzione di una sorta di task force per il riordino dei servizi all'impiego e il loro coordinamento con le politiche attive. È un intervento indispensabile se vogliamo dare gambe e strumenti alla Youth Guarantee, all'occasione che abbiamo per sfruttare risorse - queste sì molto più consistenti - che saranno disponibili a partire dal 2014 per dare ai giovani di questo Paese, in una situazione di grave crisi, che rischia di vedere intere generazioni senza alcun contatto con il mondo del lavoro, la possibilità, entro quattro mesi dal diploma, dalla laurea o dall'uscita dal mercato del lavoro, di avere un contatto con il mondo dell'occupazione. C'è poi la questione, cui ha fatto riferimento anche la senatrice Favero, della sperimentazione della carta di inclusione, che vorrei iniziare a chiamare in questo modo, perché si tratta di sperimentare forme di sostegno al reddito per le situazioni più disagiate. Siamo in una condizione grave. Nel periodo dal 2007 al 2011, per quel che riguarda la povertà assoluta, il nostro Paese è passato dal 4,1 al 5,7 per cento della popolazione, e al Sud dal 6 all'8,8 per cento. Con le risorse a disposizione e con tutti i limiti esistenti dobbiamo intervenire perché le situazioni estreme vengano assolutamente limate. Occorre tirar fuori le persone da queste situazioni di disperazione. Sicuramente restano aperti problemi notevoli, come quelli concernenti la cassa integrazione in deroga. Le settimane scorse abbiamo approvato il cosiddetto decreto IMU-CIG sull'IMU e sulla cassa integrazione, ma sappiamo perfettamente - e lo ricordava anche la senatrice Cantini nel suo intervento - quanto sia necessario trovare fondi per il suo rifinanziamento. Dovremo affrontare la questione degli esodati, ma anche quella relativa alle piccole mobilità. Pensate cosa significa per le aziende sotto i 15 dipendenti non disporre più dello strumento che permetteva a questi lavoratori di avere un incentivo per la rioccupabilità. Ricordo infine quanto è stato richiamato sul blocco dell'IVA nei settori socio-sanitari e in generale. Questo è un provvedimento legislativo che interviene in un ambito molto definito e specifico, ma importante, e non bisogna svalutare il fatto che stiamo intervenendo, come non di sovente abbiamo fatto, seguendo le indicazioni europee ed inserendoci nell'ambito europeo con una politica di occupazione per i giovani del nostro Paese.
2013-07-25	PD	ZandaLuigi	Signor Presidente, signor Presidente del Consiglio, al netto della crisi finanziaria mondiale, molta parte dei problemi dell'Italia è nella spesa pubblica e nel debito pubblico. Tutti i Governi sinora hanno tentato di ridurre la spesa con tagli lineari, mentre incidere in modo mirato sulle spese improduttive imporrebbe cambiamenti radicali dell'impianto del bilancio dello Stato, e negli ultimi decenni nessuno finora c'è mai riuscito. Oggi però voglio domandarle qualcosa sul debito pubblico: un debito di 2.000 miliardi di euro, pari al 130 per cento del PIL, accumulato in gran parte dal 1981 ad oggi. Se le risorse che abbiamo buttato nel debito pubblico le avessimo investite in infrastrutture, innovazione, scuola, università, ricerca scientifica, sicurezza, modernizzazione delle reti, oggi saremmo un Paese più ricco e più forte. Adesso non si può certo abbattere di colpo una così grande montagna di miliardi di debito, ma è doveroso chiedere al Governo quale strategia di medio periodo serva all'Italia, se convengano correzioni virtuose anno dopo anno della spesa pubblica, se convenga puntare sullo sviluppo, se convenga un piano ambizioso di privatizzazioni o un mix di tutte queste soluzioni. Vi è una domanda collegata: come possiamo conciliare tutto questo con l'impegno per la riduzione del debito pubblico sino a raggiungere in venti anni il 60 per cento del PIL? Non possiamo chiederle miracoli che non si possono fare, signor presidente Letta; quindi, le chiediamo solo di indicarci la strada, la strategia e i tempi che ritiene necessari per ridurre e abbattere il nostro debito pubblico.
2013-07-26	PD	LoGiudiceSergio	Signora Presidente, ringrazio il sottosegretario Toccafondi per la risposta data all'interrogazione. Sono soddisfatto che il Ministero abbia ribadito il suo impegno a favore di quelle azioni messe in campo negli anni scorsi, come i due siti Internet "smontailbullo" e "noisiamopari", l'accordo con la rete RE.A.DY e le attività intraprese in occasione della Settimana contro la violenza. Registro altresì con grande favore l'impegno ribadito in questa sede sul fatto che i temi in questione, in particolare quello della formazione dell'insegnante sulla prevenzione e il contrasto del pregiudizio omofobico, debbano senza dubbio caratterizzare le azioni di pianificazione formativa delle scuole italiane. L'aver ribadito in questa sede questi impegni ritengo sia un elemento positivo. Debbo registrare però una mancanza nella risposta rispetto ad uno dei quesiti che avevo posto, su come la scuola italiana si possa adeguare ad un fenomeno nuovo, ma sempre crescente, che la sta investendo direttamente e che viene lasciato direttamente alla buona volontà di dirigenti, insegnanti ed educatrici che si trovano a confrontarsi con il problema. Mi riferisco alla presenza nelle scuole di bambini che crescono in famiglie omogenitoriali, ossia con due mamme o con due papà, e che per questo motivo necessitano di un accompagnamento particolare per il loro inserimento, affinché la loro situazione non venga ad essere elemento di disagio e difficoltà, a causa della mancanza di conoscenza di una realtà che rappresenta una novità per tante scuole. Mi auguro che su questo tema possa essere svolto un ulteriore approfondimento per capire se e come il Governo, in particolare il Ministero dell'istruzione, dell'università e della ricerca scientifica, intenda affrontarlo. Rispetto alla questione della partecipazione del Ministero dell'istruzione alla strategia nazionale per la prevenzione e il contrasto delle discriminazioni sulla base dell'orientamento sessuale e dell'identità di genere, su cui il Ministero per le pari opportunità ha predisposto e pianificato un coinvolgimento anche del Ministero dell'istruzione, immagino di poter considerare le sue risposte come segno della partecipazione del Ministero stesso a quella strategia. Essa potrà avere successo solo se le azioni saranno condivise tra i diversi dipartimenti e Ministeri del nostro Governo, proprio perché si tratta di una strategia trasversale. In conclusione, ritengo molto importante che gli obiettivi e gli intendimenti qui espressi possano essere in qualche modo condivisi operativamente con le scuole italiane; molto spesso, infatti, la circolare ministeriale molto positiva e del tutto condivisibile, come quella che il Ministero diffonde il 17 maggio in occasione della Giornata internazionale contro l'omofobia, non sempre riesce ad avere una ricaduta operativa nelle scuole italiane. Mi auguro pertanto che in questo ambito possa essere compiuto uno sforzo operativo che consenta di mettere in campo gli strumenti concreti perché la pianificazione, in questo senso positiva, del Ministero possa diventare politica attiva e progettazione formativa nelle scuole italiane.
2013-07-26	PD	PuglisiFrancesca	Signora Presidente, ringrazio il sottosegretario Toccafondi e mi dichiaro soddisfatta per quanto da egli annunciato. Questo Parlamento ha appena ratificato la Convenzione di Istanbul in cui si ritiene che per combattere e rimuovere il fenomeno strutturale del femminicidio la scuola svolga un ruolo fondamentale di lotta per il superamento degli stereotipi culturali. Perché è da lì che nasce questo fenomeno: una reazione violenta maschile verso donne che contravvengono allo stereotipo, purtroppo molto radicato nel nostro Paese, che comprime le manifestazioni di libertà, di espressione libera della propria soggettività individuale. Benissimo, sono fondamentali le azioni di formazione. Soprattutto potrebbero essere inserite già nei programmi rivolti agli insegnanti a partire dalla loro formazione iniziale duranti i tirocini formativi attivi. È fondamentale che anche nei libri di testo venga recepito quel codice POLITE su cui l'associazione degli editori di libri di testo scolastici ha lavorato assieme al Ministero. È importante sottolineare che è a scuola che possiamo davvero educare nuove generazioni di uomini e donne rispettosi delle differenze e delle libertà individuali. È a scuola che possiamo insegnare alle ragazze che è solo con lo studio e con il lavoro che si diventa davvero libere ed è a scuola che possiamo insegnare alle nostre figlie anche a crescere nella consapevolezza che uno schiaffo è uno schiaffo e non è mai amore. Pertanto, la ringraziamo per questo impegno. Questo Parlamento, e in particolare la 7ᵃ Commissione, vigilerà sull'operato assieme al vasto mondo dell'associazionismo femminile, che è impegnato - appunto - a promuovere la differenza di genere: una vera cultura della differenza di genere.
2013-07-29	M5S	BlundoRosettaEnza	Signor Presidente, illustro l'emendamento 1.211, che intende riconoscere un incentivo ai datori di lavoro nel caso di assunzione a tempo indeterminato anche di giovani dai 18 ai 29 anni in possesso di diploma di scuola media superiore o professionale. Si vuole in questo modo evitare che gli stessi incentivi siano riconosciuti al datore di lavoro solo nel caso di assunzione di giovani privi del titolo di studio.
2013-07-30	M5S	PugliaSergio	Signor Presidente, con l'emendamento 6.0.201 non si vuole fare altro che ascoltare; in un certo senso, fa sì che i cosiddetti superprecari, cioè coloro che già da anni si trovano all'interno delle istituzioni scolastiche, utilizzati attraverso un'esternalizzazione del lavoro, vengano finalmente inglobati nell'organizzazione scolastica. Sono appunto servizi che normalmente la scuola già utilizza, per cui non sono attività, diciamo così, straordinarie, ma sono attività ormai ordinarie.
2013-07-31	M5S	LucidiStefano	«Fra di noi ci sono compagni che soffrono di allergia, asma ed altri problemi respiratori. Il nostro mare è considerato uno dei più belli d'Italia, ma non tutti sanno che per fare i bagni in estate siamo costretti a percorrere tanti chilometri nel traffico per raggiungere una spiaggia, dove l'acqua è sporca a causa delle numerose ville costruite a pochi metri dal mare che vi scaricano rifiuti. Il cielo di Taranto di notte non è splendente, perché i fumi delle nostre fabbriche lo ricoprono con tanto fumo grigio che nasconde le stelle. I nostri nonni ci raccontano di quando andavano al mare a piedi e facevano i bagni nel mar Piccolo e dei cieli stellati della loro infanzia. Noi facciamo fatica perfino ad immaginarli. Sappiamo che uno dei maggiori responsabili dell'inquinamento di Taranto è l'Ilva. Noi non desideriamo che la fabbrica chiuda perché molti nostri papà ci lavorano per mantenere le loro famiglie. Le chiediamo però: cosa dobbiamo scegliere tra salute e lavoro? Non sono tutti e due diritti garantiti dalla nostra Costituzione? Perché le fabbriche non possono utilizzare impianti di depurazione per offrire lavoro e salute? Vorremmo mangiare le nostre cozze crude, ma senza correre il rischio di ammalarci, come facevano i nostri nonni. Siamo sicuri che lei ci risponderà e perciò le chiediamo anche di dotare la nostra scuola di contenitori interni per consentire la raccolta differenziata dei rifiuti e di cassonetti esterni per poterli svuotare. Vedrà quanta carta un'intera scuola consumerà in un anno scolastico».
2013-08-06	M5S	FucksiaSerenella	Signora Presidente, mentre le imprese, struttura portante, locomotiva della nostra economia, disinvestono, o meglio, per dirla con linguaggio chiaro, chiudono e non c'è imprenditore che non sia assillato dal dubbio amletico, che diventerà il tormentone di questa estate, resto o delocalizzo, mentre i lavoratori di tutto il Paese - quelli rimasti, intendo - sono in agitazione quasi perenne e comunque sempre più scontenti, mentre tre giovani su dieci sono NEET (non vanno a scuola né cercano un lavoro), arriva l'ennesimo decreto omnibus e con esso l'illusione che possa essere l'opportunità giusta e concreta per risolvere tutto e portarci fuori dalla crisi. L'entusiasmo è stato tanto da conferirgli l'appellativo "decreto del fare", anche se, pensando agli effetti che avrà concretamente, forse sarebbe stato più opportuno chiamarlo "decreto del fare, dire, baciare, lettera e testamento", per trovare almeno un po' di conforto nell'ironia. Purtroppo questo decreto non contiene nessun megaprovvedimento strutturale e risolutivo, nessuna vera riduzione degli sprechi nell'amministrazione pubblica, nessun piano industriale convincente, nessun intervento sull'eliminazione dei conflitti di interesse, nessun nuovo programma energetico, né misure per l'ambiente, ma circa cento misure dai margini peraltro molto incerti che non possono essere la cura miracolosa per salvare un Paese malato grave, ma forniscono soltanto un maquillage variopinto per rendere più presentabile il morto. Qualche proposta buona, ad onor del vero, c'è. Qualcuna addirittura in stile simil-Cinque Stelle. Mi riferisco, ad esempio, ai provvedimenti sulle infrastrutture. Il Governo recupera risorse predisposte per le grandi opere non utilizzabili nell'immediato (come il ponte sullo Stretto di Messina, che mai si farà ma continua ad assorbire risorse, il Terzo Valico ligure e la linea di Alta velocità Torino-Lione) e preleva un fondo di 2 miliardi di euro per finanziare alcune infrastrutture immediatamente cantierabili, che dovrebbero cioè creare subito posti di lavoro, così da consentire la continuità di cantieri già in corso nel 2013, come la terza linea della Metro a Roma o la Quadrilatero nelle Marche, che non rimarrà - si spera - opera incompiuta. Questo mi sembra un dirottare fondi verso l'utile, ed apprezzo. Sono stati promossi interventi per facilitare il credito delle imprese grazie anche all'aumento del Fondo di garanzia e il ricorso alla Cassa depositi e prestiti; si incentivano i pagamenti alle imprese da parte della pubblica amministrazione e si pone un freno allo strapotere di Equitalia con la non pignorabilità della prima casa e dei capannoni e l'innalzamento della soglia di credito per l'esproprio. Si cerca di porre rimedio all'arretrato della giustizia civile, soprattutto nelle corti di appello e in Cassazione, con il reclutamento di molti magistrati. Viene riproposta la mediazione obbligatoria, che aveva avuto successo, ma era poi stata bloccata dalla Corte costituzionale. Si dà il via - sembrerebbe con convinzione - all'agenda digitale e in ambito sanitario vengono eliminate diverse certificazioni e procedure inutili. Si predispone, grazie all'intervento dell'INAIL, anche un piano di edilizia scolastica da 100 milioni di euro, nonché lo stanziamento di fondi per la predisposizione di borse di studio e nuove assunzioni di ricercatori. Ci si è mossi anche nell'ambito della sicurezza sul lavoro, intervenendo direttamente sul decreto legislativo 9 aprile 2008, n. 81, che ha fatto sempre insorgere tante polemiche dal suo avvento, nel 2008 appunto. Ricordo che fu varato l'ultimo giorno del Governo Prodi, in fretta e in furia e pieno di refusi; nel giro di un anno ci fu la prima revisione ed ha creato molti dubbi interpretativi. Ma proprio in questo decreto, forse perché sono nel settore, ravviso la maggiore occasione mancata. Molti sarebbero stati gli adempimenti meramente formali da eliminare in modo netto e indolore, senza pregiudizio per alcuno e senza toccare gli aspetti sostanziali della sicurezza, la cui effettività ne sarebbe risultata al contrario rafforzata, in quanto tempo e risorse sarebbero state impiegate per assicurare il bene supremo, costituito dalla tutela della salute e della sicurezza dei lavoratori, e non per recitare una farsa. Le semplificazioni a cui mi riferisco e che avrei voluto riguardano - appunto - la figura del medico competente, come definito dal combinato disposto dell'articolo 2 e dell'articolo 38 del citato decreto, che è titolare di un ruolo fondamentale per la tutela della salute e della sicurezza dei lavoratori e a cui la legge attribuisce attualmente l'obbligo di adempimenti amministrativi e burocratici che nulla hanno a che vedere con la prevenzione negli ambienti di lavoro. In sintesi, avrei voluto che veramente si fosse inciso in modo determinante, secondo il principio "meno carta e più sicurezza". Tra questi adempimenti la non approvazione di un emendamento che avevo portato in Commissione anche ieri mi è parsa irragionevole. Perché non eliminare l'Allegato 3B annesso all'articolo 40 del decreto legislativo n. 81 del 2008, che porta solo ad inserire dati inutili, non utilizzabili dal punto di vista epidemiologico e che non salvaguardano la salute? Cosa c'è dietro? Quale interesse? Quanto al metodo proposto, esso non è all'altezza dei tempi, ma quasi un ricorso al pallottoliere. Mi chiedo: il medico del lavoro avrebbe avuto l'occasione di avere più spazio per tornare a fare il medico e per agire da consulente globale in azienda; invece, passerà questa estate ad inserire dati, uno ad uno, dati che non saranno utilizzabili da nessuno, dati già in possesso della pubblica amministrazione. PRESIDENTE. Senatrice, la invito a concludere. FUCKSIA (M5S). Riferisco che anche questa mattina la senatrice Bernini ha suggerito di non chiedere a cittadini ed aziende adempimenti inutili. Mi dico: perché questo? Però facciamo finta che così continuiamo a fare sicurezza, quando non la facciamo. Abbiamo fatto del lavoro non una semplificazione, ma ci siamo proposti come ufficio delle complicazioni delle cose semplici. Abbiamo introdotto il concetto di rischio quando non c'è rischio o quando è basso. Quando è basso il rischio? Andiamo in un'azienda a cambiare una lampadina: passa un muletto e abbiamo l'incidente. Allora, chiediamoci se il rischio era basso o no. 30 giorni o 29 possono veramente cambiare un rischio, un profilo di salute? Però continuiamo così, continuiamo a dire che va tutto bene. PRESIDENTE. Senatrice, concluda, la prego. FUCKSIA (M5S). Come diceva il maggiordomo alla marchesa, al castello andava tutto bene, tranne un piccolissimo incidente, la morte del cavallo. Alla domanda della signora, il domestico spiegava che la morte era avvenuta per asfissia durante l'incendio delle scuderie, ma a parte questo...
2013-08-06	PD	SantiniGiorgio	È un provvedimento complesso e articolato. Alcuni lo hanno definito sprezzamente omnibus, ma esso non smarrisce la sua missione di fondo, che è quella di intervenire sui pilastri di una possibile ripresa, quali la maggiore efficacia della leva del credito, l'impulso agli investimenti infrastrutturali, le semplificazioni amministrative e la celerità della giustizia civile, solo per ricordarne alcuni. Alle critiche avanzate dai colleghi dell'opposizione e contenute nella relazione di minoranza rispondiamo che, per giudicare correttamente la portata di questo provvedimento, esso va inserito nell'iniziativa legislativa più ampia che il Governo ha avviato. Si tratta di un pacchetto di misure e provvedimenti tutti tesi al rilancio dell'economia: ad esempio il decreto-legge sull'occupazione, i provvedimenti sui pagamenti dei debiti della pubblica amministrazione, gli incentivi per le ristrutturazioni edilizie e l'efficienza energetica degli immobili. Sono tutti provvedimenti del fare: certo, del fare nelle condizioni date, nelle compatibilità date, nel rispetto degli impegni presi. Nel merito del provvedimento molto è stato detto. Vorrei sottolineare soprattutto le misure riguardanti le politiche di sviluppo; il miglioramento dell'accesso al Fondo di garanzia per le piccole e medie imprese e il potenziamento delle risorse per il Fondo stesso, per consentire al maggior numero di imprese di accedervi; la riattivazione della cosiddetta legge Sabatini per i finanziamenti a tasso agevolato per l'acquisto di macchinari ed impianti, ma anche - come ha già detto il relatore - di beni immateriali; il rifinanziamento dei contratti di sviluppo anche per quelle realtà territoriali che fino ad oggi sono state sprovviste di dette agevolazioni; le misure per la promozione della concorrenza nei mercati energetici; le misure per il rilancio delle infrastrutture attraverso il rafforzamento della bancabilità dei progetti da realizzare in partenariato pubblico e privato; le misure volte allo sblocco dei cantieri, utilizzando al meglio le risorse già stanziate per opere immediatamente cantierabili, e penso ai fondi per il Mezzogiorno. Sono tutte le misure del fare che hanno visto un impegno profondo da parte prima della Camera e poi del Senato e delle Commissioni - anch'io desidero ringraziare i relatori per il prezioso, accurato ed efficace lavoro che hanno svolto - per migliorare il testo prodotto dal Governo e anche per correggere alcune parti provenienti dalla stessa Camera. Mi riferisco alla questione dei Confidi, alla cancellazione del DURT, alla misura, orgogliosamente proposta ieri, di riduzione degli stipendi dei manager delle aziende pubbliche, a quella di miglioramento dell'edilizia scolastica che affida ai Comuni il potere commissariale che consente loro finalmente di spendere le risorse in tempi certi entro il 2014; mi riferisco ancora alle misure per l'EXPO di Milano del 2015, all'avvio più convinto dell'Agenda digitale, grazie alla norma simbolo che cancella l'uso del fax e rilancia la posta elettronica, oltre a tutti gli altri interventi quali quelli di modifica della governance per l'Agenda digitale. Vorrei poi citare anche due piccole norme di civiltà, innanzitutto quella che favorisce l'acquisizione della cittadinanza per i ragazzi nati in Italia da genitori stranieri, facendo in modo che non siano da ostacolo a questo obiettivo gli inadempimenti riconducibili ai genitori o alla pubblica amministrazione. Inoltre, ricordo l'ordine del giorno accolto dal Governo relativo alle cure compassionevoli in favore delle persone colpite da malattia ad esito infausto. Molte sono ancora le misure che sono state ricordate, in particolare quelle relative al sostegno alla scuola, alla ricerca, all'università, al rilancio delle borse di studio per studenti capaci e meritevoli. Certamente si è fatto molto ma non si è fatto tutto. Abbiamo impegnato il Governo a migliorare il testo di questo decreto nei successivi provvedimenti che verranno emanati - penso al disegno di legge di stabilità - soprattutto con riferimento alle misure che possono agevolare l'occupazione, come la semplificazione del pagamento dell'IVA per le aziende in subfornitura e le aziende esportatrici, il rilancio dell'Agenzia delle infrastrutture, che oggi stanno bloccando molti investimenti, la disciplina delle emittenti locali o, ancora, le misure volte ad evitare che le esternalizzazioni in ambito scolastico diventino occasione di disoccupazione. In conclusione, questo provvedimento, al di là di tutte le critiche, se guardato con occhi oggettivi, è utile ed è, soprattutto, parte integrante di un progetto complessivo del Governo Letta che deve continuare. In queste ultime settimane, come evidenziano i dati sulla produzione e anche qualche segnale di fiducia degli italiani, forse è possibile intravedere primi segnali di ripresa, certo deboli e contraddittori. Noi però abbiamo il dovere di fare la nostra parte, abbiamo il dovere di fare il possibile per agganciare questa ripresa e credo che il decreto che oggi convertiremo in legge vada sicuramente in questa direzione.
2013-08-07	LN	ComaroliSilvanaAndreina	Lo stato confusionale del quale questo Esecutivo è prigioniero è visibile anche nella conduzione dei lavori di questo provvedimento. Onorevoli colleghi, quante volte sono stati sospesi i lavori delle nostre Commissioni nell'esaminare questo decreto? In quante occasioni abbiamo dovuto rivedere il programma dei nostri interventi per assecondare l'incapacità di questo Governo nell'affrontare in modo chiaro e deciso un testo che, comunque, seppur si muova con nobili intenti, determina solo parziali sollievi per il cittadino contribuente? Senza contare anche i casi in cui il Governo ha dato parere favorevole ad emendamenti per poi, dopo neanche un'ora, presentare emendamenti correttivi perché si è accorto di avere sbagliato. È davvero questo il Governo che riuscirà a risolvere i problemi dei cittadini? Il provvedimento, per l'appunto, è un testo che, se non fosse altro, viene discusso nel mese di luglio e ci fa tornare in mente, per strutture e contenuti, il famoso milleproroghe (meglio detto, decreto omnibus ). Come un calderone, il testo si compone di disposizioni che si riferiscono alle più eterogenee materie: dal fisco alla giustizia, dalla finanza degli enti locali alla sanità, dalla scuola alla semplificazione. Nessuna riforma concreta, stabile e strutturata, ma piuttosto un nugolo variopinto di interventi che rappezzano di qua e di là dimenticanze, norme poco chiare o scritte in modo confuso. E stupisce che in tutto il decreto siano stati ignorati quasi tutti i preziosi suggerimenti dei saggi, alcuni dei quali divenuti nel frattempo anche Ministri, e che, secondo le intenzioni, dovevano guidare l'azione del Governo nei prossimi decenni. Senza contare che il testo ha sicuramente elementi di incostituzionalità, proprio perché mancano i fondamenti dell'omogeneità del testo e del carattere di straordinarietà e di urgenza, come evidenziato anche dalla stessa Commissione affari costituzionale. Ma poi, proprio perché appartenente al Governo, la Commissione non ha potuto esprimere liberalmente il suo giudizio e si è accontentata di un ordine del giorno per richiamare quei vizi di origine del decreto.
2013-08-07	PD	SangalliGianCarlo	Signor Presidente, nel dichiarare il voto favorevole del Gruppo del Partito Democratico sul disegno di legge in esame, parto da una prima considerazione che è nel titolo e nella sostanza di questo provvedimento, che affermo con convinzione: questo è un provvedimento che ha l'obiettivo - assieme ad altri nei quali si articola l'indirizzo politico di questo Governo - di rilanciare la nostra economia. La crisi si è aggravata negli ultimi anni. Abbiamo in parte messo sotto controllo la spesa pubblica, soprattutto relativamente all'indebitamento annuale sul PIL , ma il debito pubblico è aumentato perché pesa la recessione, nell'ambito della quale pesa la disoccupazione, in particolare quella giovanile. Il Paese è più povero, negli ultimi anni si è impoverito; ha pesato certamente la crisi mondiale, poi quella europea e il fatto che i debiti privati si sono scaricati sul debito pubblico. L'Italia ha tergiversato troppo, per un lungo periodo, con la convinzione di trovarsi di fronte ad una crisi ciclica e non invece, come invece è, ad una crisi sistemica e globale. Cambiano le gerarchie, cambiano i ruoli delle diverse aree del mondo, si dislocano in un altro modo e con un'altra geografia i poteri economici e gli ambiti della crescita e della decrescita. Noi paghiamo un prezzo che è ancora più aggravato dal fatto che l'Europa reagisce con molta lentezza rispetto alla velocità con cui i problemi si aprono. Voglio ripetere le parole pronunciate qualche giorno fa dal professor Onida, il quale ha detto che solo nei paradossi di Zenone le tartarughe acchiappano le lepri. La lepre è la crisi, la ridefinizione del paradigma economico; la tartaruga siamo noi europei, con le nostre politiche di adattamento lente e con una politica europea generalmente poco propensa ad affrontare di petto una situazione che, per esempio, gli Stati Uniti d'America hanno affrontato con molta più determinazione, pur essendo la causa stessa di questa crisi. Sono necessarie politiche per rilanciare la domanda e, tra queste, prima di tutto quelle industriali. Questo provvedimento, al di là degli atteggiamenti ostentatamente ostruzionistici, è complesso perché racchiude dentro di sé una serie di interventi, molti dei quali si possono rapportare al tema delle politiche industriali. Nel nostro Paese è mancata per troppo tempo, per troppi anni la consapevolezza della necessità di avere una politica industriale, cioè quella parte della politica economica che, fissando gli obiettivi di competitività, di innovazione e quindi di sviluppo, investe su quegli stessi obiettivi, conferisce ad essi priorità e stabilisce una modalità di intervento che produce dei risultati. Le politiche industriali dal Governo Letta in poi si sono ricominciate a vedere. Questo non è un provvedimento isolato: esso segue un provvedimento importante come quello che ha previsto il pagamento dei debiti delle pubbliche amministrazioni verso le imprese, 40 miliardi di euro messi in campo in due anni per ridare liquidità alle imprese che per troppo tempo sono state costrette all'indebitamento e ad una condizione di estrema difficoltà, e viene dopo il decreto-legge sull'Ilva, dopo quello sugli ecobonus, sull'efficienza energetica e quello sulle ristrutturazioni edilizie. Siamo di fronte ad un insieme di provvedimenti di politica industriale. Sono campi importanti, questi, sui quali possiamo cercare di agganciare non una ripresa autoctona dell'Europa, ma quel tipo di ripresa della domanda mondiale che auspicabilmente, negli ultimi mesi dell'anno, si potrà intravedere e i cui segnali sul PIL americano si stanno già vedendo in modo piuttosto consistente. Le misure per la crescita riguardano il sostegno alle imprese, con il miglioramento dell'accesso al Fondo di garanzia per le piccole e medie imprese, non con atti propagandistici o imbonitori verso le stesse, ma conferendo le quantità e la qualità per poter intermediare il rapporto tra imprese e banche, soprattutto tra piccole imprese e banche, che è stato il rapporto più difficile nel corso di questi anni. Fondo centrale di garanzia, riserva per la garanzia ai consorzi fidi e alle cooperative di garanzia, rafforzamento della cooperazione per lo sviluppo e per l'internazionalizzazione delle imprese, misure per l'accelerazione dell'utilizzo dei fondi europei; e poi, altre misure di politica industriale, come quelle per la governance dell'Agenda digitale, la diffusione delle tecnologie digitali. Una serie di misure sul fronte delle infrastrutture (dallo sblocca cantieri ad altre) che mettono in moto interventi su scala locale e confermano interventi di interesse più generale (regionali e nazionali). E ancora, interventi a favore dell'istruzione, dell'università e della ricerca. Come si fa a dire che sono interventi confusi? Quando si fanno politiche economiche si mettono assieme i diversi fattori che stimolano lo sviluppo. Lavorare per l'università e la ricerca, mettere in campo 450 milioni per l'edilizia scolastica e per la messa in sicurezza delle scuole (per esempio, vi erano scuole nuove che non erano in condizione di poter comprare gli arredi e che sono state messe in condizione di poter operare), la cancellazione delle storture che bloccavano il diritto allo studio per i meno abbienti, gli interventi per l'accesso allo studio universitario per tutti: sono interventi che non c'entrano nulla con la politica economica? Sono elementi di confusione in un decreto omnibus, o interventi fondamentali per poter rilanciare lo sviluppo? Come si fa a rilanciare lo sviluppo senza pensare che l'impresa, la scuola, l'università sono parte dello stesso sistema e non possono essere tra loro separate?
2013-09-04	PD	DeBiasiEmiliaGrazia	Dobbiamo sapere innanzitutto che la dipendenza dal gioco colpisce molto i giovani, ancora di più gli over 60, ma ad esempio il poker online e i giochi online sono utilizzati in modo del tutto deregolato dai minori. Questo è un problema che interroga la civiltà di un Parlamento e di un Paese. Non è pensabile, infatti, che non ci possano essere metodi per controllare (ad esempio con l'utilizzo di filtri: ci sono moltissime possibilità) l'utilizzo da parte dei minori della Rete per poter giocare. Il ragazzo che si è suicidato non a caso faceva il poker online. E queste situazioni proliferano. Credo ci sia un problema ormai veramente drammatico: quello di porre rimedio e stabilire una tutela per i minori. Deve essere chiaro che deve essere completamente vietato ai minori il gioco nelle sale con le slot. Si tratta di una cosa assai complessa, Presidente, perché, mentre nelle sale è più semplice vedere i cartelli di divieto, all'interno dell'infinità di bar in cui ci sono le slot machine è molto difficile vedere cartelli di divieto ai minori. Il problema si risolve non facendo un proibizionismo d'antan, ma coinvolgendo i diversi attori del problema, tra i quali vi sono anche i produttori di giochi e gli esercenti. È inutile che continuiamo a predicare un ruolo della scuola e della famiglia se non ci sono consapevolezza e responsabilità da parte di chi prima di tutto gestisce questi giochi. Credo che questo sia il secondo punto che dobbiamo tenere presente. Vorrei che non usassimo più il termine ludopatia perché è sbagliato. Quando c'è la dipendenza da gioco d'azzardo, che è una patologia specifica, bisogna che il nostro Stato la riconosca, e attualmente non è così, perché non è presente nei livelli essenziali di assistenza, a dispetto di quanto è stato detto dall'Organizzazione mondiale della sanità e dai trattati internazionali che la definiscono una patologia pari alle altre dipendenze. Mi interessa relativamente che ci sia un decreto, che poi non è stato finanziato. Mi preme che noi oggi finanziamo i LEA e mettiamo al loro interno anche questa patologia facendola curare da chi la sa curare.
2013-09-05	PD	PezzopaneStefania	Signor Presidente, colleghi senatori, colleghe senatrici, ringrazio tutte le colleghe e i colleghi che sono rientrati in Aula e che stanno partecipando a questo momento importante della vita del Parlamento. Non è la prima volta - qualcuno ricordava - che si tratta questo importantissimo e delicato argomento, però forse è la prima volta che si entra nel merito e che, attraverso la discussione e la votazione di questo ordine del giorno, si prova a ottenere risultati. Naturalmente, è nelle mani del Governo e del nostro Parlamento praticare poi nel concreto e nei fatti quello che nell'ordine del giorno sosteniamo. Abbiamo lavorato nelle ultime ore e fin dalla giornata di ieri per comporre un ordine del giorno che coniugasse diverse ragioni e che addivenisse ad una sintesi tra diverse proposte. Ci siamo riusciti ed io accolgo favorevolmente anche la disponibilità del Movimento 5 Stelle, che rimane forte nella sua proposta, a votare comunque l'ordine del giorno G1 su cui tanto abbiamo lavorato. Ringrazio il senatore Lumia, che ha lavorato insieme a molti di noi nella stesura della mozione del Gruppo Partito Democratico, e le colleghe Donatella Albano e Emilia De Biasi perché, con i loro interventi, hanno rafforzato una linea e un orientamento del Partito Democratico, che ha anche alle spalle l'elaborazione di proposte di legge in materia che ci auguriamo possano essere presto discusse. Hanno ragione quanti hanno sostenuto che siamo di fronte a un gravissimo problema, che non va trattato con un moralismo di facciata, ma da parlamentari, cioè come coloro che, capaci di legiferare e di orientare le azioni del Governo, provano a invertire una rotta. Non siamo più al gioco della lotteria di Capodanno o a quando, ragazzini, accompagnavamo i nostri genitori o nostro padre a giocare la schedina. Siamo a una vera e propria patologia sociale, che assume forme drammatiche e che spesso riduce persone a perdere totalmente la propria dignità, portandole a uno spaesamento complessivo che può diventare malattia e patologia monomaniacale e fino ad assumere sembianze e dimensioni drammatiche. Il gioco d'azzardo è stato, fino ad oggi, in qualche modo riorganizzato e regolato, ma non basta. Ci sono importanti risvolti di natura economica. Ricordo ad esempio, per la mia esperienza, che persino dal gioco del lotto dovevano pervenire risorse per la ricostruzione dell'Aquila. Questo va a significare che lo Stato vede nei giochi una rilevante fonte di entrate, talmente rilevante da pensare di destinare poi queste entrate, per la prima volta nella storia del nostro Paese, al finanziamento della ricostruzione post terremoto. In realtà - e lo dico con amarezza - da quel canale finanziario sono arrivate solo delle briciole: questo dato voglio registrarlo in quest'Aula nel momento in cui ragioniamo su quali altre entrate e quali altre possibilità possano derivare dal canale del gioco. Da segnalare sono dunque le entrate, i risvolti economici, la patologia, i risvolti sociali e quelli legati a una criminalità drammatica che avanza: è noto, infatti, che gran parte del gioco d'azzardo è ormai appannaggio delle grandi famiglie della camorra, della mafia, della 'ndrangheta o della sacra corona unita. Ci vuole allora fermezza ed un gesto di responsabilità: è per questo che abbiamo condiviso un testo che non dimentica l'importanza delle entrate, ma che segna in qualche modo una svolta e cerca di concentrare l'attenzione sul conseguimento di alcuni risultati. Importanti sono i punti inseriti nella mozione originaria del Partito Democratico e poi nell'ordine del giorno G1. Per quanto riguarda innanzitutto il richiamo alla legge Balduzzi, non è possibile che una legge dello Stato indichi la necessità di decreti del Presidente del Consiglio e di altri Ministri e che poi questi decreti non vengano adottati, lasciando sospese delle soluzioni e delle proposte già adottate. Torniamo quindi su questo, chiedendo che vengano adottati tempestivamente i decreti necessari, anche ai fini dell'aggiornamento dei livelli essenziali di assistenza per il gioco d'azzardo patologico. Nell'ordine del giorno focalizziamo anche la problematica dei minori. Come assessore alle politiche sociali del mio Comune di appartenenza ho trattato numerosissimi casi di minorenni che hanno completamente perso la strada dietro al gioco patologico. Non possiamo dunque far finta di non vedere. Per questo nell'ordine del giorno indichiamo degli strumenti legati anche alla sensibilizzazione e alla promozione di una cultura diversa, anche con riguardo all'uso del denaro: e qui entra in gioco anche il mondo della scuola e il Ministero dell'istruzione. Ci sono poi dei punti sui quali voglio soffermarmi, perché sono importanti e innovativi, e non possono essere assolutamente considerati come ordinari. Vi sono, innanzitutto, alcune indicazioni al Governo per legiferare sul divieto della pubblicità del gioco d'azzardo, sulla necessità di elevare gli standard di accreditamento dei concessionari e di rafforzare il sistema della tracciabilità del denaro, nonché sulla necessità di introdurre il divieto di partecipazione a gare e procedure per il rilascio di concessioni in materia di giochi da parte di persone fisiche e giuridiche condannate per reati gravi, anche in via non definitiva, perché è lì che si creano i legami con la mafia, con la camorra e con i clan che purtroppo imperversano in gran parte del nostro Paese. Si tratta poi di inasprire le pene per tutti i reati relativi al mercato dei giochi e di rafforzare i livelli investigativi delle procure e dei reparti specializzati delle forze di polizia. Vi è, ancora, la questione dei sindaci, che hanno bisogno di più poteri in materia di autorizzazioni e di considerare, nell'ambito di un'organizzazione generale delle proprie attività, quali e quante autorizzazioni debbano essere rilasciate nei loro Comuni. Nell'ordine del giorno chiediamo di istituire meccanismi per verificare la maggiore età del giocatore per l'accesso ai giochi online, che proliferano e che sono strumenti di cui i nostri ragazzi si servono e che utilizzano quotidianamente: lì spesso c'è la perdita della strada. Concludo la mia dichiarazione di voto soffermandomi su due punti. Noi valutiamo importanti le riflessioni che anche in quest'Aula sono state fatte sul decreto IMU e sulla previsione di un condono. Riteniamo che nel quadro della legge di stabilità vada fatta una riflessione importante su quella scelta, per il segnale negativo che potrebbe derivarne. Inoltre, nei punti 15) e 16) dell'ordine del giorno G1 prendiamo in considerazione la necessità di prevedere nella legge di stabilità l'allineamento dell'aliquota IVA dei giochi. È assurdo e paradossale che l'IVA sui giochi sia minore dell'IVA sul pane e sulla pasta. Concludo sottolineando la necessità, indicata nel punto 16), di prevedere una moratoria per le nuove autorizzazioni, in attesa della riorganizzazione e pianificazione dell'intero sistema. Sono tutte questioni che abbiamo condiviso con altri partiti, non solo di maggioranza come il PdL e Scelta Civica; le riteniamo importanti e chiediamo al Governo di condividerle e di portare avanti quanto previsto da questo ordine del giorno.
2013-09-10	M5S	BocchinoFabrizio	- una non completa realizzazione degli obiettivi di riduzione del personale definiti nel piano programmatico di cui alla legge n. 133 del 2008 (cosiddetta legge Gelmini). Questa non completa realizzazione è ascrivibile, in particolare, al ritardo nella riorganizzazione della rete scolastica, conseguente a due sentenze della stessa Corte costituzionale, la n. 200 del 2009 e la n. 147 del 2012, nonché agli effetti derivanti dalla famosa sentenza n. 80 del 2010 della stessa Corte in materia di posti di sostegno. Prosegue poi la relazione: «malgrado tali difficoltà,» - signori, badate bene alle parole: queste sentenze che vanno contro ai tagli sono definite "difficoltà" - «l'andamento delle principali determinanti del sistema conferma la validità delle misure di razionalizzazione poste in essere in attuazione del» - famigerato, dico io - «articolo 64 della legge n. 133 del 2008». Ma signori, secondo voi queste sono parole degne di un Paese civile? Stiamo dicendo che abbiamo sfasciato la scuola ma che non si è fatto abbastanza; ci si lagna di sentenze della Corte costituzionale che hanno cercato di dimostrare (e hanno dimostrato, perché i relativi ricorsi sono stati vinti) che queste riorganizzazioni e questi tagli sono illegittimi.
2013-09-10	M5S	BocchinoFabrizio	L'altra sentenza della Corte costituzionale che costituisce una difficoltà è la n. 147 del 2012, che ha dichiarato l'illegittimità di un altro articolo di una legge del ministro Gelmini che prevedeva l'accorpamento della scuola dell'infanzia e della scuola primaria nella scuola secondaria di primo grado, aggregate in istituti comprensivi costituiti di almeno 1.000 alunni. Anche questa previsione è incostituzionale. Anche questo è stato fatto.
2013-09-10	M5S	BocchinoFabrizio	Parole semplici, ma cosa si nasconde dietro di esse? Ci sono le riduzioni del tempo pieno nella scuola dell'obbligo, l'impossibilità di svolgere attività di laboratorio in compresenza, la riduzione dei servizi a tutti, in particolare ai disabili e agli studenti di origine straniera, il ridimensionamento degli orari, di discipline, di sperimentazioni nelle scuole superiori, la carenza di fondi per l'ordinario funzionamento delle scuole per qualsiasi progetto didattico. I tagli cui si fa cenno per il triennio 2009‑2011 sono di ben 7,8 miliardi di euro e 130.000 posti sono stati persi negli organici del personale della scuola; solo per il personale ATA i tagli costituiscono il 35 per cento dell'organico tra il 2008 e il 2013, e merita attenzione anche segnalare che tutto questo è avvenuto mentre gli studenti aumentano. Nel primo anno di tagli (anno scolastico 2009‑2010) gli alunni sono aumentati di 40.000 unità, ma sono stati assegnati 36.000 docenti in meno.
2013-09-10	M5S	BocchinoFabrizio	Per non parlare della sentenza n. 80 del 2010, in materia di posti di sostegno, che è ancora più grave, perché ribalta la situazione, del tutto inopportuna e allucinante, che si era venuta a creare a seguito della riforma Gelmini, in cui le risorse per il sostegno venivano decise a livello centrale e poi distribuite alle Regioni senza tenere conto delle specifiche esigenze degli alunni diversamente abili. La sentenza invece ribadisce la centralità dell'alunno disabile e permette le assegnazioni finanche in deroga ai limiti imposti dal Ministro: una chiara espressione di civiltà, che ristabilisce il primato del metodo di sostegno della scuola pubblica italiana in confronto a quello di altri Paesi europei. E queste sono le difficoltà che abbiamo incontrato nel fare i tagli alle scuole? Mi domando e domando a voi: ma vi sembra questo un discorso da Paese civile? Signora Presidente, analizzeremo presto, prima in Commissione e poi in Aula, il decreto-legge sulla scuola. Ebbene, noi, come Movimento 5 Stelle, lo esamineremo con spirito costruttivo, come abbiamo sempre fatto; vorrei però sottolineare che il modello di scuola che esce da questo rendiconto dello Stato 2012 e dall'assestamento 2013 non solo ha mortificato la dignità degli alunni, degli insegnanti e del personale ATA, che lavorano con dedizione, assicurando un livello che non sarebbe possibile con le risorse assegnate, ma è anche illegittimo e incostituzionale. Prego quindi tutti i colleghi presenti di tenerne conto quando analizzeremo questi importantissimi decreti in Aula.
2013-09-10	PD	LaiBachisioSilvio	Questa circostanza giunge a proposito per ricordare a tutti noi e, per nostro tramite (con l'aiuto dei media), ai cittadini italiani che l'Italia non ha un'economia in equilibrio: non ha risolto tutti i suoi problemi e non ha soprattutto le spalle sufficientemente larghe per sopportare qualunque carico, anche se partner importanti della maggioranza hanno previsto tali carichi nel loro programma elettorale. L'Italia può ripartire. Questo Governo ha intrapreso la strada opportuna, ma il percorso nasconde ostacoli dietro ogni angolo, soprattutto se non operiamo in un contesto di verità e se non siamo onesti con noi stessi. Sono, infatti, vent'anni di verità parziali o di vere e proprie bugie che ci hanno portato a questo punto e non un destino cinico e baro. Sono stati lunghi anni di impegni che non si potevano mantenere né si dovevano prendere, anni di scelte di Governo spesso lontane da ragionevoli valutazioni sullo stato di salute e sulle prospettive di crescita del Paese. Sono queste scelte che hanno portato il tasso di disoccupazione giovanile al 39,7 per cento, agli attuali dati sulla disoccupazione femminile, sulla dispersione scolastica e al bassissimo numero di laureati: dati di un Paese rotto trasversalmente da Nord a Sud. Il provvedimento in esame, pur evidenziando dati nettamente migliori rispetto a quelli dello scorso anno e degli anni precedenti, ci ricorda dunque che il Paese non è in grado di garantire il mantenimento di promesse impossibili: lo confermano i 10 miliardi di euro in meno sull'IVA, i 4 miliardi di euro in meno sulle accise e anche i 2 miliardi di euro in meno sui bolli previsti questo anno: contrazioni che valgono quanto una manovra. Lo dimostra anche il trend dello spread, che in queste ore vede il recupero della Spagna sull'Italia dopo quasi due anni. Certo, dall'altro lato ci danno coraggio i dati sul rallentamento della contrazione del PIL e la possibilità che alla riduzione di questa caduta possa corrispondere, il prossimo anno, un primo rimbalzo e una ripresa della crescita, ma sbaglieremmo a pensare che con la ripresa e la nostra capacità di agganciarla la nostra fiducia e la credibilità internazionale siano raggiunte ed acquisite una volta per tutte. Per questo motivo il nostro Paese non può permettersi politiche da promesse elettorali, né di disperdere il patrimonio di credibilità di questi ultimi due anni che ha portato all'uscita dalla procedura di infrazione. Un obiettivo che al mio partito è costato in termini di consenso ma i cui risultati ci stanno consentendo le prime politiche espansive sostenibili da molti anni a questa parte. In questi due anni, a partire dalla fine del 2011, abbiamo chiesto ai cittadini e alle imprese italiane di sopportare manovre mai viste prima; l'intero Paese ha dovuto affrontare sacrifici enormi per mantenere gli impegni presi dal Governo precedente per il raggiungimento del pareggio strutturale di bilancio. Spesso abbiamo anche discusso in merito agli impegni presi, chiedendoci se fossero eccessivamente gravosi, con il paradosso che spesso chi più li criticava era anche parte del Governo che li aveva assunti. Noi intendiamo confermare un giudizio positivo sul risultato ottenuto, dando merito però a chi più ha sacrificato per ottenerlo: imprese e cittadini. È il lavoro svolto in quei mesi che ha portato alla previsione di un rapporto deficit -PIL del 2,4 per cento per il 2013 e all'uscita dalla procedura di infrazione. Dopo molti anni si sono così aperte prospettive concrete e sostenibili di politiche espansive. La prima scelta di questo Governo è stata quella di confermare come impegni alcune scelte che erano state ipotizzate per favorire il rilancio economico già prima delle elezioni politiche di febbraio. Nasce in questo contesto il decreto-legge per il pagamento dei debiti scaduti della pubblica amministrazione (decreto-legge 8 aprile 2013, n. 35) che sblocca i primi 40 miliardi di euro (provocando un deficit aggiuntivo pari a 0,5 punti che porta il rapporto deficit- PIL al 2,9) e poi ulteriori 10 miliardi per restituire allo Stato affidabilità e credibilità e, insieme, dare impulso al sistema imprenditoriale e liquidità al sistema finanziario. Quella sul pagamento dei debiti della pubblica amministrazione è la prima, in ordine di tempo e per dimensione, fra le politiche espansive: ricordo quella per il mantenimento degli ecobonus ed i provvedimenti sull'occupazione sia quelli per i giovani, che quelli di salvaguardia del tessuto sociale ed imprenditoriale consentite dal rifinanziamento della cassa integrazione in deroga. Sono altresì provvedimenti e politiche espansivi quelli adottati più di recente sulla cultura e poi sulla scuola, sull'università e sulla ricerca, in questi giorni all'esame delle Camere. Tutti questi provvedimenti sono stati resi possibili grazie a politiche finanziarie rigorose quanto rispettose dei parametri condivisi in sede europea. Ora ci troviamo ad un bivio. Non si tratta tanto di scegliere tra stabilità o instabilità perché politiche inadeguate, per quanto in un contesto di stabilità, non produrranno la capacità del Paese di agganciare la ripresa; si tratta invece di scegliere se confermare il percorso che ci ha consentito di rientrare nei parametri e di considerare quello come il faro indispensabile che consente politiche espansive, oppure pensare che il risanamento sia acquisito una volta per tutte e torni ad una stagione di promesse facili con coperture finanziarie creative quanto improbabili. L'esempio nostro quanto quello di altri Paesi dimostra che queste politiche sono come le bugie, hanno le gambe corte, e per questo fanno fare poca strada. Lo dico perché c'è chi pensa di alzare continuamente l'asticella al Governo, ritenendo che le politiche economiche dell'esecutivo Letta possano essere quelle del programma elettorale di uno o dell'altro partito, sommando le necessità e le promesse piuttosto che facendo scelte. Su questo fronte il Paese non può permettersi di andare indietro; la stabilità non è raggiunta una volta per sempre e il rischio di vanificare gli sforzi fatti dagli italiani nel 2011 e nel 2012 è presentissimo. Dunque, non ci sono scorciatoie, ma un processo virtuoso e trasparente, in cui contano la stabilità e soprattutto la coerenza e la serietà.
2013-09-10	PD	SantiniGiorgio	Per quanto riguarda l'ordine del giorno G102, a prima firma del senatore Uras, esprimo in via generale un parere favorevole, proponendo una riformulazione del dispositivo, là dove si parla della riduzione di finanziamenti per le infrastrutture strategiche, gli investimenti nei sistemi d'arma e i sussidi alle scuole private. Faccio presente infatti che c'è un'incongruenza, perché il finanziamento alle scuole private è una previsione contenuta in una legge dello Stato, quella sulla parità scolastica, e quindi caso mai questa parte andrebbe fatta confluire nella parte relativa alla scuola. Nel caso specifico, però, non mi sembra che da questa richiesta si possano recuperare chissà quali risorse, trattandosi, ripeto, di una legge dello Stato. Pertanto proponiamo di sopprimere il riferimento ai sussidi alle scuole private.
2013-09-11	PD	FaveroNicoletta	Signor Presidente, onorevoli colleghe e colleghi, ho chiesto la parola per intervenire su una situazione che in questo momento preoccupa moltissimo tutti i firmatari dell'interrogazione 4-00814 che è stata depositata. Oggi è una data molto particolare, che ci ricorda una tragedia non dimenticata: quella dell'11 settembre. Vicino all'Italia in questo momento si sta verificando un'altra tragedia di grandi dimensioni: è il conflitto in Siria. In base ai dati dell'Alto Commissariato dell'ONU per i rifugiati e dell'UNICEF, da più di due anni dall'inizio del conflitto 100.000 persone hanno perso la vita. Di questi, i bambini uccisi sarebbero ben 7.000, di cui un terzo sotto i dieci anni di età. Inoltre, più di tre milioni di fanciulli sono esposti a rischi di malattie e violenze. Sempre secondo i dati, il numero di profughi dall'inizio del conflitto del 2011 in Siria sarebbe di oltre due milioni, rifugiati negli Stati confinanti, e di questi ben un milione sono bambini. Quasi due milioni sono gli allievi della scuola dell'obbligo che hanno abbandonato gli studi nel corso dell'ultimo anno accademico. L'UNICEF si è adoperata nell'assistenza socio‑sanitaria per bambini fuggiti dal conflitto in Libano, Turchia, Giordania, Iraq; ha creato spazi a misura di bambino, dove, oltre all'assistenza tradizionale di tipo materiale (i pasti e il vestiario adeguato) e sanitario, sono presenti spazi gioco, servizi di sostegno psicosociale per i bimbi e gli adolescenti soli e assistenza per il ricongiungimento familiare. Sappiamo di tanti bambini soli provenienti dalla Siria che ogni giorno i banconi sbarcano sulle nostre coste. Dai media abbiamo appreso, poi, che il 21 agosto in tre ospedali di Damasco, dove erano ricoverati 3.600 pazienti, sono decedute 355 persone e tra queste molti bambini. L'orrore di quelle fotografie è ancora nei nostri occhi. Si è ipotizzato l'uso del gas nervino contro la popolazione e l'indagine terminata il 29 agosto ha dato dei risultati. Sappiamo che il presidente del Consiglio Letta ha ribadito «la più ferma condanna dell'utilizzo di armi chimiche ai danni della popolazione civile siriana quale atto che ripugna la coscienza del popolo italiano e che si configura come crimine contro l'umanità. Tale palese violazione del diritto internazionale è inaccettabile ed i responsabili dovranno essere sottoposti alla giustizia internazionale». Abbiamo sottoscritto diverse Convenzioni, quindi parliamo tantissimo. Noi del Partito Democratico, che abbiamo depositato questa interrogazione, vorremmo conoscere quali iniziative a livello europeo e internazionale siano in atto da parte del Governo italiano per assicurare da parte delle autorità siriane il rispetto dei diritti civili, politici, economici e sociali stabiliti dalle Convenzioni internazionali sull'infanzia in favore dei fanciulli vittime della guerra. Chiediamo inoltre di conoscere se e quali azioni l'Italia intenda promuovere per potenziare l'intervento umanitario in Siria, salvaguardando la popolazione civile, le donne, gli anziani e in particolare i bambini, al fine di prevenire ulteriori repressioni violente contro gli inermi in Siria. Noi ci siamo distinti e ci distinguiamo anche in questo momento per le azioni umanitarie che i nostri soldati e le Forze armate in generale stanno portando avanti in tutto il mondo: vorremmo che questa buona prassi proseguisse per la salvaguardia soprattutto dei bambini e degli inermi.
2013-09-12	LN	ArrigoniPaolo	Anche la scuola può giocare un ruolo importante sulla formazione dei giovani alle politiche ambientali. Ci sono esempi importanti. Consentitemi di menzionare un progetto che si sta attuando ormai da una decina di anni nel mio Comune di Calolziocorte, dove fino a pochi mesi fa sono stato sindaco. Ogni anno tutte le classi (una ventina) della scuola media inferiore vengono messe in sana competizione tra loro a chi raccoglie più carta. Ad ogni studente delle prime tre, le quali arrivano a raccogliere ciascuna fino a 20 tonnellate di carta, viene dato un buono acquisto del valore di 20, 10 e 5 euro. Inoltre, alla scuola quale premio generale viene data una dotazione informatica. È questo un piccolo esempio virtuoso, un progetto tra scuola, Comune e società pubblica che gestisce la raccolta dei rifiuti.
2013-09-18	M5S	BignamiLaura	Ma qui ci siamo fermati alla cultura del telequiz e del gossip, da trent'anni presenti nella cattiva maestra della televisione politico commerciale. La Costituzione, all'articolo 9, riconosce che: «La Repubblica promuove lo sviluppo della cultura e la ricerca scientifica» e che «tutela il paesaggio e il patrimonio storico e artistico della Nazione». Le due dimensioni, quella di ricerca e di patrimonio, devono essere considerate dinamicamente intrecciate. Ne consegue che la tutela del patrimonio non può essere intesa solo nel senso prioritariamente commerciale né imprenditoriale, ma deve portare vantaggi educativi ed emancipativi a ciascun cittadino, provvedendo anzi a concedere maggiori opportunità attraverso scuola e impiego qualificato. Che l'arte sia un grandissimo valore lo capisce invece chi? La criminalità organizzata. Il terzo mercato più lucroso, dopo armi e droga, è il traffico illecito di opere d'arte, con profitti globali stimati intorno agli otto miliardi di euro. L'investimento o il reinvestimento di capitali illeciti nell'arte è uno dei più sicuri, perché non perde valore. Loro lo hanno capito: loro. Paghiamo per i soldi che abbiamo speso malamente e paghiamo l'Europa per ciò che non abbiamo fatto. Paghiamo dazio per il passato e paghiamo pegno per il futuro... che cosa ci resta? Inseguiamo e siamo inseguiti. Fino a quando continueremo con questa solfa? Quanto ci vuole per capire che questo non è il passo giusto? Iniziamo a cambiare il passo e facciamolo in difesa di ciò che ci distingue nel mondo, la cultura, che è originata dal genio che ci identifica. Ce ne occupiamo qui ed ora solo perché, come al solito, la maestrina Europa ha minacciato di sculacciarci di nuovo. Arriviamo quindi al decreto cultura, partorito nella stanza dei bottoni e, spero bene, non nella stanza del bottino.
2013-09-18	M5S	CastaldiGianluca	Signor Presidente, colleghi senatori, per stilare il testo di questo decreto-legge sono state utilizzate 10.500 parole, in 1.200 righe, con oltre 75.000 battute, ma, fatto salvo il titolo, il decreto non dedica al turismo alcuna attenzione. Il ministro Bray, del resto, è anche Ministro del turismo; diciamo che è in un certo senso come avere due figli e mandarne a scuola solo uno, lasciando l'altro nella completa ignoranza; per non parlare poi dell'affetto e dell'amore che si dà al preferito (la cultura), trascurando di conseguenza l'altro figlio, (il turismo) probabilmente non desiderato e nato quasi per caso, in un amplesso neanche tanto voluto.
2013-09-18	M5S	BocchinoFabrizio	Concludo. Fra poco in quest'Aula arriverà il decreto scuola. Ebbene, non si tratterà «semplicemente» - tra virgolette e sottolineo semplicemente tra virgolette- di decidere di completare il «Grande Progetto Pompei» o l'assunzione di 500 giovani o di risanare le fondazioni lirico-sinfoniche. Si tratterà di influenzare la vita di 8 milioni di studenti...
2013-09-18	PD	FerraraElena	Signora Presidente, onorevoli colleghe e colleghi, rappresentanti del Governo, la giornata di oggi può significare molto per tutto il sistema Italia. Non a caso, il decreto‑legge in discussione è denominato valore cultura, quasi un invito, una presa di coscienza per un Paese che non guarda abbastanza al suo patrimonio storico, artistico e intellettuale come perno e possibile modello di sviluppo. In tutto questo cultura e bellezza hanno un ruolo fondamentale: un principio che il Partito Democratico ha ben chiaro e che il ministro Bray... (Brusìo). PRESIDENTE. Scusi un attimo, senatrice Ferrara. Per favore, se c'è un po' di tranquillità e di silenzio possiamo proseguire. Prego, senatrice. FERRARA Elena (PD). ...e che il ministro Bray ha ben declinato, definendo la cultura come un bene comune di straordinaria ricchezza e complessità, che in tutte le sue diverse manifestazioni deve essere protetto e potenziato. Proprio oggi abbiamo ricordato Franca Rame. È significativo che l'abbiamo fatto in questo contesto, all'interno di questa discussione. Lo dissi allora, quando purtroppo scomparse, in un mio intervento: il miglior modo per onorarla è valorizzare il teatro nel nostro Paese. Ebbene, perché la cultura... (Brusìo). PRESIDENTE. Per favore, lo chiedo davvero con cortesia: pregherei tutti di abbassare la voce. Prego, senatrice Ferrara. FERRARA Elena (PD). Ebbene, perché la cultura possa diventare un valore, anche economico, bisogna prima fare cultura mettendo a sistema le arti con la formazione. Ben venga quindi il rapporto tra istituzioni scolastiche e dimensione culturale, che questo decreto riprende in diversi punti. Un legame, quello tra scuola e cultura, che trova simmetria con le misure previste nel decreto approvato dal Consiglio dei Ministri «l'istruzione riparte», volte ad agevolare progetti didattici nei musei e nei siti di interesse storico, culturale e archeologico e nelle fondazioni culturali. Una sensibilità che deve però allargarsi ulteriormente alle stagioni concertistiche del teatro d'opera, alla prosa, alla danza. L'accesso al fare e al capire i linguaggi artistici attiene alla sfera dei diritti del cittadino italiano, un cittadino acculturato, cioè, che ha un percorso formativo adeguato e coerente. Se parliamo di musica, ad esempio, è necessario sostenere il progetto «Nati per la musica», fino alla musica in tutti gli ordini di scuola, comprese le articolazioni della scuola media superiore. Un cittadino acculturato garantisce la domanda di fruizione culturale e restituisce pienamente il senso del sostegno alla produzione artistica dei giovani e dell'associazionismo, che è contenuto in questo decreto. Le disposizioni urgenti per il risanamento delle fondazioni lirico‑sinfoniche e il rilancio del sistema nazionale musicale di eccellenza rispondono alla necessità di preservare e potenziare colonne portanti della nostra tradizione e della nostra identità e con queste, naturalmente, un mondo di professioni e professionisti, e quindi un'occupazione specifica nel settore. Una sistematica formazione in musica, danza e teatro, che oggi in Italia non abbiamo a sistema, aprirebbe una prospettiva utile, perché garantirebbe un pubblico acculturato e una fruizione critica e consapevole della produzione artistica. In questo senso vanno letti gli emendamenti presentati, in cui si invita il Governo ad agevolare ulteriormente quelle associazioni culturali e quelle realtà del terzo settore che in questi anni hanno sopperito alle carenze del nostro sistema formativo nella partecipazione ai bandi previsti dall'articolo 6, privilegiando quelle che vantano già collaborazioni con istituti scolastici, tutelando le stesse da operazioni di subappalto che potrebbero presentare elementi di opacità, incrementando le riduzioni previste dal 10 al 30 per cento, allargando le esenzioni dei pagamenti dei diritti d'autore almeno per le rappresentazioni con pubblico inferiore a 200 presenze e introducendo, per il settore della formazione artistica, la defiscalizzazione per le famiglie che hanno allievi minori che frequentano le scuole. L'ordine del giorno G100, che ci auguriamo venga accolto dal Governo, è specificamente mirato alla formazione e nel dispositivo recita: «impegna il Governo: ad adottare le iniziative necessarie a promuovere le attività formative in campo musicale e artistico svolte dalle istituzioni pubbliche e dalle associazioni del terzo settore, al fine di consentire a tutti la possibilità di acquisire una adeguata educazione musicale; a valutare l'opportunità di prevedere forme di detrazione delle spese sostenute per l'iscrizione e la frequenza di corsi per la formazione artistica dilettantistica musicale, teatrale e coreutica, al fine di sostenere le famiglie nella spesa...
2013-09-18	PD	RussoFrancesco	Anche oggi, nonostante le difficoltà che tutti conosciamo, il nostro Paese conserva nel mondo una ineguagliabile capacità di evocare bellezza, stile, arte di vivere bene, sintesi tra siti di grande interesse paesaggistico e ambientale ed equilibrato intervento dell'uomo. È il brand Italia, la cui diffusione e attrattività nessuna campagna pubblicitaria, neppure la più costosa, potrebbe oggi replicare nell'opinione pubblica globale in favore di qualunque altro territorio al mondo. Va riconosciuto allora al Governo Letta e a questo Parlamento di avere ricominciato, nonostante le difficoltà del bilancio, ad investire nella cultura, così come è stato fatto meritoriamente anche per la scuola, ma i risultati arriveranno solo se le politiche culturali dei prossimi anni saranno un pezzo del rinnovato orgoglio di un Paese capace di raccontare e di valorizzare non solo la cultura che possiede, ma soprattutto quella che esprime, quella che è in grado di produrre ed esportare, anche con le ricadute economiche che sono state più volte richiamate dal dibattito di oggi. Per questo credo dovremmo tutti prenderci l'impegno di operare affinché le risorse importanti destinate da questo provvedimento ad un complesso archeologico simbolo come Pompei, alla fruibilità di un prodotto prevalentemente made in Italy come la musica lirica e in favore della detassazione di cinema e musica non siano interpretate come l'ennesimo finanziamento che semplicemente - permettetemi l'espressione - ci mette una pezza. Facciamone invece un investimento su cui vigilare, da cui attendersi che, con l'accresciuta redditività ed efficienza, vengano offerti al Paese nuovi strumenti per una rinascita culturale capace di rinnovare il protagonismo del Paese nel mercato culturale globale, compreso quello turistico. Proprio per questo salutiamo come un segnale di speranza - ancora piccolo, ma incoraggiante - quello che mette i giovani al centro di alcune delle scelte più importanti di questo decreto. Abbiamo bisogno delle nuove generazioni per aggiornare la nostra offerta culturale, metterla in sintonia con ciò che di nuovo si muove nel mondo. Vogliamo che i giovani siano sempre più protagonisti come organizzatori, fruitori, ambasciatori di quelle politiche culturali italiane, perché solo loro possono insegnare a tutti noi quanto sia necessario aprirsi al mondo, sprovincializzare alcuni approcci meramente conservativi delle nostre azioni culturali, come sia possibile comprendere e mettersi in sintonia con i nuovi linguaggi del sapere e della creatività, usare in maniera intensiva l'innovazione tecnologica, non solo per vendere meglio il prodotto Italia, ma anche per garantire, attraverso un accorto uso dei new media, un più democratico accesso alla fruizione culturale. Accenno soltanto, concludendo, a questo tema, perché sappiamo che la società di massa, come diceva Hannah Arendt, spesso non vuole cultura ma svago: in Italia, al netto della popolazione al di sotto dei sei anni di età, coloro che in un anno non leggono neppure un libro sono più di 31 milioni, ossia il 54 per cento della popolazione di potenziali lettori, più della metà degli italiani. Investire allora di più e meglio in cultura significa riconciliare questa metà del Paese con un diritto di cittadinanza più pieno, di cui anche la politica e la vita delle istituzioni non possono che giovarsi. Infatti, come ci ricordava un politico inglese... PRESIDENTE. Senatore Russo, concluda per favore. RUSSO (PD). ...«la cultura rende un popolo facile da guidare ma difficile da trascinare; facile da governare, ma impossibile a ridursi in schiavitù». È anche questo il senso del nostro lavoro.
2013-09-19	M5S	MorraNicola	Signor Presidente, la conservazione della memoria deve impegnare tutti, per cui tutti dobbiamo mantenere in vita quanto ne costituisce traccia affinché sia possibile la ricostruzione del vero. Ora però tutto ciò non deve assolutamente giustificare una prassi per cui, buttandola su una questione ideologica, si fa un discorso su una questione che non è prioritaria. Conosco famiglie, individui e colleghi di scuola che nel tempo hanno costituito fondi personali importanti, in cui sono conservati testi antichi e manoscritti che meriterebbero attenzione. In molti casi questi privati li hanno donati allo Stato non potendo far fronte alle spese necessarie alla loro conservazione e lo Stato si è fatto carico. Ora, ciò che è partito - e rinvio all'etimo del termine - riguarda parte. Sono dell'avviso che i soldi di tutti debbano andare ai bisogni di tutti. Se noi ancora stiamo a questionare su ciò che è prioritario per una parte, polemizzando con l'altra, abbiamo sbagliato l'obiettivo. Se poi ricordiamo che ancora oggi biblioteche, archivi e pezzi della nostra cultura cadono, si sfarinano e non riescono a conservarsi nel tempo, dimostriamo di non aver assolutamente compreso il tutto. Senatrice Finocchiaro, io ho capito il senso del suo monito, e in qualche misura - ripeto: in qualche misura - lo condivido, ma che sia chiaro: una cosa è l'Archivio di Stato, perché riguarda tutti, altra l'archivio del partito. Penso pertanto che in questo momento, per come gli italiani stanno soffrendo sulla loro pelle una crisi economica ancora più rimarchevole, sia assolutamente miope e figlio di una mentalità pur sempre di parte garantire soldi a qualcuno che, se vuole, li può prendere dal proprio finanziamento pubblico. Siccome non siamo stati capaci
2013-09-25	M5S	MontevecchiMichela	Ci siamo comunque adoperati perché venissero ampliate le agevolazioni ai giovani artisti che, nel decreto così come era stato concepito in origine, erano ridicole (per non dire che fossero una presa in giro), e lo abbiamo fatto per portare queste agevolazioni in sintonia con gli standard europei. Parimenti enfatico e farraginoso ci appare, attraverso alcuni emendamenti venuti nelle intenzioni a completare il quadro, il modo di affrontare il nodo del turismo che, sembra superfluo dirlo, è di importanza vitale per il nostro Paese. Lei ha annunciato che provvederà a colmare questa lacuna con un decreto appositamente pensato per il settore turistico. Noi ci auguriamo che tutti questi input e sollecitazioni che le stiamo dando siano recepiti in fase di redazione di questo decreto. Fortunatamente, l'emendamento che prevedeva l'istituzione di una scuola di alta formazione per le professioni turistiche è stato ritirato. Infine, abbiamo salutato con favore tutte le norme che intendevano riconfermare e stabilizzare l'uso del finanziamento tramite il tax credit, nonché estenderlo alle discipline della musica e, al tempo stesso, garantire la semplificazione nell'erogazione dei finanziamenti, in particolare dei privati, e dei relativi sottostanti sgravi fiscali. In questo caso, però, un nostro emendamento di buon senso che tendeva a far sì che queste donazioni non avessero fini di lucro non è stato accettato. L'altro nodo fondamentale era quello delle fondazioni lirico-sinfoniche. Ahimè anche in questo caso latitano criteri di merito inerenti alle future amministrazioni e ai commissari straordinari. Anche in merito al personale e al suo ricollocamento poteva essere fatto qualcosa di più, per assicurare che il ricollocamento avvenisse sul territorio e per non ritrovarci una marea di persone da ricollocare, stravolte nella loro vita quotidiana perché dislocate in territori lontani. Salutiamo invece con favore il fatto che sia stato accolto un nostro emendamento relativo agli interessi anatocistici eventualmente corrisposti agli istituti bancari, che permetterà, nel caso, il recupero di somme che, in fase di ristrutturazione e rinegoziazione del debito, potranno essere utilizzate come compensazione. Mi associo poi alla collega Petraglia dicendo che anche noi - e lo sapete bene - come Movimento 5 Stelle vi staremo incessantemente con il fiato sul collo per verificare che le norme contenute in questo decreto-legge trovino attuazione
2013-09-25	PD	DiGiorgiRosaMaria	Signor Presidente, onorevoli senatrici, onorevoli senatori, signor Ministro, valore cultura: il Governo ha scelto di presentarlo così, questo decreto. Abbiamo tirato un po' tutti un sospiro di sollievo. Abbiamo pensato che finalmente l'Italia in qualche modo "era desta", apprezzando molto il fatto che questo sia tra i primi grandi provvedimenti dell'attuale Governo. Affrontare il tema della cultura è urgente, molto urgente in Italia, e con urgenza il Ministro si è messo a lavoro per portare questo provvedimento all'attenzione del Parlamento. Certo, cari colleghi, questa è l'Italia delle urgenze, e proprio per affrontarle è nato il Governo Letta, sorretto da questa coalizione. Un Governo che ha il problema dell'IMU, dell'IVA, il problema degli esodati e della disoccupazione, con numeri che ancora qualche tempo fa sarebbero sembrati inimmaginabili per il nostro Paese. Ma il Partito Democratico ha voluto proporre con forza e aggiungere che, tra le prime azioni di governo, tra le vere priorità per il vero rilancio del Paese e per il volo - lo voglio chiamare così - dell'Italia, la cultura, la scuola, l'università e la ricerca devono avere una forte ruolo. Abbiamo ora affrontato questo decreto-legge e, tra pochi giorni, sarà all'esame il provvedimento sulla scuola. Il nostro partito condivide da sempre queste priorità, presenti nelle nostre campagne e che abbiamo sempre richiesto. Sono richieste fondamentali, che noi riteniamo fondanti per lo sviluppo del Paese. Di fatto è ciò che avevamo promesso agli italiani: le priorità che avevamo messo in campo proprio nel momento in cui abbiamo appoggiato questo Governo. Il Governo ha risposto all'appello con puntualità e coraggio, perché in questo momento ci vuole coraggio ad intervenire e scegliere di farlo sulla cultura. Abbiamo seguito il dibattito di questi giorni in Aula e si è parlato effettivamente di coraggio, perché c'è bisogno di questo: di misure che si ritenga possano dare linfa a ciò che per troppo tempo altri Governi hanno trascurato. Dobbiamo renderci conto di questo, non credo che ci sia qualcuno che possa contestarlo. Sono state trovate risorse importanti, anche se non ancora sufficienti, ma comunque capaci di consentirci di dare un colpo d'ala a queste politiche nel nostro Paese, di dare un forte segno di discontinuità e, soprattutto, un messaggio forte - che mi sembra importante perché effettivamente è un fatto «culturale» - ai cittadini e alle cittadine italiane, volto a far comprendere che per noi la cultura è importante, e deve esserlo anche per loro. Non è qualcosa di ornamentale: è qualcosa di fondante, e bisogna che questo concetto entri nella testa degli italiani. Non era facile, caro Ministro, fare un decreto che trattasse di cultura. Non si sapeva da che parte cominciare; dalle urgenze, innanzitutto, ma, soprattutto, dalle emergenze, che erano così tante, ma tante erano anche le aspettative. C'era anzitutto da impostare qualcosa di molto difficile: bisognava impostare culturalmente questo decreto. Ricordate, colleghi: il Ministro ce l'aveva già spiegato nella sua relazione ad inizio mandato e si era impegnato a portarci provvedimenti che riportassero l'Italia nel novero dei Paesi più avanzati a livello europeo. Sì, si parla di riportarci, perché l'investimento in cultura si era vergognosamente immiserito in questi anni. L'abbiamo condiviso allora e riconosciamo ora quella filosofia, Ministro, nell'impostazione che sta alla base del decreto che oggi voteremo. Aggiungo che la condividiamo con convinzione e che svolgeremo il nostro ruolo di stimolo e di collaborazione in occasione delle future azioni di governo in questo ambito. Abbiamo degli appuntamenti importanti, anche tra pochissimo, con la legge di stabilità. Lo faremo come Partito Democratico, perché riteniamo che alla base di questo provvedimento ci sia un'idea giusta e vincente per l'Italia, ossia che garantire e curare i beni e le attività culturali debba essere qualcosa di strutturale e di fondante nella nostra comunità civile. Non si può, quindi, intendere la politica sulla cultura come una politica di natura settoriale, ma come una sorta di substrato essenziale su cui mettere le fondamenta di una democrazia avanzata, come riteniamo che debba essere la nostra. Certo, colleghi, siamo in un momento difficile; si è, quindi, dovuto scegliere una serie di interventi nel mare magnum dell'abbandono in cui versa la cultura italiana e, in particolare, i beni culturali, Pompei, in primis : è il solito esempio che facciamo, che è però molto chiaro. Per quanto riguarda le fondazioni lirico-sinfoniche, ho seguito il dibattito di questi giorni, ciò che è successo in Aula e le considerazioni che vengono fatte, qualche volta non in modo intellettualmente onesto. Credo che tutti noi non possiamo che essere d'accordo sul fatto che sia necessario intervenire. C'è certamente una situazione drammatica all'interno di alcune di queste fondazioni, ma non saremo noi e non potremo mai essere noi quelli che si prendono la responsabilità di farle chiudere. È evidente, quindi, che è un intervento obbligatorio, che sicuramente avrà bisogno di molto altro: di controllo, di trasparenza e di un nuovo rigore che deve essere assolutamente previsto e, soprattutto, praticato. Pertanto, i 75 milioni di cui si parla, che nel decreto sono destinati al salvataggio delle fondazioni in crisi, sono necessari, perché abbiamo il dovere di salvaguardare questo patrimonio, che è tra i più riconosciuti e riconoscibili all'interno del patrimonio artistico del nostro Paese. E qui, lo ricordo (e vale per tutti gli interventi contenuti nel decreto), abbiamo una responsabilità. Lo diceva il Ministro e l'ho sentito dire anche da voi colleghi - e mi ha fatto piacere - anche in sede di Commissione: abbiamo un dovere non soltanto nei confronti dell'Italia, del nostro Paese, ma anche nei confronti del resto del mondo. Siamo l'Italia, non c'è niente da fare. Quindi, abbiamo una grande responsabilità in tema di cultura. Ricordo che proprio in quest'Aula la senatrice Fattorini nel suo intervento ha parlato di "fame d'Italia", di "fame di cultura italiana" che c'è nel resto del mondo. Questo è emerso nel nostro dibattito, anche in quello svolto in Commissione, ve lo assicuro; lo avete già detto tutti e non mi compete ripeterlo ora. Voglio ringraziare il presidente Marcucci, la nostra Capogruppo, senatrice Puglisi, gli altri colleghi, come il Capogruppo del PdL in Commissione, senatore Liuzzi, che hanno lavorato con grande passione, grazie alla quale abbiamo potuto fare un lavoro serio, in raccordo con la sottosegretario Borletti Dell'Acqua che ha seguito i nostri lavori e con il ministro Bray che ha mostrato grande apertura in merito agli emendamenti. Ricordo ai colleghi che non fanno parte della Commissione che molti degli emendamenti presentati dal relatore come emendamenti della Commissione, e anche molti del relatore stesso, sono stati formulati sulla base di proposte provenienti anche dalle opposizioni. Credo che questo sia un dato molto interessante, perché dimostra che sul tema dei beni culturali abbiamo trovato una condivisione molto forte. Credo che un Paese non possa evolvere, non possa crescere, non abbia alcuna prospettiva (direi proprio così) se i suoi Governi non impostano una serie di politiche volte allo sviluppo della persona, impiegando le necessarie e auspicabilmente ingenti risorse. E questo ci viene insegnato dalla storia delle nostre civiltà; lo possiamo verificare analizzando anche le cifre e le politiche dei Paesi più evoluti dove la crescita economica va di pari passo con gli investimenti nel patrimonio ambientale e culturale e nelle attività legate all'evoluzione della conoscenza in tutte le sue declinazioni. E allora, ecco che la cultura e, quindi, un decreto sulla cultura, diventano sinonimo di sviluppo e di crescita. Dobbiamo inquadrare questo provvedimento - e di questo sono fortemente convinta - tra i decreti per la crescita. Questo è un decreto per la crescita, è un decreto per i giovani, anche se sono pochi quelli direttamente impegnati (i famosi "500 giovani"), però sappiamo che le risorse verranno assegnate alle aree appartenenti all'obiettivo 1, ed è chiaro che vanno impegnate per quelle Regioni: non possiamo pensare di assegnarle, ad esempio, alla Lombardia. Certo, dobbiamo individuare molte altre risorse per i giovani, ma queste devono essere impegnate in quelle aree. Non possiamo fare finta di non saperlo: sono solo quelle le Regioni in cui quei fondi possono essere destinati. È, quindi, un decreto per la crescita, un decreto per i giovani, un decreto per il lavoro, comunque un decreto sul welfare. Questo penso. Le politiche per la cultura sono necessariamente da inquadrare nell'ambito del welfare di uno Stato; diventano qualcosa di indispensabile per stare bene, qualcosa di cui si ha bisogno per respirare, e finché nelle nostre scuole, all'interno della nostra testa, non ci sarà questa idea, il bisogno di cultura, evidentemente non ce la faremo, non riusciremo a valorizzare a sufficienza il nostro patrimonio, né come politici né come persone, soprattutto noi che siamo italiani, che siamo nati qui. Quante volte i nostri figli, o coloro che trascorrono molti e lunghi periodi all'estero ci raccontano del senso di vuoto che avvertono quando ripensano ai nostri monumenti, ai nostri centri storici, all'equilibrio dei nostri siti culturali, alle piazze e ai palazzi d'Italia, sia delle piccole che delle grandi città. Il destino dell'Italia, quindi, si gioca proprio su questo fronte, innanzitutto sulla conoscenza e sulla formazione dei cittadini. Questa è una sfida antica che ci interessa, e che interessa noi, in questo momento, che siamo i senatori della XVII legislatura, di questa legislatura un po' strana, ma interessa noi. Forse potremo fare qualcosa per la cultura in Italia, e mi sembra che questo sia molto importante. Circa i temi direttamente trattati dai colleghi, naturalmente sarebbero diverse le questioni che intenderei valorizzare, ma ne abbiamo comunque parlato in sede di esame degli emendamenti. Non so se sia già stato detto, mi soffermo soltanto sulla questione dell'innalzamento dei fondi per il FUS, uno sforzo naturalmente relativo, ma che apprezziamo. In conclusione, onorevoli senatrici, onorevoli senatori, signor Ministro, siamo convinti che lo sviluppo e il mantenimento della nostra cultura siano una ricchezza inestimabile, l'unico bene capace di rendere le persone più libere, facendo sì che il Paese diventi migliore. Per questi motivi, dichiaro il voto favorevole del Gruppo del Partito Democratico a questo decreto.
2013-09-26	PD	PaduaVenera	Come si può pensare che gli uomini (non me ne vogliano i presenti e chi ci ascolta) da soli, senza conoscere il dolore, la violenza e tutto ciò che viene inflitto a queste donne, possano decidere e fare le scelte migliori? È stato rilevato e confermato che là dove le donne sono presenti negli organismi decisionali si mettono in opera scelte più forti e più determinanti, perché le donne sono mediatrici culturali, perché le donne mediano ogni giorno, perché costruiscono la pace, rendendo consapevoli quelle donne, permettendo loro l'accesso alla cultura, alla scuola, alla sanità, alla salute. Dove sono presenti, queste donne costruiscono ponti ed aiutano a dare consapevolezza a uomini e donne della loro dignità e dei loro diritti.
2013-10-02	LN	BitonciMassimo	Dovete incentivare l'alternanza lavoro/scuola, che ha dato ottimi risultati in Germania.
2013-10-02	M5S	SantangeloVincenzo	Lei ha detto che dal 1992 ad oggi si sono succeduti 14 Governi, se non erro. Sa, io sono una delle vittime di questi 14 Governi; lei dovrebbe essere una vittima come lo sono io. Io ho visto i miei compagni di scuola andare fuori, ho visto la gente andare via. Quello che lei ha descritto oggi non corrisponde al vero. A mie dispiace dirglielo, ma non corrisponde al vero.
2013-10-02	M5S	TavernaPaola	D'altronde, non sarebbe una grande perdita questo Esecutivo. Vogliamo ricordare qualcuno dei vostri exploit ? Trenta luglio 2013: il Movimento 5 Stelle presenta un emendamento per bloccare l'aumento dell'IVA; copertura finanziaria garantita tramite tagli ad inutili megaprogetti del Ministero della difesa, aumento della tassa sulle transazioni finanziarie dallo 0,2 all'1 per cento (la famosa Tobin tax ), e riduzione del 2 per cento di tutte le spese delle pubbliche amministrazioni ovviamente escludendo la scuola, la sanità, la cultura, la ricerca che, di norma, sono i primi settori dove voi andate a battere cassa.
2013-10-02	M5S	TavernaPaola	spazzare via con un colpo di spugna invece è un atto dovuto. Se questa è saggezza, beata ignoranza! In questi anni non avete fatto altro che recitare beffandovi di 60 milioni di persone. In questi giorni avete messo in scena l'ennesima puntata dando il meglio di voi: mi alzo la mattina e si sono dimessi i parlamentari del PdL ma non c'è la crisi; faccio colazione e si dimettono anche i Ministri; mi lavo i denti e le avete tutti ritirate; tempo di portare il bambino a scuola e c'è la crisi di Governo.
2013-10-02	PD	ZandaLuigi	In conclusione, sento il dovere di ringraziare Enrico Letta al quale i senatori del Partito Democratico rinnovano la loro fiducia con grande considerazione ed affetto. Lo ringrazio per il suo impegno personale, per la fatica di questi mesi e per i risultati che ha ottenuto che, nelle condizioni date, non erano affatto scontati. I riconoscimenti e il credito che ha raccolto in Europa e nelle sue relazioni internazionali stanno onorando il nostro Paese. Non era facile salvare l'Italia da una procedura di infrazione, già molto avanzata; non era facile restituire alle imprese creditrici gran parte del debito dello Stato, finanziare cultura e scuola dopo tanti anni di tagli, iniziare a risanare la piaga degli esodati, intervenire sulla cassa integrazione.
2013-10-02	M5S	BocchinoFabrizio	In particolare, mi riferisco all'articolo 4, comma 6, dove si prevede che le pubbliche amministrazioni possano bandire dei concorsi, con quota riservata del 50 per cento, per quel personale che ha usufruito di contratti a tempo determinato per più di trentasei mesi. È un'iniziativa meritevole - per carità! - ma c'è un ma: c'è un grande assente da questo articolo e dal provvedimento tutto, un settore che dovrebbe essere strategico per il Paese, quello della scuola.
2013-10-02	M5S	BocchinoFabrizio	Per spiegarmi meglio, faccio un breve excursus storico. Il decreto legislativo 6 settembre 2001, n. 368, sancisce un principio fondamentale: quello per cui il contratto di lavoro a tempo indeterminato deve essere quello standard in tutti i settori, mentre il contratto a tempo determinato deve essere erogato solamente in condizioni molto particolari. Quando questo non avviene, quando c'è un abuso (dove per abuso si intende il caso in cui il contratto temporaneo viene reiterato per più di trentasei mesi), si prevedono delle «punizioni» per il datore di lavoro (nella fattispecie, la trasformazione del contratto a tempo indeterminato). Successivamente, il decreto legislativo 30 marzo 2001, n. 165, ha stabilito che per il settore pubblico, in realtà, questa «punizione» consiste non tanto nella trasformazione a tempo determinato, ma nell'irrogazione di una sanzione. Ebbene, c'è un'esclusione nel decreto legislativo n. 368 del 2001 che riguarda proprio il personale della scuola e i docenti del personale ATA. Perché c'è questa esclusione? Perché si vuole dare la possibilità allo Stato di assumere dei docenti precari come supplenti, senza incorrere in questo meccanismo sanzionatorio. Quindi, di fatto, si incentivano i contratti a tempo determinato. Questo vale per coprire sia i posti vacanti (quelli, per intenderci, che vengono dati per una lunga malattia o maternità del titolare), sia quelli vacanti e disponibili (cioè quelli resisi liberi per pensionamenti, nei quali i docenti vengono assunti e licenziati, assunti e licenziati, assunti e licenziati continuamente, mortificando la loro professionalità). Tutta questa situazione è ulteriormente aggravata dal fatto che c'è una direttiva comunitaria - la direttiva 1999/70/CE, non potete non conoscerla - che sancisce che gli Stati membri hanno il dovere di non abusare dei contratti a tempo determinato. Questo ha generato tantissimi ricorsi - anche questo voi lo sapete - che i docenti stanno cominciando a vincere e che causano un danno erariale allo Stato. Ebbene, a fronte di questa situazione, questo decreto-legge non affronta minimamente il problema. Questa è un'assenza direi mortificante, perché viene meno, non solo ad un problema reale dei lavoratori della scuola, ma anche a precisi impegni del Governo. Vi ricordo, infatti, che il Governo stesso, accogliendo un ordine del giorno del Gruppo Movimento 5 Stelle in sede di discussione della legge di delegazione europea, si è impegnato a trovare delle soluzioni per questa vertenza che - ricordo - vede una procedura di infrazione aperta e un atto di messa in mora per l'Italia. Non solo, quindi, il danno derivante dai ricorsi e dai risarcimenti che dobbiamo agli insegnanti che stanno facendo ricorso contro lo Stato, ma anche la multa che dovremo pagare e che grava ancora sul bilancio pubblico. Ma allora, sottosegretario De Camillis, perché non affrontare la faccenda in questo decreto-legge? Perché questa assenza per regolarizzare questa posizione del mondo della scuola? Qualora voleste venire incontro ai precari storici della scuola, trovereste il nostro appoggio. Già ci sono alcuni emendamenti all'articolo 4, a firma del nostro Gruppo, che vanno nella direzione giusta. Vi esorto, ancora una volta, a prenderli in considerazione e, insieme a noi e a tutti i colleghi presenti in quest'Aula, a dare finalmente delle risposte al personale precario della scuola, che è così mortificato dal fatto di essere escluso da una norma che vale per tutto il resto della pubblica amministrazione.
2013-10-02	M5S	BocchinoFabrizio	Sottosegretario De Camillis, senatore Pagliari, voi non potete non sapere che il problema dei precari storici, dei docenti e del personale ATA che ha contratti temporanei per più di trentasei mesi è una ferita aperta nel settore della scuola, che genera tantissimi ricorsi. Essa non solo non viene affrontata da questo decreto-legge, ma viene addirittura peggiorata.
2013-10-02	M5S	MussiniMaria	Al fine di illustrare questo modo di procedere e darvi un esempio di quanto male io ritengo che venga fatto svolgendo il nostro lavoro in questo modo, voglio prendere in esame l'articolo 9. (Brusìo). PRESIDENTE. Mi scusi, senatrice Mussini. Colleghi, vi chiedo cortesemente di abbassare la voce. Prego, senatrice, continui pure il suo intervento. MUSSINI (M5S). L'articolo 9 riguarda l'insegnamento nelle scuole italiane all'estero. Voglio ricordare a quest'Assemblea che all'inizio della legislatura, con il voto contrario del Movimento 5 Stelle, è stato costituito un Comitato per le questioni degli italiani all'estero, e ricordo i discorsi che sono stati fatti in quest'Aula: tutti discorsi che giustamente hanno esaltato, hanno correttamente valorizzato e messo in luce l'importanza dello sviluppo dell'insegnamento, della promozione della cultura e della lingua italiana all'estero. (Brusìo). Evidentemente non tutti apprezzano. Ad ogni modo, in quest'Aula abbiamo recepito un interesse particolarmente forte su questo tema. Questo Comitato doveva occuparsi di tali questioni, e ha cominciato a lavorare. Noi, pur non essendo d'accordo, abbiamo comunque partecipato, come è nostra abitudine, ai suoi lavori. È già iniziata, insieme alla 7ᵃ Commissione, un'indagine conoscitiva sull'insegnamento e sulla promozione della lingua e della cultura italiana all'estero, e ora ci troviamo di fronte a un articolo che introduce dei criteri totalmente innovativi, perché vanno a modificare il Testo unico sulla scuola, quindi il testo base che regola anche l'insegnamento, in particolare per i curricula. Intanto si pone una questione di metodo. È stato istituito un Comitato, abbiamo una Commissione terza che si occupa di interfacciarsi con il Dicastero presso il quale ha sede questo tipo di servizio che l'Italia offre all'estero, eppure arriva un articolo che opera e che produce queste modifiche. Allora mi domando cosa lavoriamo a fare e qual è la strada per trovare un'unità di intenti e poter arrivare a fare delle riforme necessarie, considerato che c'è un Dicastero che va da una parte e un Parlamento che, sonnecchioso e disattento, vota per delle attività che vengono svuotate del loro significato.
2013-10-02	M5S	MussiniMaria	Per quanto riguarda il merito di tale articolo, con esso si stabilisce che potranno essere assunti con contratto locale insegnanti che, in base al Testo unico sulla scuola, vengono inviati dall'Italia. Ovviamente ci sono delle ragioni per cui vengono inviati insegnanti dall'Italia, e sono legate al fatto che un curriculum italiano non significa semplicemente che si parla in un qualche modo l'italiano: vuol dire che in quelle otto scuole statali italiane che abbiamo all'estero vogliamo portare un certo tipo di profilo, un certo tipo di curriculum, un certo modo di intendere lo studio e il metodo, un certo modo di mettere insieme le materie, nonché di insegnarle e di lavorarci sopra. È chiaro che ciò non è legato solo al fatto di sapere qualche parola in lingua italiana, ma è legato a un'esperienza: quindi teniamoci caro il valore di quello che negli anni abbiamo istituito. L'articolo che viene proposto consente l'assunzione di personale con contratto locale, personale straniero o italiano, residente da almeno un anno. Già questo è strano, perché non consente ai nostri giovani laureati, giovani precari, giovani insegnanti che volessero dall'Italia fare un'esperienza all'estero di farla. Nel suddetto articolo non vengono precisati dei criteri di conoscenza della lingua italiana per poter insegnare, laddove sia uno straniero ad insegnare, e non viene neanche precisato con rigore quali sono i titoli che questi insegnanti assunti in loco dovrebbero avere. Tutto questo potrebbe anche essere interessante ed essere considerato un primo passo per una riforma del settore. Ma vi voglio far osservare le cifre che emergono dalla relazione: per queste scuole avremo un risparmio di circa 2 milioni e mezzo di euro. A fronte di questo, i docenti per i quali risparmieremo 2 milioni e mezzo di euro, assunti con contratto locale, comunque ci costeranno un milione e 152.000 euro. Questo significa che il risparmio effettivo che otteniamo è 1.307.000 euro. Non voglio fare della demagogia, però voglio che teniate presente tutti che il Movimento 5 Stelle, quando qualche mese fa ha restituito quella parte di stipendio ed i rimborsi come si era impegnato a fare, ha restituito di più di quello che noi con questo articolo andremmo a risparmiare per un anno di insegnamento in quelle scuole.
2013-10-02	PD	GattiMariaGrazia	Signora Presidente, vorrei partire da un dato che ci è stato fornito ieri: il 40,1 per cento dei giovani del nostro Paese sono disoccupati. Penso che questo provvedimento, assieme a quelli sul lavoro e sulla cultura, e a quello sulla scuola che è in discussione in questo momento alla Camera e che presto arriverà in Senato, intervenga in una situazione caratterizzata da una quantità di lavoratori precari molto vasta, ma soprattutto da una quantità di giovani che non lavorano e una percentuale altissima e che continua ad aumentare di giovani che non lavorano né studiano né sono in formazione. Rispetto a tali persone, molto probabilmente c'è bisogno di un intervento pubblico, e il nostro apparato, appesantito, falcidiato in molti casi, a volte non messo nella possibilità di lavorare decentemente, dovrebbe intervenire per riuscire ad accompagnare, anche con politiche attive del lavoro, questi ragazzi a trovare un impiego.
2013-10-03	M5S	AirolaAlberto	Faccio un esempio che ho portato anche in una seduta delle Commissioni riunite affari costituzionali e giustizia che riguardava il fenomeno del femminicidio. Il disegno di legge proposto è importante e basilare, come quello sull'omofobia, per fissare delle linee al di là delle quali questo genere di crimini è inaccettabile, e reca, al suo interno, tutta una serie di misure di carattere sociale, culturale, scolastico e di assistenza sanitaria speciale per le vittime. Bene, come dissi in quell'occasione, la legge è giusta, ma poi dove andrà applicata? In un tessuto sociale in cui è stata smantellata tutta la sanità, in cui è stata smantellata la scuola, completamente, e sono state smantellate tutte le forme di attività e di associazionismo culturale che possono aiutare a superare determinati limiti. Sappiamo infatti che il femminicidio, come l'omofobia e come altri problemi (compreso questo), sicuramente è dovuto a un intollerabile degrado culturale di questa Nazione.
2013-10-03	M5S	AirolaAlberto	Probabilmente l'Assemblea voterà a favore dell'istituzione di questa Commissione, che si farà, ma noi e i cittadini vorremmo che fosse fatto qualcosa di reale sulla sanità, sulla sicurezza, sulla scuola, perché poi è da lì che nascono i grossi problemi, da un tessuto sociale completamente devastato. Siamo qui a parlare, mentre si compiono crimini e la gente perde il lavoro: questo deve essere sempre nei nostri pensieri e il tempo, da questo punto di vista, è veramente tiranno.
2013-10-03	PD	PagliariGiorgio	Allora, io credo che sotto questo profilo vada fatta una riflessione, se vogliamo anche brutale e me ne scuso, molto chiara. Lo strumento per superare questa situazione va trovato in termini di urgenza. Questo spiega perché l'Agenzia per la coesione territoriale è inserita in questo provvedimento. Va trovato avendo attenzione all'efficientamento del sistema e non avendo attenzione alle dinamiche che sempre si producono di fronte a queste situazioni per le quali chi ha la competenza e non è riuscito ad esercitarla in modo adeguato alla competenza, non vuole rinunciare e preferisce lo status quo rispetto al superamento di questa situazione. Rispetto a questo dico personalmente «no» facendo anche un altro ragionamento. Chi conosce la complessità dei temi legati all'organizzazione pubblica sa benissimo che l'organizzazione pubblica o è strutturata adeguatamente a tutti i livelli di funzione necessari perché l'amministrazione pubblica produca le sue decisioni o sa che l'amministrazione pubblica non giunge alle decisioni. Chi conosce la macchina amministrativa sa che, nel momento in cui si inceppa, bisogna individuare qual è la rotella che manca, qual è il modello che va superato, qual è la soluzione migliore. Ora, credo che l'Agenzia per la coesione territoriale, nel momento in cui si pone - obiettivamente, in base alla disciplina, si pone su questo piano - come agenzia che offre una competenza istruttoria, come agenzia che promuove lo svolgimento adeguato dei procedimenti per arrivare alla spesa, come organismo che si preoccupa di contribuire a che tutto il sistema pubblico che deve provvedere alla spesa dei finanziamenti pubblici arrivi a ciò, sia una scelta da compiere perché non si inserisce allo stato attuale del piano legislativo come un organismo non necessario, ma come uno necessario per superare le inefficienze. Può essere la soluzione definitiva? Io credo che tutti debbano avere la consapevolezza che le modifiche organizzative vadano tutte sperimentate, ma non credo che in questo quadro, così com'è delineato dalla norma del disegno di legge, l'Agenzia per la coesione territoriale ponga problemi quali quelli evidenziati nel dibattito e che debba essere un'Agenzia che deve essere soppressa anziché avviata perché possa dare il proprio contributo al processo che deve essere messo in essere. Sul piano dei finanziamenti europei, nessuno vuole limitare l'autonomia degli enti territoriali e regionali. La Costituzione la conosciamo tutti, ma nel momento in cui creiamo un organismo che dia quelle competenze professionali che possono non esserci e che comunque dia quello impulso agendo, in senso ampio, da responsabile del procedimento in questo ambito, credo che facciamo un'operazione necessaria che non preclude affinamenti lungo la strada, ma che consente oggi di partire. Per quanto riguarda il tema sollevato della qualità della legislazione, credo che da questo punto di vista ci sia una consapevolezza assoluta e la Commissione affari costituzionali ha più volte affrontato questo tema anche attraverso un pregevole contributo del senatore Palermo. Tutti sono consapevoli che c'è un tema che riguarda il modo di redigere le leggi, il modo di ordinare e coordinare la legislazione che non può essere assolutamente accantonato e che, se la legislatura avrà un respiro, credo possa essere affrontato perché è una delle riforme più importanti. Si tratta di una riforma che attiene alla stessa democrazia, ma attiene anche ad una legislazione che, anziché produrre delegificazione, produca davvero l'effettività della legge. Ora, questo è un tema generale, non è un tema che si può porre rispetto alla singola disposizione. Io sono consapevole che c'è un tema di qualità della legislazione, che nella XVI legislatura si è drammaticamente aggravato; sono assolutamente consapevole che va superato. Ma il problema dell'approccio positivo o negativo al decreto o a sue singole parti non può essere bloccato da queste situazioni. Ci sono poi altri problemi che sono emersi, in materia di insegnanti all'estero e su altre materie ed altri temi riguardanti la scuola. Credo che, da questo punto di vista, sia evidente la difficoltà di discutere questi temi in questa sede; questi temi, a stretto rigore, sarebbero temi da altra sede di materia e da inserire in un decreto-legge specifico sulla scuola. PRESIDENTE. Senatore Pagliari, ha ancora un minuto per concludere. PAGLIARI, relatore. Grazie, signor Presidente. Io credo che la soluzione che è stata offerta sia una soluzione logica ed immediata per quanto riguarda gli insegnanti all'estero. Mi rendo conto delle molte e dolorose scelte, che non soddisfano tutti i precari. Da questo punto di vista, ho la massima disponibilità a continuare il confronto. Voglio dire, tra l'altro, che c'è tutto il tema dei tirocinanti che non viene assolutamente affrontato; ma sappiamo bene quali sono i limiti di un'operazione come questa in queste condizioni di bilancio. Quindi mi appronto al lavoro d'Aula sugli emendamenti in queste condizioni e con questo spirito.
2013-10-03	LN	CentinaioGianMarco	Signora Presidente, signor Ministro, anche nel nostro caso vorremmo avere informazioni in merito al rapporto scuola-sport. Sappiamo benissimo che i bambini italiani registrano il più alto tasso di obesità d'Europa in quanto sono i più sedentari e molto spesso stanno davanti alla televisione piuttosto che fare attività sportiva. Sappiamo benissimo che lo sport rappresenta un fenomeno sociale, un'attività che ha sempre contribuito a promuovere uno stile di vita positivo e propositivo e un'attitudine alla cura del corpo. Quindi, chiediamo se e con quali modalità il Governo intenda promuovere la formazione sportiva quale parte integrante del percorso scolastico a partire dalla scuola primaria e di riconoscere l'educazione motoria e la pratica sportiva quali valori fondamentali per l'espressione della personalità giovanile e quali componenti essenziali del curriculum. Soprattutto, vorremmo sapere se non ritenga funzionale a questo progetto l'integrazione strutturale tra le istituzioni scolastiche autonome e le federazioni sportive attraverso l'organizzazione di una manifestazione annuale aperta a tutte le discipline, che consenta agli studenti un confronto attraverso la partecipazione alle attività sportive.
2013-10-03	LN	CentinaioGianMarco	Signora Presidente, signor Ministro, mi dichiaro momentaneamente soddisfatto, nel senso che alla domanda che ho posto è stata data una risposta soddisfacente. L'auspicio è che non ci si fermi qui, nel senso che l'attività sportiva in ambito scolastico non venga vista, come sempre, come un'attività di serie B, insieme a poche altre, e non venga quindi, come molto spesso avviene, relegata in un ambito non ben definito tra le attività svolte all'interno della scuola. La speranza è che vengano ripristinate anche quelle attività strutturali, quindi anche competitive, all'interno del mondo scolastico, magari insieme con le società sportive, in modo da permettere a quegli studenti che eccellono nelle attività sportive, come succede in America, di dimostrare il loro valore.
2013-10-03	M5S	SerraManuela	Signora Presidente, signor Ministro, nell'anno scolastico 2009-2010 l'allora Ministro dell'istruzione e il presidente del CONI hanno firmato un protocollo d'intesa per il rilancio dell'attività motoria e sportiva nella scuola primaria, promuovendo il progetto denominato «Alfabetizzazione motoria». Avviato nel primo anno come progetto pilota, esso ha avuto seguito come sperimentazione negli anni scolastici successivi sino allo scorso anno, prevedendo l'affiancamento all'insegnante di un esperto laureato in scienze motorie e diplomato ISEF. Un successivo monitoraggio del progetto nei suoi diversi aspetti ha fornito risultati ben al di sopra di ogni previsione. Tuttavia, conclusa questa prima fase, non vi è ad oggi notizia sulla prosecuzione e attuazione del progetto di «Alfabetizzazione motoria». Fra gli obiettivi del programma vi era l'istituzione della figura dell'insegnante di attività motoria dalla scuola primaria. L'educazione motoria, fisica e sportiva è stata riconosciuta infatti in questi ultimi anni, e a tutti gli effetti, come disciplina formativa essenziale. Il Piano sanitario nazionale ha ribadito più volte che, nell'ambito dell'adozione di sani stili di vita, l'attività fisica riveste un ruolo fondamentale. Le chiediamo, signor Ministro, se questo Governo intenda proseguire e migliorare il progetto di «Alfabetizzazione motoria», nonché se abbia intenzione di istituire l'educazione motoria e sportiva quale espressione di un valore personale assicurandone lo svolgimento, all'interno del programma obbligatorio della scuola primaria, con un insegnante laureato in scienze motorie e diplomato ISEF.
2013-10-08	LN	BellotRaffaela	Signor Presidente, rappresentanti del Governo, onorevoli senatori, è con l'orgoglio di un territorio del quale mi sento umilmente portavoce che porto il saluto delle amministrazioni comunali di Longarone, Castellavazzo, Vajont, Erto e Casso, cercando di interpretare il sentimento delle comunità che domani si ritroveranno per celebrare solennemente il 50° anniversario della triste ricorrenza della catastrofe del Vajont, per onorare le 1910 vittime di una sciagurata ed egoistica scelta umana che ha portato, alle ore 22,39 della notte del 9 ottobre 1963, solo morte e disperazione in nome del profitto. 1910 vittime: 1458 a Longarone, 111 a Codissago e Castellavazzo, 158 a Erto e Casso e quasi 200 originarie di altri Comuni. Bambini, donne ed uomini, intelligenze e capacità, presente e futuro, che sicuramente avrebbero potuto contribuire a pieno diritto alla crescita del tessuto sociale ed economico del bellunese, della mia terra d'origine, la terra in cui vivo. Tutto spazzato via in una sola notte da un'onda di piena dell'altezza di oltre 200 metri causata da circa 260 milioni di metri cubi di roccia, scivolati inesorabilmente dal monte Toc nell'invaso artificiale del Vajont. 260 milioni di metri cubi: il triplo dell'acqua contenuta nell'invaso stesso. Una frana che già preannunciava la tragedia con la sciagurata scelta di costruire lì quella diga maledetta, una frana di enormi dimensioni che ha provocato quella dannata onda tricuspide che risalì il versante opposto della montagna, distruggendo gli abitati lungo le sponde del lago nel Comune di Erto e Casso, e poi superò la diga, ancora oggi lì intatta nella sua incombente maestosità, per travolgere i Comuni lungo la Valle del Piave e cancellare completamente Longarone e Castellavazzo. Una scelta egoistica in nome del solo profitto, che ha devastato le famiglie e distrutto il futuro di una comunità segnata per sempre dal ricordo di un evento che ha dilaniato irreparabilmente una popolazione ed un territorio di straordinaria ricchezza. Una comunità che con le lacrime agli occhi ancora mantiene vivo il sentimento di gratitudine per coloro che all'egoismo umano hanno saputo rispondere con la solidarietà umana, viva ancor di più in questi giorni di silenzioso, spesso intimo, ricordo. Riporto le parole del sindaco di Longarone Roberto Padrin, nel suo discorso per le celebrazioni dello scorso anno: «Mi sono emozionato quando con i colleghi di Castellavazzo, Vajont ed Erto e Casso, su iniziativa del vice presidente della Fondazione Vajont, l'architetto Renato Migotti, abbiamo reso riconoscenza a quei Comuni che nei giorni successivi al 9 ottobre '63 misero a disposizione delle autorità mediche e sanitarie le proprie strutture per accogliere le salme, effettuarne il riconoscimento e accertarne la composizione. Un atto di straordinaria ed indimenticabile umanità». Un atto per il quale il sindaco di Longarone ha consegnato degli attestati di benemerenza ai Comuni che hanno contribuito ad accogliere le spoglie delle vittime. Su idea di una concittadina, il sindaco in quell'occasione ha inoltre lanciato l'invito a tutti i Comuni delle province di Belluno e Pordenone, invito che oggi rivolgo a tutti voi, a dedicare una via, una strada, l'aula di una scuola, un edificio stesso, al Vajont quale simbolo della solidarietà ricevuta, per non dimenticare quel grande gesto di umanità. Gesto regalato da quei volontari che, risalendo la Valle del Piave, non hanno trovato più il cammino lungo la strada, lungo la ferrovia percorsa tante volte, ma solo fango, macerie e morti, come ricordano gli alpini, giovani ragazzi di vent'anni, che per primi arrivarono sul posto: troppi morti, spesso irriconoscibili, non tutti purtroppo riportati a degna sepoltura scavando a mani nude con la disperazione nel cuore. Tanta solidarietà, rafforzata negli anni, ci ha portato attraverso un iter complesso, partito molto tempo fa grazie ai sopravvissuti e ai superstiti, a far sì che il 9 ottobre venga riconosciuto quale «Giornata nazionale in memoria delle vittime dei disastri ambientali e industriali causati dall'incuria dell'uomo». Anche se «incuria» è con ragionevolezza la parola che meno si lega alla catastrofe del Vajont. Nel febbraio 2008, nel corso della presentazione dell'Anno internazionale del pianeta Terra dichiarato dall'Assemblea generale delle Nazioni Unite per il 2008, il disastro del Vajont fu citato - assieme ad altri quattro - come un caso esemplare di «disastro evitabile» causato dalla scarsa comprensione delle scienze della terra e - nel caso specifico - dal «fallimento di ingegneri e geologi nel comprendere la natura del problema che stavano cercando di affrontare». Una scelta egoistica, dicevo, che quel 9 ottobre 1963 ha rappresentato non solo per noi, ma per tutto il Triveneto, il motivo, o meglio dire purtroppo la causa, per trasformare anche l'economia di queste Regioni. Non si possono infatti dimenticare le leggi speciali per il Vajont, che, attraverso le risorse destinate, hanno permesso l'avvio di attività imprenditoriali che hanno rafforzato e modificato il tessuto socioeconomico del bellunese, permettendo il rientro di migliaia di emigrati, molti dei quali non hanno trovato purtroppo più i loro affetti e le loro case, ed offrendo invece l'impulso al Nordest per diventare la locomotiva economica del Paese. Molti imprenditori decisero infatti di insediare qui le proprie attività legandosi ad una terra ferita ma forte della volontà, del carattere della propria gente. Realtà sociale ed economica che anche oggi soffre nella paura di una nuova ma già vissuta partenza di giovani emigranti, perché la crisi che stiamo attraversando non risparmia nessuno, nemmeno chi già ha dato tanto, troppo, all'egoismo e agli interessi dettati dal denaro. Quando in religioso silenzio attraversiamo il cimitero monumentale di Fortogna, prima di raggiungere Longarone, ci sentiamo impotenti volgendo lo sguardo alle troppe lapidi bianche che ci portano fino all'interno della cappella, dove un elenco senza fine di nomi ci riconduce all'enormità della disperazione che ha accompagnato i superstiti da quel 9 ottobre di cinquant'anni fa. Ed ecco allora che, pur nelle difficoltà economiche che in questo momento ci accompagnano, chiedo un gesto di riconoscenza e di rispetto per tutti i nostri morti, ricordandoli non solo nella preghiera ma anche con un'azione concreta per la quale mi rivolgo a questo Governo, impegnandolo con un atto formale al quale sono certa non potrà essere risposto con un diniego irrispettoso nei confronti di questo Paese: riconoscere un necessario contributo annuale per conservare con la dignità ed il rispetto dovuti il cimitero monumentale. E appunto a tal fine presenterò un emendamento alla prossima legge di stabilità per stanziare una cifra annuale che, se pur simbolica, serva ad assicurare la memoria storica e il ricordo attraverso la conservazione di questo sacrario, certa che il Governo, in quest'occasione, non mi lascerà e non ci lascerà soli. Rinnovo al presidente della Repubblica Giorgio Napolitano, al presidente del Consiglio Enrico Letta e a tutto il Governo l'invito ad onorare i nostri morti e ad incontrare, nel giorno del mesto anniversario, domani, la popolazione per condividere il dolore, suggellare nella memoria quanto accaduto e cercare di comprendere quanto dura sia l'accettazione di 1.910 morti per i quali ancora oggi aleggiano non pochi dubbi per responsabilità alle quali mancano ancora molte, troppe risposte. Pochi, ad oggi troppo pochi, hanno sentito il dovere di chiedere scusa. Vi chiedo di non dimenticare, di raccogliere questo invito e non lasciare che il tempo permetta alla memoria nostra e delle future generazioni di dimenticare la strage del Vajont. Grazie.
2013-10-09	M5S	LezziBarbara	Quindi, se rapportiamo l'ammontare degli interessi sul debito alle spese finali ci accorgiamo che ben il 15 per cento di quello che si spende è impegnato non a migliorare le condizioni di vita degli italiani, partendo dalla scuola, dalla giustizia, dalla pubblica amministrazione, ma per la riduzione del debito pubblico, come ci raccomanda il Consiglio dell'Unione europea.
2013-10-09	M5S	MolinariFrancesco	Signor Presidente, a distanza di cinque mesi dal licenziamento del DEF in quest'Aula, ci ritroviamo un nuovo documento che di quello costituisce aggiornamento delle indicazioni programmatiche e del quadro dei conti pubblici, oltre ad essere strumento per giudicare le politiche che questo Governo ha messo in campo in questi mesi, nonché per trarre indicazioni sui futuri interventi in attesa della legge di stabilità. I dati macroeconomici ci dicono che le critiche da noi sollevate ad aprile si stanno rilevando fondate: i principali indicatori di finanza pubblica sono deludenti e i segnali che arrivano dal Paese sono tragici. Gli ultimi dati riportati nella Nota di aggiornamento raccontano di un PIL stimato in picchiata per il meno 1,7 per cento rispetto al 2012 (nel DEF - lo ricordiamo - era indicato al meno 1,3 per cento). Dati che già scontano gli effetti sull'economia reale dell'unica manovra macroeconomica messa in campo da questo Governo e che aveva ereditato dal precedente: il pagamento dei debiti della pubblica amministrazione; intervento che, ad oggi, su una cifra di 18 miliardi messi a disposizione, ha visto un pagamento di soli 11 miliardi effettivi, su un debito complessivo stimato dalla Banca d'Italia di oltre 80 miliardi. Il deficit, nel frattempo, è salito al 3,1 per cento - non molto lontano da quanto paventato ad aprile nella nostra proposta di risoluzione di minoranza - con una pressione fiscale reale al 53 per cento e una perdita del potere d'acquisto dei cittadini di oltre il 4,7 per cento (il dato peggiore degli ultimi 23 anni). A questo si somma l'allarmante dato della disoccupazione, superiore al 12 per cento, con quella giovanile che arriva nel Meridione al 50 per cento. Sono dati impietosi che ci dicono di una società nella quale l'8 per cento vive nella povertà assoluta e con un debito pubblico - a luglio -assestato a 2.073 miliardi di euro. Dire che è fallimentare la politica messa in campo da questo Governo è eufemistico. Credo, pertanto, che non sia demagogico avanzare seri dubbi sulle nuove previsioni di crescita riportate nella Nota di aggiornamento, per ciascun anno fino al 2017: dati che fanno presagire ulteriori manovre correttive di fine anno o la svendita del patrimonio immobiliare - altro che valorizzazione - oltre a quanto già previsto in ordine alla costituita Invimit SGR, alle operazioni di privatizzazione della Cassa depositi e prestiti. Non vogliamo apparire delle cassandre, ma vorremmo che il popolo italiano avesse dei governanti lungimiranti e non venditori di fumo, che si interroghino seriamente sul futuro che stanno preparando agli italiani, parlando parole di verità. I dati riportati nella Nota di aggiornamento del DEF, sulla sequenza dei tassi di crescita del PIL, sperano in una dinamica dei tassi di crescita rapida e maggiore di quella degli ultimi 15 anni, da ascrivere per intero all'impatto delle manovre economiche finora messe in campo e a quelle che si attendono entro dicembre. Il Centro studi Leone ne ha analizzato gli effetti finanziari ed ha evidenziato che, rispetto a una prevista riduzione della pressione fiscale per 2,9 miliardi nel 2013, in ragione di un rinvio dell'aumento dell'IVA (che, come visto, non è avvenuto) e della cancellazione dell'IMU sulla prima casa, è certamente previsto invece, al netto di quegli interventi, un aumento della tassazione di circa 870 milioni nel 2014 e nel 2015. Abbiamo già visto che non si è mantenuto fede agli impegni presi appena un mese fa e stiamo pagando l'aumento dell'IVA (e temiamo che la sceneggiata messa in atto dal PDL con dimissioni e pantomime collegate abbia costituito l'ennesimo trucco per far passare in secondo piano un aumento della pressione fiscale che questo Governo dalla compagine intercambiabile non è stato capace di evitare), il che comporterà un'ulteriore crescita della pressione fiscale (ben superiore al 53 per cento reale) e, quindi, abbiamo fondati motivi di dubitare delle previsioni di crescita che ci vogliono vendere. Noi non abbiamo fiducia in voi. L'aumento dell'IVA è, peraltro, inutile visto che il suo gettito si è ridotto in otto mesi di ben 3,7 miliardi di euro. Quando si aumentano le tasse in periodi di recessione economica, l'effetto è opposto a quello desiderato: l'economia viene depressa ulteriormente e il gettito diminuisce. Se ne sono accorti persino al Fondo monetario internazionale, ma non al nostro Ministero dell'economia, che prosegue sulla pseudo austerità tracciata dall'inefficace Governo Monti. Le misure messe in campo dall'attuale Governo, in realtà, sono delle semplici misure tampone per alleggerire nell'immediato il prelievo fiscale. È la solita gestione della cosa pubblica degli ultimi 20 anni: si rinviano le necessarie riforme di sistema sperando in un futuro migliore a spese dell'incerto futuro dei nostri figli, pur di non intaccare le rendite di posizione acquisite. Lo abbiamo visto stamattina quando non si è voluto approvare un emendamento che andava ad incidere sulle pensioni d'oro. È più che evidente che quella disegnata nella Nota di aggiornamento del DEF non è vera crescita quanto un tragico - per le conseguenze che avrà sul nostro popolo - artificio contabile. Si gonfia di mezzo punto percentuale la crescita per ogni anno così da poter contabilizzare 8 miliardi di PIL aggiuntivi all'anno, per un totale di 32 miliardi nei prossimi quattro, facendo apparire i conti pubblici per quello che non saranno mai. La scuola Tremonti, a quanto pare, ha fatto proseliti. Siamo più che convinti - proprio in ragione del precedente - che questo artificio contabile, utile forse a sanare i problemi della vostra coalizione di Governo, non sarà sufficiente ad ingannare gli scaltri investitori esteri: è improbabile che questi ultimi continuino a comprare titoli del debito pubblico al fine di riportare lo spread verso la Germania a quota 100, per come va propagandando il ministro Saccomanni nelle istituzioni finanziarie internazionali. Ma quello che è ancora più grave è che nemmeno in questa Nota di aggiornamento del Documento di economia e finanza troviamo una pur minima misura che riguardi l'equità e la giustizia sociale. Il grande capitale economico-finanziario di natura speculativa rimane inviolato, né vengono minimamente intaccati gli sprechi della politica, venendo lasciati del tutto inalterati i privilegi di classi parassitarie ed improduttive, sull'altare dei quali vengono sacrificati costantemente i diritti civili e sociali del popolo. Non si vede nessun provvedimento che inverta l'ignobile pratica di una redistribuzione della ricchezza in senso inverso. Quel 10 per cento della popolazione che in questo periodo di crisi ha continuato ad arricchirsi, mentre il ceto medio si è impoverito, deve essere chiamato alla responsabilità di una maggiore partecipazione al futuro di questo Paese.
2013-10-09	PD	SangalliGianCarlo	Signor Presidente, la Nota di aggiornamento del Documento di economia e finanza, com'è stato ricordato, rappresenta (per me la rappresenta veramente) una realistica fotografia della situazione nella quale ci troviamo. È importante il fatto che sia realistica, perché per molto tempo noi ci siamo affidati a fotografie che avevano dei tocchi d'autore o d'artista. Questa è una fotografia realistica che mostra una situazione difficile, strutturalmente complessa, che ha bisogno di tutte le cose che si sono sentite nella discussione in quest'Aula, ma con una consapevolezza: il nostro è un Paese che per essere credibile ha bisogno di uno slancio e di una spinta riformatrice, ha bisogno di fare grandi riforme strutturali, ma dobbiamo dirci con altrettanta sincerità che le riforme strutturali, anche qualora trovassero la sufficiente convergenza per essere messe in campo, produrranno dei risultati nel medio e nel lungo termine. Quindi, abbiamo bisogno di una spinta riformatrice da presentare a noi stessi come impegno importante di innovazione del Paese, da presentare ai mercati come impegno di serietà nel perseguire obiettivi e nel raggiungere questi obiettivi; ma abbiamo bisogno anche di compiere delle azioni oggi, adesso, subito, che consentano di raggiungere gli obiettivi non poco ambiziosi che questa Nota di aggiornamento del DEF e la legge di stabilità dovranno contenere. Passare da meno 1,7 di PIL a più 1 per cento nel giro di un anno non è un obiettivo semplice da raggiungere: è un obiettivo ambizioso. Chi lo sottovaluta pensa forse che l'economia possa essere un gioco di prestigio. L'economia invece è una disciplina seria che richiede serietà in coloro che l'affrontano. La parola chiave sulla quale dovremmo basare la legge di stabilità è la competitività del nostro Paese, competitività che ci vede - come viene detto nella fotografia presentata - al 49° posto tra le Nazioni avanzate, mentre la Svizzera si presenta al 1° posto. Chi riteneva che il problema fosse il costo del lavoro o gli eccessivi oneri del lavoro per le imprese deve ricredersi. Basti guardare al fatto che le nostre aziende del Nord, ma non solo del Nord, stanno rispondendo agli appelli del Comune di Chiasso che vuole industrializzare quella zona e si spostano là, a cercare opportunità in un territorio che non è certamente low cost, né del lavoro né del denaro, ma è un territorio che esprime più efficienza nell'amministrazione. È un territorio dove lo Stato funziona, ma non è uno Stato ridondante o soffocante, ma - come diceva il direttore dell'ENA, scuola francese di management della pubblica amministrazione, 25 anni fa - è uno Stato moderno perché uno Stato modesto. Uno Stato è moderno ed è modesto quando non rinuncia alla spesa pubblica efficiente, quando non rinuncia alla spesa sociale per ricreare equilibrio, quando non rinuncia ad un costo efficiente della macchina, quando riesce a calibrare la propria spesa e non sperpera, ma è soprattutto uno Stato moderno e modesto quando non si intromette in ogni azione per impedire la competitività dei soggetti economici che sono in campo. Oggi lo Stato si intromette in ogni azione per rallentare, mettere sabbia negli ingranaggi e bloccare la macchina della competitività, in questo aiutato dai mille corporativismi che nel nostro Paese imperversano. Mi riferisco a tutti coloro che dicono: si può cambiare, ma si cambia là, non dove sono io; si può cambiare, ma deve cambiare un altro. È sempre un altro quello che deve cambiare. È così per la pubblica amministrazione, è così per le leggi che stiamo esaminando anche in queste ore sulla pubblica amministrazione. È così per chi crede che si possa creare lavoro per decreto. È così per chi crede che si possa creare crescita attraverso la stampa dei soldi del Monopoli che non abbiamo più: non esiste più il Monopoli e non abbiamo più la possibilità di stampare quattrini. Abbiamo bisogno di crescere in produttività, ma attenzione: la nostra produttività è scarsa, e non da due anni a questa parte. Rispetto agli altri Paesi europei siamo in deficit di produttività da almeno quindici anni. Anche quando crescevamo eravamo in deficit di produttività, perché gli altri crescevano di più, investivano in tecnologia, non facevano manovre azzardate di finanza pubblica, non sostenevano apparati improduttivi, non davano sempre ascolto a tutte le megaburocrazie che, appunto, impediscono la crescita e la competitività del Paese. Gli altri sono cresciuti di più perché hanno fatto scelte riformiste e hanno sfruttato anche l'opportunità politica: per Paesi come la Germania la Grande coalizione è stata un'opportunità politica, consentendo di fare assieme ciò che nessuno dalla sua parte ha il coraggio o la determinazione di fare.
2013-10-10	M5S	MussiniMaria	Tale comma stabilisce la possibilità di assumere personale italiano o straniero da inserire nel contingente che normalmente viene inviato dal Ministero nelle scuole italiane all'estero e che, quindi, è sottoposto a tutta una serie di controlli e ad una dura selezione in ordine a requisiti e capacità per partecipare alla costruzione del curriculum italiano. Questo comma consente l'assunzione di tale personale attraverso contratti locali. Gli emendamenti presentati intendono innanzitutto eliminare tale possibilità, perché riteniamo che questa previsione debba essere inserita in un discorso più ampio di riforma e di valutazione di ciò che a parole, qui dentro, da parte di tutti, viene considerato come un patrimonio ma che poi, in realtà, nei fatti - per ricordare quanto detto prima sui vigili del fuoco - viene sistematicamente disatteso, soprattutto negli investimenti. Poco fa abbiamo parlato anche del valore della cultura, ma poi, quando si tratta di stabilire le priorità, inevitabilmente la cultura e la scuola passano in ultimo piano. Questa è la ragione per cui con l'emendamento 9.5 si richiede di abrogare le lettere a), c) e d) del comma 2 dell'articolo 9. In subordine al fatto che non venga abrogata questa parte del comma, chiediamo che l'Aula si rivolga ai Ministeri competenti, il MIUR e il MAE, perché si assumano la responsabilità di porre dei vincoli e criteri ben precisi per l'eventuale assunzione con contratto locale di questo personale all'estero. Questo è un provvedimento d'urgenza, ma ce lo dimentichiamo; ci dimentichiamo che continuiamo a lavorare da mesi su provvedimenti che vengono considerati urgenti, ma che in realtà stabiliscono variazioni permanenti. Pertanto, coerentemente con il criterio dell'urgenza, con i successivi emendamenti a mia prima firma chiediamo di stabilire un limite temporale per questo tipo di assunzioni, affinché questo non diventi un sistema e non passi automaticamente a regime. In secondo luogo, chiediamo che venga eliminata la restrizione relativa alla residenza. Non capiamo per quale ragione la possibilità di essere assunti con un contratto locale debba essere riservata solo a persone che sono residenti, quando in Italia abbiamo insegnanti preparati e formati, che sono precari ma hanno anche l'esperienza e che potrebbero fare questa esperienza all'estero pur senza essere residenti. Ci sembra che questo aspetto sia legato più al fatto di privilegiare delle gestioni locali, piuttosto che ad aprire una possibilità concreta di fare un'esperienza. Chiediamo inoltre che al limite, se questa possibilità di assumere in loco dovesse essere concessa, i requisiti degli insegnati che verranno assunti siano stabiliti con dei criteri certi. Per il personale straniero, chiediamo che venga per lo meno inserita la presentazione di una certificazione della conoscenza della lingua italiana, perché ci sembra veramente ridicolo che vadano ad insegnare delle materie appartenenti al curricolo italiano persone che non sono in grado di dimostrare, certificandola, una conoscenza della lingua italiana. Chiediamo che siano palesemente e chiaramente verificate le loro abilitazioni: ci sembra assurdo che non venga garantito che chi va ad insegnare matematica di un curricolo italiano non abbia un'abilitazione all'insegnamento della matematica nelle scuole italiane. Chiediamo che, per lo meno, in subordine a tutto ciò, vengano preservati da questo comma tutti quegli insegnamenti che implicano la lingua italiana come lingua non solo veicolare, ma anche disciplinare: ci riferiamo all'insegnamento della letteratura e lingua italiana, all'insegnamento nella scuola elementare, all'insegnamento di italiano e storia; in sostanza, ci riferiamo a tutte quelle classi di concorso in cui la lingua non è solo veicolo, ma è anche oggetto della disciplina.
2013-10-11	PD	IdemJosefa	Occorre partire dall'istruzione e dalla scuola, fornendo agli alunni e ai giovani gli strumenti necessari per avere una chiave di lettura critica della realtà che li circonda: a tale proposito ci vorrebbe anche una riforma del sistema scolastico. Occorre discutere con loro e proporre nuovi modelli di ruolo, ispirati al rispetto reciproco e alla parità.
2013-10-15	M5S	BuccarellaMaurizio	Signor Presidente, cari colleghi e colleghe ancora presenti, dalla Costituzione può dipendere la fortuna o la sfortuna di un popolo. Lo diceva Erodoto nelle sue storie 400 anni prima di Cristo, ed esaltava la Costituzione di Sparta, durata 400 anni, fattore di potenza e ricchezza degli spartani. Oggi, quella che si vuole fare da parte del Governo Letta, d'accordo con il condannato ex premier, è una riforma incostituzionale perché tende a cancellare, dopo appena 65 anni, la nostra Costituzione, a partire dall'articolo 138 che si vuole cambiare violando la Costituzione, per stravolgere subito tutto il resto. Eppure, l'articolo 138 è uno dei pilastri della Carta, che non può mai essere derogato, ma solo modificato, non come vogliono le larghe intese, ma secondo la procedura dello stesso articolo 138, col rispetto dell'intervallo di almeno tre mesi tra un'approvazione e l'altra di ciascuna Camera. Intervallo che dovrebbe essere anche di un anno o di due anni, o tre anni, specie di fronte a riforme che riguardano il Parlamento, il Governo, il Presidente della Repubblica, il bicameralismo e la magistratura, parti importanti della Carta. Nella procedura speciale dell'articolo 138, la Costituzione italiana si differenzia dalle Costituzioni di Weimar in Germania (in vigore dal 1919 al 1933), e prefascista in Italia, che erano flessibili e furono stravolte con facilità da Hitler e Mussolini e portarono alla dittatura nei due Paesi. Le Costituzioni flessibili possono essere cambiate da ogni maggioranza a seconda delle convenienze dei capi e capetti. Vogliamo che la Costituzione resti rigida. L'esigenza di un ampio intervallo nasce dal fatto che le riforme costituzionali sono così complesse da richiedere tempo per la comprensione, da parte dei cittadini e dei riformatori, dei mutamenti che esse determinano nel sistema democratico. Ma noi non sappiamo quali sono le riforme; sappiamo solo che si vuole cambiare la normativa della Parte II, sul Parlamento, sul Governo e sul Presidente della Repubblica e sulle Regioni, e temiamo anche sulla magistratura. Secondo Aristotele, quando la Costituzione è in pericolo, «quelli che si danno pensiero della Costituzione, devono procurare motivi di timore, in modo che i cittadini stiano in guardia e non allentino la vigilanza intorno alla Costituzione». Orbene, i cittadini e gli stessi parlamentari, lo ribadiamo, non sanno nulla del contenuto preciso delle riforme minacciate dal Governo. Si fa credere che si risolverebbe la crisi economica che affligge il Paese, ma così non è. La crisi dipende dalla mancanza di volontà di fare le riforme giuste: riduzione dei privilegi dei politici e delle spese di Camere e Quirinale, controlli pubblici delle società partecipate, accordo per tassare i capitali all'estero, lotta all'evasione, alla corruzione e tanto altro. Le riforme giuste possono essere varate rapidamente, facendo ricorso, in questo caso sì, al voto di fiducia, in base all'articolo 77 della Costituzione. La riforma della Parte II della Costituzione, approvata da spiriti eletti come Aldo Moro, Piero Calamandrei, Giuseppe Dossetti e Palmiro Togliatti, è finita nelle mani di persone nominate dai segretari di partito, senza merito, libertà di decisione e conoscenza del problema. La riforma si presenta di estrema complessità, attenendo non solo alla procedura di approvazione, ma anche all'equilibrio dei poteri (legislativo, esecutivo e giudiziario) realizzato dai Padri costituenti; un equilibrio che subirebbe un colpo mortale con l'annunciata riforma presidenziale. Moro, con intuizione profetica, nell'aprile del 1948, denunciò il pericolo «abbastanza grave, che gruppi o individui, modificando la Parte II della Costituzione, fossero indotti ad avversare anche i princìpi consacrati nella Parte I inerenti alla natura e alla dignità della persona umana, princìpi che non dovrebbero mai essere oggetto di revisione costituzionale perché alterarli significherebbe condannarsi al ridicolo, al disordine, alla tragedia». «È necessario che tutti gli uomini di buona volontà siano concordi nella difesa di quei principi», diceva Aldo Moro nei suoi scritti. Noi abbiamo una buona Costituzione che tutela i diritti inviolabili al lavoro, alla scuola pubblica, alla giustizia indipendente, alla salute, alla vita, che si ispira al principio dell'eguaglianza delle condizioni dei cittadini, intesa come eguale opportunità di tutti i cittadini di fare valere la propria persona nei vari campi dell'attività umana, in modo che tutti siano «ugualmente forti e stimati», consentendo ai «piccoli di diventare grandi» (Tocqueville). Tale eguaglianza esercita «una influenza prodigiosa sull'andamento della società». In Italia, questo principio affermato più volte dalla Costituzione è di fatto violato dai governanti, poiché il nostro Paese è afflitto da gravi ingiustizie sociali che sono aumentate negli ultimi tempi. Eppure la Costituzione afferma che è «compito della Repubblica rimuovere gli ostacoli di ordine economico e sociale, che, limitando di fatto la libertà e l'eguaglianza dei cittadini, impediscono il pieno sviluppo della persona umana e l'effettiva partecipazione di tutti i lavoratori alla organizzazione politica, economica e sociale del Paese». Ed è evidente che, se un ex Premier, che oggi vuole cambiare la Costituzione, omette di pagare oltre 300 milioni di euro che potrebbero andare per esempio alla realizzazione di servizi e di posti di lavoro per cittadini non abbienti, egli viola in modo clamoroso il principio di eguaglianza stabilito all'articolo 3, danneggiando lavoratori, disoccupati e giovani, e il principio di solidarietà politica, economica e sociale, previsto dall'articolo 2, che è altro pilastro fondamentale della nostra Carta. Piero Calamandrei mise in evidenza che ci sono leggi ingannatrici che apparentemente dicono una cosa ma in realtà ne vogliono un'altra. Ed è questo, il caso della modifica dell'articolo 138 della Costituzione italiana. Si vuole cambiare l'articolo 138 senza specificare il contenuto del cambiamento che si vuole fare, sicché l'articolo 138 viene derogato al buio, senza sapere in vista di quale modifica, anche se noi lo sappiamo, o comunque lo intuiamo. Intuiamo cioè quali sono le controriforme. Si vuole stravolgere per sempre la Costituzione con l'introduzione del presidenzialismo o del semipresidenzialismo e le modifiche di ben 69 articoli della Parte II, tra cui anche gli articoli che riguardano la magistratura, riducendo i poteri del Parlamento che legifera su lavoro, scuola, eguaglianza sociale, libertà, ambiente, programmazione economica ispirata alla utilità sociale. E questo dopo che la stessa riforma voluta da Berlusconi e approvata nel 2003 fu bocciata dal referendum nel giugno 2006. Quella riforma aumentava i poteri del Primo Ministro (attribuendogli il potere di revocare i Ministri, di dirigere la politica degli stessi, non più coordinandola ma determinandola, e di sciogliere le Camere, che spetta al Capo dello Stato) e fu considerata un attacco all'equilibrio dei poteri. Erodoto ammoniva che in democrazia è necessario che «nessuno riesca a raggiungere una posizione troppo preminente», di cui sarebbe portato ad abusare. La Repubblica presidenziale si trasformerebbe in regime, cioè nella dittatura della maggioranza che governa nel disprezzo dell'opposizione, elemento cardine della democrazia. Diceva Aristotele che «base della Costituzione democratica è la libertà, fine di ogni democrazia. Una prova della libertà è nell'essere governati e nel governare, cioè l'alternanza dei Governi. Nessun individuo può coprire due volte la stessa carica, le cariche sono di breve durata». Sembra che Aristotele, con queste parole, stesse anticipando l'impegno che noi parlamentari del Movimento Cinque Stelle abbiamo assunto, e vogliamo rispettare, di non ricoprire la stessa carica per due volte. Non possiamo dimenticare, nel varare la riforma semipresidenziale, che Presidenti del Consiglio sono stati, per un trentennio, persone come Giulio Andreotti, Francesco Cossiga e Silvio Berlusconi; persone che hanno violato le regole della democrazia, o mantenendo rapporti con Cosa Nostra, o ponendosi alla guida di organizzazioni illegittime - come Gladio, come accertò la Commissione stragi del presidente Gualtieri - o ispirandosi di fatto al presidenzialismo voluto dal capo della P2 Licio Gelli, nel suo progetto di rinascita democratica.
2013-10-15	M5S	CappellettiEnrico	Ogni riforma della Costituzione dovrebbe avvenire tramite un percorso partecipato, che coinvolge il Parlamento e i cittadini. Invece, il disegno di legge costituzionale n. 813 configura una procedura straordinaria e derogatoria del testo costituzionale, sia sotto il profilo procedimentale che sotto quello degli organi deputati a modificare la Costituzione. È indicativo che in prima deliberazione questo disegno di legge non ha mai superato il quorum dei due terzi, né al Senato né alla Camera. Il Comitato, composto da venti e venti senatori, avrà il compito di esaminare le riforme costituzionali dei Titoli I, II, III e V della Parte II della Costituzione e le riforme elettorali, nonché le modificazioni di altre disposizioni costituzionali strettamente connesse. Continua dunque con questo disegno di legge l'inconfutabile, innata passione di questa maggioranza per le Commissioni speciali. Noi riteniamo che l'approvazione di leggi di revisione costituzionale non possa non seguire l' iter previsto dall'articolo 138 della Costituzione. L'organismo abilitato a riformare la Costituzione è infatti il Parlamento e i cittadini in virtù del referendum confermativo. È assurdo vincolare modifiche costituzionali a procedure istituzionalmente derogatorie rispetto a quelle già previste, e appare inefficace sovrapporre ruoli e funzioni di nuovi organi rispetto a quelli già esistenti ed operanti. Questo disegno di legge costituzionale è dunque incomprensibile, inefficace e irragionevole. È di fuori della Costituzione, oltre che della razionale sensatezza. La procedura di esame dei disegni di legge di revisione costituzionale scardina quel nucleo essenziale di princìpi fondamentali a tutela dei quali è posta la Costituzione. Non ci convincono la compressione dei lavori parlamentari, i limiti emendativi posti ai parlamentari, la riduzione delle prerogative dei singoli deputati e senatori, la pericolosa possibilità di estendere la revisione ad altri articoli della Costituzione, la scarsa attenzione alla pubblicità dei lavori del Comitato, l'assoluta mancanza di trasparenza della Commissione di cosiddetti saggi. Sono tutti elementi di irrazionalità che pongono il testo in esame in conflitto logico e sistematico col sistema delle garanzie costituzionali. Un principio fondamentale del nostro ordinamento è la rigidità della Costituzione e una legge che deroga all'articolo 138 si configura dunque come illegittima. Approvare questo disegno di legge significa scardinare il principio supremo della rigidità della Costituzione e trasforma la nostra Carta in una Costituzione flessibile. Rendere flessibili le garanzie costituzionali significa minare la forma e la sostanza dei diritti sanciti dalla nostra Costituzione. La nostra è una Costituzione rigida e dal principio supremo della rigidità costituzionale derivano tutti gli altri princìpi, compresi quelli fondamentali. Sorge dunque una domanda: la nostra è ancora una Repubblica parlamentare? Se lo è ancora, spiegateci perché intendete affidare la modifica della Costituzione ad un Comitato e non al Parlamento. Questo Comitato avrà il potere di discutere e proporre le modifiche alla Costituzione. E che ci sta dunque a fare il Parlamento? Il Parlamento è relegato alla sola presa d'atto delle modifiche proposte, potendo solamente votarle. Ma si esautora così, per l'ennesima volta, il ruolo centrale del Parlamento. La nostra Costituzione parla chiaro: la Repubblica italiana è una Repubblica parlamentare, ma con questo disegno di legge si dimostra ulteriormente che state tentando tutte le strade possibili per evitare le discussioni in Aula, vera ed unica sede della nostra democrazia. Ci chiediamo dunque perché? Perché volete a tutti i costi evitare la discussione in Aula? Perché avete tanta fretta di modificare le regole fondamentali del nostro Stato? Perché, nonostante sappiate benissimo che la riforma della Costituzione non è la priorità dell'Italia e degli italiani in questo momento, volete ostinatamente continuare su questa strada? I problemi che richiedono un'immediata soluzione sono ben altri: il lavoro che non c'è, e se c'è è precario; la sanità che sta subendo l'ennesimo taglio dal Governo; la disoccupazione che ha superato il 40 per cento; la scuola che cade letteralmente a pezzi; l'ambiente stuprato dal cemento; il territorio a rischio idrogeologico; lo Stato sociale latitante. Sorge un dubbio: perché viene continuamente ignorata la ferma opposizione di buona parte d'Italia e degli italiani; vengono ignorate le oltre 400.000 firme raccolte in pochi giorni da «Il Fatto Quotidiano», le firme di protesta raccolte a fiumi nei banchetti del Movimento 5 Stelle; qual è il vostro obiettivo? Perché non volete informare adeguatamente e correttamente l'opinione pubblica di queste modifiche alla Costituzione? Cosa avete da nascondere? Ci chiediamo: se per cambiare la Costituzione - la più bella del mondo, è stato ricordato - bastano i pareri di 35 saggi, 20 deputati e 20 senatori, a cosa servono, Presidente, gli altri 960 parlamentari? Che cosa ci facciamo noi in quest'Aula?
2013-10-15	PD	ChitiVannino	Signor Presidente, sono consapevole di come non sia facile, mai, in nessuna sede, ricordare una persona che non è più tra noi, e cercare di dare in breve il senso della sua vita, senza scadere in retorica o indulgere a farne un'occasione per parlare soprattutto di noi stessi. Meno che mai lo è qui, nell'Aula del Senato, in un luogo del Parlamento, dove la norma è il confronto e lo scontro tra impostazioni legittimamente diverse, su atti di Governo e su disegni di legge. Il rischio è quello di far diventare la morte qualcosa di banale, e questo non deve accadere. Tanto più perché il nostro tempo ha espulso la morte dalla dimensione collettiva, relegandola negli spazi più riservati e quasi nascosti degli affetti individuali e familiari. Ma questo esito non è legato a un di più di rispetto o di condivisione; è legato invece a una illusione di potenza, di un nostro controllo pieno sull'esistenza, sul quale modellare il senso comune. Credo invece che sia un dovere, e ha fatto bene il Senato, a ricordare Umberto Carpi: senatore per due legislature, sottosegretario con il ministro Bersani dal 1996 al 1999, e, al termine dell'attività parlamentare, sindaco di Crespina, il Comune del pisano in cui abitava. Il Senato ha fatto bene perché, quali che siano le comunanze o le divergenze con chi ci ha lasciato, uno Stato che non serbasse la memoria e non indicasse i meriti dei cittadini che si sono dedicati alla vita della Nazione non potrebbe ambire a nessun futuro degno, meno che mai oggi, quando la distanza tra politica, cultura e cittadini è così ampia. Umberto Carpi è vissuto fino in fondo con valori e convinzioni da uomo di sinistra, capace di rispettare gli altri, quanti avevano valori e convinzioni diverse e lontane dalle sue. Come lei ha ricordato, Umberto Carpi era nato a Bolzano, ma ha vissuto per tutta la vita a Pisa: lì dove ha compiuto gli studi universitari, lì è stato consigliere comunale dal 1975 al 1980 e lì ha svolto, tranne un periodo a Roma all'Università «La Sapienza», la sua attività di docente di letteratura italiana, divenendo direttore dell'istituto e poi preside della facoltà. Tanto si era legato a Pisa che tutti quanti lì lo conoscevano con il nome di, «Paci», quello con cui rispondeva anche al telefono, quello con cui fin da piccolo lo chiamavano nella sua famiglia. Una caratteristica da sottolineare dunque è questa: la sua passione per gli studi e per l'attività di formazione di generazioni di allievi e, insieme, l'impegno civile e politico. Un impegno vero e serio, tanto che, come ho detto, terminata l'esperienza di senatore e sottosegretario, fece il sindaco nel suo piccolo Comune di 3.700 abitanti, valorizzandone quella vocazione culturale che, a partire dalla seconda metà dell'Ottocento, ne aveva fatto un centro frequentato da artisti importanti dei Macchiaioli. Altro aspetto per me e per tutti noi degno di riflessione è questo: professore di letteratura italiana, politicamente impegnato in Parlamento e al Governo in settori come l'industria, il commercio, il turismo, l'energia. Non è proibito nella vita politica che un medico si occupi di salute pubblica, un urbanista di territorio e lavori pubblici, un insegnante di scuola, ma, a differenza che per i funzionari della pubblica amministrazione (per i quali esiste effettivamente un rapporto diretto tra competenza specifica e ruolo svolto), non è obbligatorio. Un Ministro o un assessore non sono direttori generali del loro dipartimento: a quanti hanno responsabilità in politica è richiesto rigore, sforzo di approfondimento, di conoscenza, perché il dilettantismo è effimero, ma le attitudini richieste sono diverse; risultano legate all'esperienza, alla forza e alla chiarezza di un progetto, alla capacità di collegarvi energie, organizzarle, motivare le persone. Umberto Carpi svolse bene i suoi compiti in politica: aveva passione e acquisì una conoscenza profonda per i settori a cui venne delegato. Si impegnò sui temi dell'energia, sulla riorganizzazione delle reti di distribuzione dei carburanti, ricercò con determinazione, nel confronto con le organizzazioni dei petrolieri, equilibri più giusti che salvaguardassero i diritti dei consumatori. Prima, molto prima, da studente, era stato protagonista di una delle pagine più significative del movimento studentesco e del Sessantotto, destinata ad essere uno dei riferimenti per i giovani venuti anche successivamente all'impegno politico, a partire dalla scuola e dall'università: aveva collaborato alla stesura, nel febbraio del 1967, delle «Tesi della Sapienza», chiamate così dalla sede del rettorato occupato per protesta in occasione di un incontro nazionale dei rettori. In quelle Tesi si trova una dura critica al sistema accademico italiano, a una organizzazione del sapere divisa in compartimenti stagni; si trovano proposte come quella di dipartimenti fondati sulla interdisciplinarietà e di una gestione democratica della vita accademica, capace di associare gli studenti ai processi decisionali. Vi era una lettura degli studenti come forza lavoro in formazione e l'appello perché venissero realizzate strutture organizzative rappresentative analoghe a quelle dei sindacati dei lavoratori. L'asse era quello di un collegamento tra lotte all'interno dell'Università e conflitti del lavoro al suo esterno: la classe operaia era posta al centro di ogni azione di trasformazione della società e si sosteneva l'esigenza di dar vita a collegamenti organici tra movimento studentesco e operaio. Come è evidente, non tutto quello che era nelle «Tesi della Sapienza» riesce a parlare a questo nostro presente, ma senza dubbio non si trovano in quelle impostazioni sostegni ad assurde rivendicazioni successive, come quella del voto garantito. Si trova invece fermo il valore della formazione; l'ottica e la prospettiva di un migliore funzionamento del sistema dell'apprendimento e della ricerca, di un accesso più ampio al sapere, oltre le condizioni di reddito che pesavano, e ancora molto pesano, sul destino dei giovani. Se voi andate sui siti Internet - mi ha colpito questo particolare, signor Presidente, e lo voglio dire in conclusione del mio intervento - e digitate la voce «Umberto Carpi», troverete la dizione «accademico e politico italiano» (nessun problema). Alcuni siti poi scrivono: «Fu sempre vicino agli ambienti del PCI e alle tendenze filostaliniste». Vera la prima parte di questa espressione; incredibilmente falsa, vuota di fondamento la seconda. Umberto Carpi, con Cazzaniga, dette vita a una delle mozioni contrarie al superamento del PCI e non aderì subito al nuovo partito. Ma la falsità a cui faccio riferimento è ben più profonda di una inesattezza che non si avvede che Carpi si ritrovò poi - dopo una fase con Rifondazione Comunista - nei Democratici di Sinistra e con noi infine nel Partito Democratico. La falsità è più profonda e riguarda le tendenze staliniste, sbrigative e liquidatorie verso molti che non condivisero allora la nostra scelta di andare oltre il PCI e formarono altre organizzazioni; ingiuste e prive di fondamento nei confronti di Umberto, che - utilizzo le parole del Sindaco di Pisa - mantenne una sua impronta coerente nella capacità di dialogare oltre gli steccati, con un'apertura intellettuale che si nutriva e arricchiva di generosità umana, passione per la cultura, attaccamento alla bellezza della vita. Ci fu nel PCI, e poi nelle diverse posizioni contrarie al suo superamento, anche quella di un riformismo gradualista nella politica nazionale, ma preoccupato del rischio di uno smarrimento delle peculiarità che avevano segnato in positivo l'esperienza dei comunisti italiani. Con quelle impostazioni, sul finire degli anni Ottanta (permettete questo solo riferimento personale), ci scontrammo sul piano politico, anche in modo aspro, senza far venire meno rispetto e stima. Poi con alcuni - non pochi - ci ritrovammo, ma definire staliniste personalità della cultura come Umberto Carpi o, su un altro piano, andando su questa strada, come Cesare Luporini, Nicola Badaloni o Aldo Zanardo, per fare degli esempi, è non solo privo di senso, ma è un'offesa alla verità. Un'ultima parola su quella che è stata una delle ragioni della sua vita e che lei ha ricordato, la passione per la letteratura. Lei ha citato le opere che Carpi ha scritto. Voglio fare questa sottolineatura: nella ricerca letteraria di Umberto Carpi, un tema è fondamentale, quello legato all'analisi della società italiana. Carpi muove dal presupposto che nella società moderna lo scrittore sia una figura sociale determinata e che la sua produzione abbia un oggettivo valore politico. In particolare, per Carpi il nesso tra poesia e politica caratterizzava la funzione sociale del poeta nell'Ottocento, quando viene a definirsi un'ideologia e un orizzonte culturale strettamente connessi alla lotta del Risorgimento. L'analisi della collocazione sociale e dell'orientamento ideologico degli intellettuali è per lui strumento essenziale per comprendere la natura della loro stessa proposta letteraria. Con questo criterio, leggerà la poetica di Leopardi e quella di Carducci. Così, anche dalla mancata partecipazione di Leopardi all'impresa culturale del Viesseux e alla «Antologia», Carpi faceva discendere un giudizio negativo riguardo al carattere progressivo della posizione e della produzione letteraria del poeta di Recanati. Questa sua ricostruzione lo portò a forti polemiche con Timpanaro e con lo stesso Cesare Luporini, autore di quel libro, «Leopardi progressivo», che per tanti di noi è stato e resta basilare per una comprensione dell'opera leopardiana. Umberto Carpi ha saputo affrontare con coraggio e dignità il male terribile che da oltre due anni lo aveva colpito. A un amico comune, che gli aveva telefonato pochi giorni prima della sua morte per chiedergli come stava, dalla sua casa di campagna in cui aveva voluto ritirarsi, per condurre la sua battaglia finale, aveva detto: «Due anni fa, diagnosticandomi il tumore, mi avevano dato pochi mesi di vita. Sono ancora qui e sto lavorando». Lavorava con la passione di sempre attorno ad un intervento, che aveva ritrovato, di Togliatti nel 1954 sul tema della storiografia, in polemica con Arturo Colombi. Questa volta, però, non ce l'ha fatta: si è spento e ora ci manca la sua intelligenza, la sua vivacità, la sua passione, il suo senso pieno della vita, la sua cultura e il suo impegno. D'altra parte, siccome la morte è un destino comune e non è possibile sottrarvisi, nelle nostre mani è solo come affrontarla. Affidato a noi, cioè, è solo quello che noi lasciamo agli altri, che di noi resterà qui, vi sia oppure no un dopo che supera la morte, e che è più forte delle nostre stesse convinzioni razionali. Umberto Carpi ci ha lasciato una traccia, un contributo che va oltre la cerchia dei suoi affetti e delle sue amicizie. Di lui resterà l'impegno nelle istituzioni e il contributo grande alla conoscenza della nostra letteratura. Per questo gli siamo grati, per questo è stato giusto che il Senato gli abbia reso onore. Con questi sentimenti, lo salutiamo ancora con affetto. Sono vicino, a nome del Gruppo del Partito Democratico, con sincerità e amicizia, ai suoi familiari e in primo luogo ai suoi figli.
2013-10-16	M5S	AirolaAlberto	Del resto, lo avete anche già dimostrato col pareggio di bilancio messo in Costituzione, una ferita che sta dissanguando i principi della nostra Carta: prima bisogna pagare i debiti e poi, eventualmente, sostenere la sanità pubblica o la scuola. «Ce Io chiede l'Europa» ci avete detto, una frasetta che ritorna come un mantra. Oppure, con la riforma Fornero. Perché non è incostituzionale quello che avete fatto ai lavoratori? Siete sempre pronti ad invocare la legittimità di una norma se serve a voi, ma se si parla di una legge che va a distruggere dei lavoratori italiani si può soprassedere.
2013-10-16	M5S	BulgarelliElisa	Articolo 34. La scuola è aperta a tutti. L'istruzione inferiore, impartita per almeno otto anni, è obbligatoria e gratuita. I capaci e meritevoli, anche se privi di mezzi, hanno diritto di raggiungere i gradi più alti degli studi. La Repubblica rende effettivo questo diritto con borse di studio, assegni alle famiglie ed altre provvidenze, che devono essere attribuite per concorso.
2013-10-16	M5S	CiampolilloLello	È sufficiente scorrere le pagine della relazione per comprendere come il tutto si riduca ad una mera elencazione di ipotesi di scuola, che in realtà nasconde l'unico vero scopo di questa iniziativa, ossia quello di impedire all'Italia di poter cambiare veramente e, al contrario, di perpetrare il consolidamento, seppur in forme apparentemente rinnovate, degli attuali modelli di partito e del potere di una classe politica che merita solo di lasciare il campo e di andare a casa.
2013-10-16	M5S	CioffiAndrea	Intervengo sull'argomento per aggiungere qualche considerazione di un fiero ingegnere, temprato alla dura scuola del cantiere. Ho visto case costruite su fondamenta solide resistere alle ristrutturazioni più sciatte; un buon progetto resiste nel tempo anche ai maldestri interventi di un pessimo restauratore. Questo vale anche per la nostra Carta costituzionale. Lo abbiamo detto: non è perfetta e non è intoccabile, ma è frutto della saggezza di uomini che seppero mettere da parte i dissidi personali e raggiungere un accordo di alto profilo. Certo, quegli uomini uscivano da una guerra e da vent'anni di dittatura e avevano paura: paura che la guerra tornasse, paura che la dittatura avesse un rigurgito, e per questo adottarono un sistema che a volte ci sembra complicato, macchinoso.
2013-10-16	M5S	CrimiVitoClaudio	Come dicevo l'altra volta, immagino tutte le mattine una casalinga, un pensionato, un precario o un disoccupato che si sveglia e il suo primo pensiero del mattino, prima ancora di portare i bambini a scuola o di andare all'ufficio di collocamento per cercare un lavoro, prima ancora di fare i conti con le bollette, è quello del presidenzialismo: se presidenzialismo sì o presidenzialismo no, se bicameralismo perfetto o monocameralismo. Immagino tutti i cittadini italiani che tutte le mattine hanno solo questo pensiero fisso: le riforme istituzionali! Non è così, signori colleghi. Non è così, Ministro.
2013-10-16	M5S	FucksiaSerenella	L'articolo 9 è importante perché promuove la cultura, la ricerca scientifica e la tecnica, tutela il paesaggio, il patrimonio storico e artistico della Nazione. Questo articolo è essenziale alla legalità di una Repubblica, una ed indivisibile (articolo 5) e si lega ad altri articoli della Costituzione. Va, per esempio, inteso come espressione di quei doveri inderogabili di solidarietà politica, economica e sociale dell'articolo 2 e indirizzato, come altri, al pieno sviluppo della personalità umana (articolo 3), collegato alla libertà di pensiero e parola (articolo 21), alla libertà dell'arte, della scienza e dell'insegnamento (articolo 33), alla centralità della scuola pubblica statale (articolo 34).
2013-10-16	M5S	MussiniMaria	Io sono un'insegnante e tutto ciò mi ricorda quello che fanno gli studenti quando, nel momento in cui non ottengono dei buoni risultati a scuola, dicono che la colpa è dell'insegnante, è dei programmi, è del preside, è dell'istituzione. Questo mi sembra veramente l'atteggiamento immaturo di chi, non riuscendo a fare delle considerazioni su se stesso, non riuscendo a raggiungere la maturità per affrontare un cambiamento, va a cercare in altro la ragione del proprio fallimento.
2013-10-17	M5S	BenciniAlessandra	Forse farò anche prima. Comunque, signora Presidente, la ringrazio. I risultati dell'indagine OCSE sulla competenza fondamentale della popolazione sono impietosi nei nostri confronti: in sintesi, studiamo e lavoriamo male. Procedure complesse, norme variabili e comportamenti opachi ci obbligano a sprecare risorse ed energie. Nella scuola non spendiamo abbastanza, ma spendiamo male. Siamo in linea con gli altri Paesi OCSE come spesa per studente, numero di insegnanti e ore di insegnamento; di fatto, però, i risultati sono un po' inferiori. Abbiamo un tasso di abbandono delle scuole superiori più o meno pari all'1,2 per cento: 31.397 studenti lasciano la scuola. L'anno scolastico è iniziato e centinaia di istituti sono senza dirigenti: dei 2.386 posti a concorso dal Ministero ad oggi sono stati assunti solo 1.402 presidi; quasi 100 scuole hanno iniziato l'anno scolastico senza il capo di istituto. Parliamo anche dell'università. Pensiamo che vicende come quelle indagate dalla procura di Bari siano isolate? Probabilmente no. Se un assistente si convince che per salire in cattedra conta più il servilismo della didattica, quando e quanto sarà disponibile per i suoi studenti? Quante ore dedicherà ai suoi studenti per formarli? Un altro problema è sorto la settimana scorsa quando, venerdì, è stata pubblicata sul «Corriere della Sera» la notizia che 600 studenti italiani si apprestavano a recarsi a Tirana per fare un concorso ed entrare alla scuola di odontoiatria. Questa università, che è a Tirana, ha stipulato accordi con l'Università «Tor Vergata» di Roma. Si tratta dell'Università cattolica «Nostra Signora del Buon Consiglio» ed è - ripeto - a Tirana. Gli studenti vanno a Tirana pagando circa 7.000 euro per frequentarla. Già questa è una discriminazione, perché chi ha i soldi può permettersi di andare là a comprare, probabilmente, un titolo universitario al quale qui non è riuscito ad accedere, forse anche perché non meritava di accedere, questo non lo so. Di fatto, in Italia vi è un numero chiuso per accedere all'università; probabilmente questi ragazzi sono stati esclusi dal concorso e quindi sono andati a Tirana. Temo, però, che queste lauree e questi tipi di professionalità che si acquisiscono fuori dal Paese abbiano un valore professionale inferiore rispetto ai nostri. Questi studenti, poi, tornano in Italia e fanno una concorrenza sleale. Ciò non aiuta a crescere nel nostro Paese. Quindi, i Governi si devono impegnare affinché le persone vengano premiate per il loro merito e abbiano la possibilità di studiare, magari con degli obiettivi. PRESIDENTE. Senatrice Bencini, deve concludere il suo intervento. BENCINI (M5S). Invece di prevedere il numero chiuso, si potrebbe lasciare il numero aperto; poi, attraverso degli obiettivi richiesti agli studenti, i meritevoli rimarranno a studiare, mentre gli altri se ne andranno. Il discorso è lungo ed avremo modo di affrontarlo anche in un provvedimento che presto sarà al nostro esame.
2013-10-23	M5S	TavernaPaola	Confrontando queste norme con la realtà che vediamo sotto i nostri occhi, mi sembra superfluo sottolineare che sono, forse, i due articoli più violati della nostra intera Carta costituzionale. Violati dai tagli lineari a scuola, università, ricerca, sanità: tagli lineari iniziati con Tremonti e Berlusconi e proseguiti con Monti.
2013-10-23	M5S	TavernaPaola	L'articolo 32, la sanità; l'articolo 34: «La scuola è aperta a tutti (...) I capaci e meritevoli, anche se privi di mezzi, hanno diritto di raggiungere i gradi più alti degli studi. La Repubblica rende effettivo questo diritto con borse di studio, assegni alle famiglie ed altre provvidenze (...)».
2013-10-29	PD	LoGiudiceSergio	Signora Presidente, svolgerò un intervento che mi è toccato già di dover pronunciare in quest'Aula, perché per la terza volta in questa città un ragazzino si è buttato giù dal balcone uccidendosi in quanto sottoposto a una situazione angosciante e respingente di omofobia. È una tragedia silenziosa di cui conosciamo solamente la punta dell' iceberg, conosciamo cioè quel pezzettino che, in un Paese in cui l'omosessualità è condannata all'invisibilità, decide, anche se solo in punto di morte, di affacciarsi alla visibilità. Poi c'è tutto il resto, c'è quello che ci diceva oggi in Commissione diritti umani il garante per l'infanzia e l'adolescenza Vincenzo Spatafora, cioè che negli ultimi due anni i tentati suicidi - e quindi dovremmo ipotizzare anche i suicidi - tra i giovani omosessuali sono aumentati del 10 per cento. Poi c'è quello che ci dicono le statistiche, non in Italia (perché in Italia non si fanno statistiche su questo), ma negli Stati Uniti, dove è appurato che il 30 per cento dei ragazzi che si toglie la vita lo fa per motivi legati alla propria identità sessuale. E poi ci siamo noi, le istituzioni italiane, totalmente assenti su questo. Poi c'è la scuola italiana totalmente sorda e muta rispetto a questo tema. Ma la scuola italiana non se la può cavare con una sola settimana di interventi all'anno, senza alcuna formazione per gli insegnanti, senza alcun progetto che intervenga in maniera continuativa su quello che è carne e sangue del nostro Paese, modificando i pregiudizi profondi che ci sono e che condannano al dolore e alla sofferenza ogni generazione di studenti, gay o lesbiche che vivono in Italia sui banchi di scuola come visse una volta una generazione di ragazzi ebrei, comprendendo cioè, ad un certo punto della loro adolescenza, di essere sbagliati, di non essere previsti e di essere negletti in questa società. A fronte del disprezzo subìto molti di questi ragazzi non ce la fanno; e se molti di questi ragazzi non ce la fanno e si buttano giù da un balcone, anche il nostro Palazzo e, più in generale, le istituzioni di questo Stato non possono rimanere silenti. È sicuramente molto importante la legge contro l'omofobia - che noi andremo ad approvare, spero presto - ma sarebbe altrettanto importante che si mettessero in campo degli strumenti per modificare realmente la situazione di pregiudizio profondo che c'è nel nostro Paese, per esempio attraverso interventi nelle scuole; quello è il luogo in cui intervenire e dove si registra, invece, un fragoroso silenzio ed una drammatica assenza da parte delle istituzioni. Domani sera si svolgerà a Roma, alla "Gay Street", una mobilitazione per dire no a quanto sta accadendo nel nostro Paese. Invito tutti i colleghi e le colleghe ad essere presenti, a dare un segno di vicinanza delle istituzioni ad una comunità che si sente ferita profondamente ogni volta che uno dei suoi membri più giovani decide di farla finita perché la società non lo contempla e perché la politica in questo Paese non riesce a farsi carico anche di lui o di lei.
2013-10-29	PD	PaduaVenera	Signora Presidente, volevo fare una precisazione per essere serena con la mia coscienza. Io stasera, insieme agli altri componenti del mio Gruppo e tanti senatori e senatrici della maggioranza, ho dato il mio voto favorevole al disegno di legge di conversione di questo decreto-legge ma devo dire che se avessimo potuto apportare modifiche emendamento per emendamento avrei detto un no forte ad un emendamento all'articolo 8- bis che, fra le altre cose, precisa che possono essere prorogati fino al 2014 gli incarichi dirigenziali conferiti dalle Province ai sensi del comma 6 dell'articolo 19 del decreto legislativo 30 marzo 2001, n. 165. Avrei votato contro perché nella mia Provincia, quella di Ragusa (scusate se parlo del mio territorio, ma se sono qua è anche per il territorio che rappresento, come ognuno di noi), da due settimane, le mamme e i papà dei ragazzi disabili protestano occupando la Provincia e successivamente - le mamme - incatenandosi perché questi ragazzi gravemente disabili non hanno l'accesso a scuola, il diritto allo studio previsto per tutte le cittadine e i cittadini del nostro Paese. Non si capisce perché questi ragazzi particolarmente sfortunati non possano accedere al servizio di accompagnamento che permetterebbe loro di frequentare le scuole insieme ai loro pari. Tutto questo accade perché la Provincia di Ragusa, che già è stata commissariata da due anni, non ha più fondi, non ha più soldi per far sì che questi ragazzi possano essere cittadini come tutti gli altri. Ebbene, approvando quell'emendamento, noi autorizziamo a prorogare degli incarichi dirigenziali in una Provincia che non esiste più. Io non ce l'ho con questi dirigenti, che hanno avuto degli incarichi evidentemente per tanti validi motivi, ma se una Provincia non esiste più non si capisce perché bisogna prorogare gli incarichi a queste persone delle quali forse si potrebbe fare a meno, mentre non possono fare a meno di andare a scuola le ragazze e i ragazzi disabili che hanno diritto come i loro compagni a frequentare le scuole, e hanno questo diritto perché così è scritto nella nostra Costituzione, che tutti diciamo di amare. Questo lo dovevo a quei ragazzi e a quelle ragazze, a quelle mamme e a quei papà, perché mi sono vergognata, quando mi sono recata più di una volta in Provincia, a vederli là ad occupare l'aula e a stare là dentro con quei ragazzi malati. Non è possibile che tutto questo accada. Purtroppo, avendo dovuto votare in blocco tutta la legge, non potevo fare diversamente, per senso di responsabilità.
2013-11-05	LN	VolpiRaffaele	Signora Presidente, le rappresento il mio disagio personale, che però mi risulta essere ampiamente condiviso, sui tempi consentiti ai lavori delle Commissioni sul cosiddetto decreto scuola. È assolutamente inimmaginabile che un provvedimento così complesso arrivi nelle Commissioni, anche solo per i pareri, con la possibilità di lavorare solo un giorno e mezzo. Peraltro, signora Presidente, rilevando quanto abbiamo fatto ora nella nostra Commissione, ci sono delle parti che mi lasciano estremamente preoccupato. Io penso e spero che le Commissioni di merito avranno tempo di lavorare in maniera migliore, anche se non credo che ciò avverrà. La 1ᵃ Commissione, in particolare, dovrebbe rilevare che all'interno del decreto c'è un decreto conseguente e, come lei mi insegna, signora Presidente, perché abbiamo lavorato insieme, non è possibile che nella decretazione d'urgenza vi sia un'ulteriore decretazione, in quanto la decretazione d'urgenza si basa sul fatto di essere urgente, e quindi, nel momento in cui vi è una decretazione ulteriore, tale non può essere. Lo dico perché ci stiamo trovando veramente a disagio. Il provvedimento, solo per la parte su cui sta lavorando la 12ᵃ Commissione, è un omnibus : mi domando come si possa continuare a lavorare in questo modo.
2013-11-06	M5S	MorraNicola	Signor Presidente, colleghi, illustrerò l'ordine del giorno G21. Credo sia un ordine del giorno, nella sua semplicità, di grande razionalità e quindi di grande buonsenso. Con tale ordine del giorno si chiede infatti che tutta la produzione, ad oggi enorme, anzi abnorme di documenti cartacei che accompagnano in fieri il processo di normazione e di emendazione sia trasformata in altro, giacché le tecnologie della informazione e della comunicazione ce lo concedono. Chiediamo, con questo ordine del giorno, che dalla carta progressivamente si passi alla digitalizzazione, cioè a quei processi di trasferimento dell'informazione che da troppo tempo vengono evocati, invocati e auspicati, ma mai realizzati. Vengo da un'amministrazione pubblica che è la scuola. Nella scuola negli ultimi anni abbiamo sulla carta - sottolineo «sulla carta» - promosso la diffusione degli e-book ossia di quei formati elettronici e digitali con cui, per ragioni evidenti e che tutti riconosciamo validissime, abbiamo deciso di sposare dei paradigmi ecologici oltre che economici di rispetto di noi stessi e di οἴκος, ossia «la nostra casa», cioè l'ambiente. Ricordo a tutti che da οἴκος deriva anche il sostantivo «economia» e, quindi, avere un maggior rispetto per l'ambiente e per la casa in cui tutti dobbiamo stare con rispetto significa avere una consapevolezza, non di ciò che dovremmo essere, ma di ciò che dobbiamo essere che molto spesso latita. In questi ultimi giorni ho seguito sulla stampa, ma non soltanto, le riflessioni che ha proposto un giornalista economico che, a mio avviso, ha lavorato negli ultimi anni con grande efficacia. Sto parlando di Roberto Perotti, un pubblicista che è spesso presente sulle pagine del «Il Sole 24 Ore». Perotti rimarcava che si possono chiedere sacrifici a tutta una popolazione se sono soprattutto quelli che hanno più privilegio, che hanno più di altri in termini di benessere quantitativo e materiale, a cominciare ad assoggettarsi a questa logica di sacrificio. Sono in quest'Aula da pochi mesi, però non ho mai visto in nessuna scuola e in nessun ufficio pubblico, la carta che viene garantita, proposta e - lasciatemi dire - sprecata affinché si promuova una legge, si promulghi qualcosa che ha valore normativo che poi, di fatto, avrà ben poca efficacia nel nostro mondo reale, perché l'Italia è il Paese in cui le leggi abbondano perché non vengono di fatto rispettate. Presidente, lei che è stato magistrato, potrà certamente valutare la validità di questa affermazione molto meglio di quanto possa fare io. Concludo, invitando tutti quanti a ricordare quello che un certo Occam sosteneva parecchi secoli fa: « entia non sunt multiplicanda praeter necessitatem ». Le realtà oggettive e fattuali non vanno inflazionate, pena la loro perdita di valore. Questo stesso documento, che è stato messo a disposizione di tutti quanti noi, ha sull'ultima pagina di copertina indicato il prezzo di 2 euro. Vorrei che ci facessimo nel foro interno tutti quanti questa domanda: se, per esempio, iniziassimo a spendere la metà e, poi, l'anno prossimo la metà della metà e così via, quanti soldi potremmo dare a cittadini in carne ed ossa che perdono il lavoro e che non hanno la capacità di prospettare ai figli alcun futuro?
2013-11-06	LN	CentinaioGianMarco	Avremmo voluto parlare dell'abolizione del test di ingresso all'università. Noi vogliamo fortemente questa abolizione. L'Italia è uno dei Paesi europei con il più basso numero di laureati: solo il 19 per cento di laureati contro una media europea del 30 per cento. La formazione universitaria rientra tra i diritti fondamentali di ogni cittadino, garantita dalla Costituzione. I test che vengono utilizzati in questo momento non sono, a nostro parere, lo strumento per stabilire chi è in grado di studiare una determinata disciplina e chi no. Un altro dato importante che vorremmo che rimanesse agli atti è che oggi il 57 per cento dei corsi di laurea prevede una selezione all'ingresso. Che cosa chiediamo quindi? L'abolizione totale di ogni barriera all'accesso universitario. Anche questa la riteniamo un'urgenza, ma neanche di questa si parla. Avremmo voluto parlare delle classi ponte. Il Ministro si è già dichiarata in tutti i modi contraria a tale ipotesi. A che cosa servono le classi ponte? Non a ghettizzare, come accusa qualcuno, ma a permettere ai bambini stranieri che arrivano in Italia di imparare l'italiano e i fondamenti della nostra cultura. Quindi, nessuna ghettizzazione: è solo una modulazione della nostra scuola sulla base di quello che sta succedendo nella nostra società. Oggi la scuola non è in grado di recepire quello che sta succedendo nella nostra società. Ma neanche di questo si parla. Avremmo voluto valutare proposte alternative e più serie ‑ lo hanno detto anche i miei colleghi ‑ di copertura finanziaria a questo provvedimento. Alla Camera si è dimesso un relatore per questo motivo, o comunque la scusa era questa. La Commissione finanze della Camera (siamo andati a leggere gli atti dei nostri colleghi che, per fortuna loro, sono potuti intervenire e hanno potuto lavorare su questo provvedimento, mentre noi senatori no) ha chiesto a gran voce di modificare questa copertura finanziaria, basata sull'aumento delle accise degli alcolici e sull'aumento delle tasse sulle transazioni immobiliari, colpendo due settori che già vivono in estrema difficoltà. Non lo dice il senatore Centinaio, ma la Commissione finanze della Camera dei deputati, che - ripeto - ha potuto trattare questo argomento in modo serio. Avremmo voluto parlare dei progetti di alfabetizzazione motoria, un aspetto importantissimo per i nostri bambini, e della possibilità di trasformare questo progetto da sperimentale a definitivo. In Italia il 23 per cento dei bambini è sovrappeso e il 13 per cento è obeso. Vogliamo risolvere questa situazione almeno grazie alla scuola, visto che magari i genitori non sono in grado di farlo e con la scuola ci si poteva riuscire?
2013-11-06	M5S	BignamiLaura	La realizzazione di un'etica democratica può passare attraverso il sostegno alla sola ed esclusiva scuola pubblica, come ben chiaramente è espresso all'articolo 33 della nostra Costituzione: «Enti e privati hanno diritto di istituire scuole ed istituti di educazione, senza oneri per lo Stato». La scuola (e voglio qui ricordare la visione di Calamandrei) è un «organo costituzionale»; è un organo vitale della democrazia come noi la concepiamo.
2013-11-06	M5S	BignamiLaura	Noi vorremmo cambiare il Paese, colleghi senatori. Noi dovremmo salvare il Paese. Questa incombenza, purtroppo, è sotto la responsabilità della vostra maggioranza, ma la mia sensazione è che non lo stiate facendo. Possibile che non si possa far nulla? Possibile che non si debba fare un po' di più? Siamo in mano a un Governo paradossale, dove pochi decidono, fanno e disfano in preda a una parossistica oscillazione tra due ideologie contrapposte, ma senza risultati. È ora di dire basta, a cominciare dalla scuola.
2013-11-06	M5S	BignamiLaura	Prima di tutto la scuola pubblica. Prima di esaltare la scuola privata bisogna parlare della scuola pubblica. La scuola pubblica è il prius, quella privata è il posterius. Per aversi una scuola privata buona bisogna che quella dello Stato sia ottima. Quando la scuola pubblica è così forte e sicura, allora, ma allora soltanto, la scuola privata non è pericolosa. Noi non abbiamo più una scuola forte e sicura. L'incapacità manifesta dello Stato nella gestione della cosa pubblica e della scuola pubblica ha ceduto il passo a realtà private, ovunque, magari più efficienti in certi aspetti, ma pur sempre legate a interessi che incrociano piani diversi da quelli del puro e semplice bene comune. Siamo arrivati al pastrocchio istituzionale della scuola paritaria, come se esistesse la necessità di confermare l'esistenza di una possibile «scuola disparitaria». Ma cos'è la scuola paritaria? È una scuola pubblica privata o è una scuola privata pubblica? In quale pasticcio istituzionale ci siamo messi? Possibile che lo Stato non sia capace di fare lo Stato? Possibile che la nostra Costituzione sia bistrattata in continuazione? Siamo qui riuniti in difesa, al servizio della scuola. Ma quale scuola? Lasciamo perdere per un attimo gli edifici. I dati OCSE sulla scuola italiana sono sconfortanti: oltre un italiano adulto su quattro non possiede le competenze alfabetiche e digitali di base e quasi uno su tre ha esigue conoscenze matematiche. Senza considerare il popolo femminile, sottoimpiegato sul piano professionale. Le competenze relative al «leggere e scrivere» e quelle relative alla «interpretazione dei dati e dei grafici» sono sconfortanti. Sono questi i risultati: quasi un terzo della popolazione che legge un libro, o qualsiasi altro testo scritto, riesce ad interpretare soltanto informazioni semplici. Ricordo le parole sconsolanti del Ministro del lavoro in merito alla ricerca OCSE: «Dalla ricerca usciamo con le ossa rotte». E sì, caro Ministro, con le ossa rotte, ma forse ancor di più col cervello in pappa. Una delle situazioni più preoccupanti rimane quella dei NEET, cioè i giovani di età compresa tra i 16 e i 29 anni che non studiano e non lavorano. Contro ogni pessimismo, la strada dell'educazione è percorribile sempre, anche quando i giovani ci sembrano così lontani, così imprevedibili, così violenti nelle loro reazioni. Non bisogna perdersi d'animo. I giovani si trovano bene dove si sentono amati, tra persone che possono amare, tra gente che guarda in avanti con entusiasmo, senza mai spegnere la loro speranza ma, soprattutto, i loro sogni e le loro passioni. Salvare i giovani vuol dire salvare il mondo, salvare noi stessi, adulti, spesso in crisi perché non sappiamo dove orientarci e dove orientarli. È importante offrire loro prospettive di lavoro, di occupazione non precaria, come è importante comunicare loro una cultura della vita, della solidarietà, della bellezza, dell'attenzione alle persone. La scuola, citando ancora Calamandrei, è organo centrale della democrazia, perché serve a risolvere il problema centrale della democrazia: la formazione della classe dirigente, la quale non deve essere una casta ereditaria, chiusa, un'oligarchia, una chiesa, un clero, un ordine. Nel nostro pensiero di democrazia, la classe dirigente deve essere aperta e sempre rinnovata dall'afflusso verso l'alto degli elementi migliori di tutte le classi, di tutte le categorie, di tutti i cittadini. La scuola, che ha proprio questo carattere in alto senso politico, perché solo essa può aiutare a scegliere, essa sola può aiutare a creare le persone degne di essere scelte, che affiorino da tutti i ceti sociali. È una vera mancanza di noi adulti quella di non valorizzare o di valorizzare scarsamente il patrimonio che ogni giovane porta dentro di sé. È importante vedere o, alle volte, credere a una perla di bontà che brilla nel fondo del loro cuore, scoprire un frammento di intelligenza, un seme di buona volontà, che favorisca il sogno di un traguardo da raggiungere, raggiungibile, anche considerando gli ultimi e più bisognosi di noi. L'articolo 34 della nostra Costituzione dice: «La scuola è aperta a tutti. (...) I capaci e meritevoli, anche se privi di mezzi, hanno diritto di raggiungere i gradi più alti degli studi». E il numero chiuso? Non cozza con il principio contenuto nella nostra Costituzione? Siamo in mano a un Governo che impone a questo Parlamento ogni cosa con autocrazia...
2013-11-06	M5S	BignamiLaura	Qual è il nostro margine di manovra? Nullo, minimo. O è indifferente. Quali sono le nostre reali possibilità di contribuire al cambiamento? Nulle. Allora, possiamo tranquillamente andarcene tutti a casa! Lasciamo questa piccola oligarchia mascherata da democrazia. Torneremo quando la democrazia premierà il merito, come nella scuola anche nella politica, con leggi elettorali giuste e non con suine oligarchie. Ma ora con questo decreto possiamo dire di aver cominciato qualcosa. Con questo decreto forse stiamo prendendo la giusta direzione, anche se prediligere il volere di un docente al diritto di un ragazzo disabile è fuori da ogni prospettiva democratica. Temo che sia solo un inutile assecondare la volontà di chissà quale potere consociativo. Ora, nella speranza che qualcosa cambi, non mi resta che alzare gli occhi al cielo mentre ai nostri ragazzi è negato l'orizzonte. PRESIDENTE. La prego di concludere. Le ho concesso ulteriore tempo... BIGNAMI (M5S). C'è una cosa buona in questo decreto: che ogni volta che berrò una birra finanzierò all'italiana la mia adorata scuola!
2013-11-06	M5S	BignamiLaura	Se nel mondo della scuola esistono comunque eccellenze e valori che danno lustro agli sforzi fatti dagli insegnanti e ai grandissimi risultati che molti allievi riescono a produrre, è anche vero che questo stesso mondo è colmo di carenze e di inefficienze strutturali. Difficile è dire la stessa cosa per il mondo della politica e dei nostri governanti, dove il lustro degli sforzi fatti e i grandissimi risultati che abbiamo di fronte parlano da soli.
2013-11-06	M5S	BignamiLaura	Se è vero che la civiltà di un Paese si misura dallo stato delle proprie carceri e quindi possiamo dirci molto preoccupati del nostro livello di civiltà, noi pensiamo che il livello di democrazia di un popolo si misuri dallo stato delle proprie scuole. Proprio per questo siamo molto preoccupati, anzi, temiamo che la democrazia abbia avuto una battuta di arresto, da molto tempo. E poiché la democrazia è cosa pubblica, proprio per questo consideriamo la scuola pubblica fondamentale e fondante per la democrazia stessa.
2013-11-06	M5S	BlundoRosettaEnza	Abbiamo ancora nelle nostre menti e nei nostri cuori il crollo della scuola di San Giuliano di Puglia del 31 ottobre 2002, in cui persero la vita 27 bambini e la loro maestra. Quei 27 angeli ci guardano e noi ci vergogniamo ai loro occhi per voi, ma il Movimento 5 Stelle non dimentica! Inoltre mi domando e vi domando: in che misura le risibili risorse messe a disposizione da questo provvedimento potranno effettivamente migliorare la scuola e l'università pubblica? Credo che dobbiamo essere estremamente sinceri, cari colleghi, e sgombrare il campo da qualsiasi illusione: questi 450 milioni non produrranno effetti sensibili sulla realtà, anche perché si tratta di misure tampone ed estremamente frammentarie che fondamentalmente non risolvono nessuno dei problemi della scuola e soprattutto non consentono di aprire nuovi scenari e nuove opportunità, come ad esempio l'adeguamento ed il collegamento dei programmi didattici alla valorizzazione dei parchi pubblici e nazionali, perché non sono state inserite nel decreto norme volte a facilitare e garantire una maggiore integrazione degli studenti diversamente abili e si continua inoltre a non prevedere misure efficaci per la riduzione delle drammatiche percentuali di abbandono e dispersione scolastica.
2013-11-06	M5S	BlundoRosettaEnza	Investire nella scuola deve essere prioritario per qualsiasi Governo che voglia bene ai propri cittadini. Chi non investe sui giovani dimostra di non avere una visione del futuro.
2013-11-06	M5S	BlundoRosettaEnza	Le aule cadono a pezzi, 10.000 istituti andrebbero addirittura abbattuti perché non sono a norma. Dobbiamo aspettare la tragedia? Dobbiamo aspettare che qualche classe cada addosso ai nostri figli per fare qualcosa? «Cittadinanzattiva» nell'ultimo «Rapporto su sicurezza, qualità e accessibilità a scuola», ha evidenziato che il 67 per cento degli edifici scolastici monitorati si trova in zone ad alto rischio sismico e solo il 44 per cento delle scuole possiede il certificato di agibilità statica, il 38 per cento quello di agibilità igienico-sanitaria ed il 37 per cento quello di prevenzione incendi. Allo stesso tempo, siamo costretti ad osservare impotenti che i partiti continueranno a spartirsi, per il 2014, 91 milioni di euro di finanziamenti pubblici e nella legge di stabilità si prevedono 220 milioni di euro di finanziamenti alle scuole private.
2013-11-06	M5S	BlundoRosettaEnza	Signora Presidente, onorevoli colleghi, come è avvenuto molte altre volte in questa legislatura per decreti-legge riguardanti altri settori, il mondo della scuola e dell'università aveva riposto notevoli aspettative su questo provvedimento; buoni auspici che ben presto si sono però trasformati in cocente delusione. Da questo decreto-legge ci si attendeva ben altro, soprattutto perché dopo anni di riforme inutili e fortemente peggiorative si pensava fosse finalmente giunto il momento di sottrarre la scuola e l'università dallo stato di incertezza, confusione e precariato che la caratterizza assicurando maggiore stabilità a tutto il comparto istruzione.
2013-11-06	M5S	BocchinoFabrizio	Per non parlare - e concludo - dei 14 milioni di euro di copertura che gravano sul Fondo per gli investimenti nella ricerca scientifica e tecnologica (FIRST). Su questo Fondo, signor Ministro, gravano i progetti di ricerca di interesse nazionale (PRIN) e i bandi Futuro in ricerca (FIRB), destinati ai giovani ricercatori. Stiamo finanziando il decreto-legge sulla scuola tagliando le risorse ai giovani ricercatori.
2013-11-06	M5S	BocchinoFabrizio	Signor Presidente, giunge in quest'Aula il decreto-legge su scuola, istruzione e ricerca per l'ennesima volta blindato. Mi faccio portavoce di un profondo disagio nel mio Gruppo per essere relegati fondamentalmente ad un ruolo di passacarte di questo provvedimento, senza avere la possibilità di incidere praticamente su nulla. Durante la discussione in Commissione, ieri sera, ho potuto constatare che questo disagio non era soltanto del mio Gruppo, ma era condiviso anche da tanti altri Gruppi e dalla Presidenza della Commissione.
2013-11-06	M5S	BocchinoFabrizio	Sto concludendo, signor Presidente. Quindi, signor Ministro, dopo che il precedente Governo ha selvaggiamente tagliato, nei due anni passati, lei sta gravando ulteriormente, per il 14 per cento, su questi Fondi. Quindi, si tolgono i soldi dei progetti ai giovani ricercatori per finanziare la scuola. Mi auspico, signor Ministro, che dopo questo decreto si impegni molto di più per far ripartire il settore della ricerca che, lo ripeto, è completamente assente nel decreto in esame e in tutti i provvedimenti del suo Governo che si sono fin qui succeduti.
2013-11-06	M5S	BocchinoFabrizio	Vorrei concludere il mio intervento parlando della copertura economica. Questo è stato un grande tema che ha causato diverse discussioni alla Camera dei deputati e che è stato fonte anche di attriti nella stessa vostra maggioranza. Ci si è lamentati del fatto che la copertura economica grava sulle accise, ma nessuno ha detto, invece, una cosa ben più importante: signor Ministro, ci sono 98 milioni di euro della copertura economica di questo decreto-legge che gravano sugli ammortizzatori sociali. La scuola la possiamo considerare come un ascensore sociale che porta i cittadini verso l'alto. Ebbene, cosa facciamo per finanziare la scuola? Riduciamo gli ammortizzatori sociali. Come se fossero due ascensori: da una parte, le famiglie che salgono; dall'altra parte, le famiglie meno abbienti che sprofondano nel baratro, perché questo significa diminuire le risorse per gli ammortizzatori sociali: far sprofondare nel baratro tante famiglie di tanti lavoratori di imprese in difficoltà.
2013-11-06	M5S	RomaniMaurizio	Il comma 1 estende il divieto di fumo alle aree all'aperto di pertinenza delle suddette istituzioni, mentre il comma 2 estende il divieto all'impiego delle sigarette elettroniche. Il comma 5- sexies disciplina invece la pubblicità relativa alla sigarette elettroniche, con divieto di pubblicità esteso ai liquidi e alle ricariche per le stesse. Le criticità emerse dalla lettura di questi commi riguardano principalmente i metodi con i quali si prevede che questi obblighi verranno rispettati, tenendo presente le carenze di organico a livello scolastico e non potendo nemmeno pensare che il personale docente funzioni da organismo di controllo e di applicazione delle eventuali sanzioni amministrative. Fermo restando il fatto che all'interno di un'istituzione dove si insegnano buone pratiche si debba dare il buon esempio, proibendo il fumo in ogni luogo sia per gli studenti che per tutto il personale scolastico, sappiamo che tutto questo sarà quasi sicuramente disatteso per quanto già detto. Il secondo punto riguarda l'uso delle sigarette elettroniche. Su questo la comunità scientifica attualmente ha aperto un'indagine per valutare l'impatto sulla riduzione delle patologie da fumo legate al loro uso. Sappiamo che la maggior parte dei danni legati al tabagismo è dovuto alla combustione di carta e di tabacco che libera una dozzina di sostanze cancerogene. Con le sigarette elettroniche questo viene limitato, tant'è vero che, anche da parte dell'Istituto europeo oncologico, si fa riferimento alla loro utilizzazione non come metodo di disassuefazione dal fumo, ma come tecnica per ridurre la quantità di sigarette e quindi vedere nel tempo gli effetti sull'eventuale riduzione del tumore al polmone nei fumatori. Proibirne l'uso e la pubblicità andrebbe quindi contro questa visione, che tende a ridurre questa patologia tumorale, con riduzione dei costi a carico del Sistema sanitario nazionale, valutati annualmente in circa 3 miliardi di euro. Da questo punto di vista occorre dunque appurare ancora molte cose. Veniamo all'articolo 7, volto a fronteggiare il rischio della dispersione scolastica, rendendo le scuole spazi aperti e luoghi di coesione sociale per le famiglie e la comunità. Per la realizzazione del programma, il comma 3 autorizza la spesa di 3,6 milioni di euro per l'anno 2013 e di 11,4 milioni per l'anno 2014. Quello che mi preme sottolineare riguardo a questo articolo è che, al fine di prevenire la dispersione scolastica, si promuove anche la pratica sportiva e si prevede la possibilità di inserire l'attività motoria nel piano dell'offerta formativa extracurriculare. Ritengo che l'attività motoria riguardi l'attivazione di un percorso che porta alla socializzazione e all'aggregazione tra gli studenti, ma contemporaneamente l'inizio di un percorso salutistico legato agli effetti benefici del movimento che dovranno accompagnare per tutta la vita. Ritengo che relegare l'attività motoria ad un'offerta extracurriculare sia limitativo e di difficile attuazione, considerati i numerosi impegni che i ragazzi in età scolare hanno con lo sport visto come pratica agonistica e non come sana abitudine. Ritengo quindi molto più logico sviluppare nei ragazzi questo concetto, inserendolo in un percorso formativo in cui l'attività motoria dovrebbe essere svolta durante l'orario scolastico, con una frequenza addirittura giornaliera. Questo potrebbe portare anche ad un migliore apprendimento delle materie umanistiche e scientifiche. L'articolo 21 è quello che sicuramente ci ha fatto più discutere e riflettere, anche nella disamina in 12ᵃ Commissione, in quanto modifica la disciplina della formazione specialistica dei medici, sia per quanto riguarda le procedure di ammissione e del trattamento economico, nonché in base ai commi aggiunti dalla Camera in riferimento alla durata dei corsi, alla determinazione del numero degli specialisti da formare annualmente e allo svolgimento dei periodi di formazione all'interno delle aziende del Sistema sanitario nazionale. Si tratta di una problematica complessa, sia per questioni legate alla formazione sia per la disponibilità di adeguate risorse finanziarie all'interno del sistema sanitario. Il comma 1 prevede un'unica commissione preposta alle prove di ammissione, in luogo delle commissioni giudicatrici locali e la formazione di una graduatoria nazionale al posto di singole graduatorie locali; tutto questo per garantire uniformità di trattamento dei candidati e assicurare l'accesso alle scuole agli aventi diritto secondo criteri di merito su scala nazionale. Accogliendo positivamente l'aspettativa del candidato di essere giudicato secondo criteri meritocratici, che dovrebbero favorire la selezione dei migliori, si evincono alcune criticità. La prima è di carattere economico, dato che in un periodo di crisi costringeremo le famiglie ad un'ulteriore spesa per mantenere gli specializzandi (insufficientemente retribuiti) in luoghi lontani dalla propria abitazione per frequentare l'eventuale scuola di specializzazione assegnata. PRESIDENTE. La invito a concludere, senatore. ROMANI Maurizio (M5S). Spesso prendiamo a paragone altre Nazioni europee senza porre la dovuta attenzione al fatto che questi studenti vengono retribuiti già dal secondo anno di università, con cifre che arrivano fino a 2.500 euro mensili in Svezia. Alcuni commi aggiuntivi prevedono che, con decreto del Ministro dell'istruzione, di concerto con il Ministro della salute, venga ridotta la durata delle scuole di specializzazione medica, pur nel rispetto della normativa europea in materia. PRESIDENTE. La invito a concludere, senatore Romani. Eventualmente, può lasciare agli atti il testo scritto; la Presidenza l'autorizza in tal senso. ROMANI Maurizio (M5S). Depositerò, allora, il testo scritto perché venga allegato al Resoconto della seduta. In conclusione, per tutte queste ragioni la Commissione igiene e sanità ha ritenuto di non poter esprimere alcun parere sul provvedimento in esame, rimettendo dunque nelle mani del Presidente della Commissione di merito e del Presidente del Senato la valutazione circa i punti critici messi in rilievo durante l'esame.
2013-11-06	PD	DiGiorgiRosaMaria	Bisogna che il Governo si renda conto che è in questi settori che si deve investire per far crescere il Paese da tutti i punti di vista. Per questo oggi siamo chiamati a fare una scelta che guarda in prospettiva, perché non possiamo condannarci a vivere giorno per giorno, senza una visione d'insieme e senza un progetto di rilancio e di sviluppo dell'Italia che parta appunto dalla scuola, dall'università e dalla ricerca.
2013-11-06	PD	DiGiorgiRosaMaria	Il decreto-legge in esame riporta in primo piano l'istruzione, tornando quindi a investire sul futuro. Cito soltanto alcuni punti perché è evidente che in questa prospettiva trovo molti elementi positivi, sebbene anche io non possa che essere ancora insoddisfatta degli investimenti e delle risorse messe a disposizione. Probabilmente in questo momento sul decreto-legge in esame non si poteva fare di più; auspichiamo che nei prossimi provvedimenti, in particolare immediatamente nel disegno di legge di stabilità, su cui stiamo lavorando in questo momento, possano essere messe a disposizione risorse importanti nel settore della scuola, dell'università e della ricerca, così come auspicato all'interno della 7ᵃ Commissione e come in questo Senato stiamo richiedendo da molto tempo.
2013-11-06	PD	DiGiorgiRosaMaria	Non dimentichiamo che i Governi succedutisi nel corso degli ultimi anni hanno finito per considerare la scuola, l'università e la ricerca come uno dei tanti capitoli di spesa nel bilancio dello Stato, quindi assoggettabile a tagli insopportabili. La crisi, secondo la logica che in periodi difficili tutti devono fare sacrifici, ha finito per penalizzare ulteriormente gli investimenti sull'istruzione, falciando le speranze e la fiducia nel futuro di intere generazioni. Si è riusciti a far passare l'idea che il sapere e la conoscenza non siano essenziali per lo sviluppo della persona e del Paese, ma un qualcosa su cui si può tranquillamente operare, anche con l'accetta, per recuperare risorse. Questo è, appunto, intollerabile. È stata una scelta disperata, una scelta assurda, drammatica, incapace di cogliere nell'istruzione il perno centrale di ogni politica di rilancio economico e sociale del Paese. È per questo che le politiche sull'istruzione, sulla ricerca scientifica e sull'università non possono essere considerate politiche di settore, ma devono essere considerate politiche strutturali, politiche che servono per rilanciare il nostro Paese.
2013-11-06	PD	DiGiorgiRosaMaria	Quindi, prima di impoverirsi economicamente abbiamo fatto qualcosa di perfino peggio, se possibile: abbiamo cioè finito per impoverirci culturalmente e socialmente, mentre questo problema dovrebbe essere al centro delle agende di governo e delle strategie politiche in un Paese civile ed europeo che guardi ai giovani, allo sviluppo e al futuro. Abbiamo visto che in Europa altri Paesi, pur nei momenti di crisi, hanno fatto ben altri investimenti, nella scuola. Avremmo dovuto prendere esempio; ahimè questo non è stato fatto negli anni scorsi e credo che adesso sia il momento di cominciare, e il decreto su cui stiamo lavorando, presentato in questi giorni, va in questa direzione.
2013-11-06	PD	DiGiorgiRosaMaria	Senza scuola un Paese muore, ce lo siamo dette, signora Ministro, più volte. La scuola quindi è un elemento importante e senza di esso perdono di significato concetti come pari opportunità ed equità. Serve una condivisione di obiettivi a tutti i livelli per rilanciare la scuola pubblica e perché l'istruzione torni ad essere uno dei cardini del nostro Paese, scacciando l'ombra nefasta di un lento e ineludibile declino. È da qui che parte il declino di un Paese, quindi è soprattutto qui che dobbiamo investire. È importante che lo colgano bene i Capi dei Governi e, in particolare, i Ministri dell'economia, con i quali i Ministri dell'istruzione o della cultura conducono sempre una guerra. Ricordiamo infatti che purtroppo abbiamo detto le stesse cose quando è stato il momento di approvare il decreto-legge valore-cultura, perché purtroppo c'è sempre questa conflittualità.
2013-11-06	PD	DiGiorgiRosaMaria	Signora Presidente, signora Ministro, onorevoli senatrici, onorevoli senatori, questo decreto, cui attribuisco grande rilievo e che arriva in un momento, anche economico, complicato, in un momento in cui c'è bisogno di attivare politiche per la scuola, per l'università e per la ricerca scientifica, si pone nella direzione di favorire un salto di qualità e un'inversione di tendenza.
2013-11-06	PD	MarcucciAndrea	Signora Ministro, concludo dicendole che questo decreto non può che essere visto come un primo passo. Non è la tappa di arrivo di un processo: ne è l'inizio. Credo però sia un passo essenziale e deciso, con il quale il Governo e il suo Dicastero dimostrano che la scuola, la cultura, l'università e la ricerca scientifica tornano ad essere al centro della vostra attenzione e dell'attività di Governo. In questo modo forse possiamo riavviarci finalmente sulla strada della ripresa.
2013-11-06	PD	MartiniClaudio	Detto questo, vorrei sottolineare, come abbiamo già detto anche in occasione dell'esame del cosiddetto decreto valore cultura, arrivato in quest'Aula poche settimane fa e che abbiamo affrontato anche noi per lungo tempo a parti inverse, che questo decreto si caratterizza essenzialmente per un segnale d'inversione di tendenza: dopo tanto tempo abbiamo provvedimenti che tornano a investire risorse, magari non tutte quelle che ci saremmo potuti aspettare, ma comunque risorse significative intorno ad alcuni temi cruciali (edilizia scolastica, personale, formazione e dispersione scolastica). Penso che di questo dobbiamo fare tesoro, prenderne atto e impegnarci a tradurlo rapidamente in provvedimenti che hanno un'influenza non solo sulla scuola, ma anche sulla ripresa di quel meccanismo dinamico del nostro Paese che è indispensabile.
2013-11-06	PD	MineoCorradino	Il senatore Schifani in quest'Aula ha scoperto che il Governo esagera con i decreti. Ma non lo sapeva Schifani che il Governo dall'inizio, da quando sono state costituite le larghe intese, va avanti per decreti, di fatto espropriando la possibilità per il Parlamento di fare le leggi? Ci arrivano sistematicamente con le caratteristiche di urgenza e necessità e il tempo per trasformarli in legge è brevissimo e il rischio che in questo modo le lobby pesino è molto, molto forte. Schifani lo sapeva benissimo, ma il punto è che lo scopre oggi perché vuole dare un avvertimento al Governo. D'altra parte, il senatore Bondi fuori da questa Aula dice che il decreto Carrozza non va bene perché, stabilizzando un certo numero di precari, favorisce gli interessi elettoralistici della sinistra. Sono parole del senatore Bondi. È cominciata questa fase. Sappiamolo. Non c'è solo questo: c'è naturalmente la guerriglia che ha come obiettivo quello di non far votare in quest'Aula la decadenza del senatore Berlusconi. Lo abbiamo capito. Allora, signor Ministro, il punto è: come si fa ad andare avanti? Quello che è successo e succederà ora sul decreto scuola è soltanto l'aperitivo di quello che accadrà con la legge di stabilità. Con questa noi assisteremo, prima in Commissione e poi in quest'Aula, ad una guerriglia scomposta in cui le esigenze di posizionamento delle varie correnti all'interno dei partiti e i segnali che i partiti vogliono dare al Governo avranno la precedenza e prevarranno sul merito delle questioni. Credo che chiunque abbia a cuore il destino del Paese dovrebbe riflettere su come si esce da questa fase politica. Voglio aggiungere una cosa, visto che si parla di cultura. Noi in Senato giustamente critichiamo una senatrice per avere detto - mi perdoni - una sciocchezza a «Report», ma non parliamo affatto di una cosa gravissima che un nostro collega, un senatore della Repubblica, ha fatto e di cui sono pieni i giornali in Italia, avendo la faccia tosta di paragonare sé, la propria famiglia e i propri guai giudiziari, di cui è largamente colpevole, alla persecuzione degli ebrei sotto Hitler.
2013-11-06	PD	ZandaLuigi	Signor Presidente, il presidente Schifani e la senatrice Mussolini hanno sollevato due argomenti. Il presidente Schifani ha espresso una giusta lamentela per il poco tempo a disposizione del Senato per l'esame del decreto-legge n. 104 del 2013 sulla scuola. Ha ragione, ma debbo dire che nelle ultime legislature ciò è accaduto varie volte, anzi numerose volte, in alcuni casi perché la Camera dei deputati ha trattenuto i provvedimenti per un tempo più lungo di quanto avrebbe dovuto, in altrettanti casi perché il Senato della Repubblica li ha trattenuti più a lungo di quanto avrebbe dovuto, e sarebbe utile ogni volta anche avere memoria delle ragioni per cui si sono verificati questi ritardi. Per esempio, nel caso del provvedimento di cui stiamo parlando, la ragione principale del ritardo con cui la Camera lo ha trasmesso al Senato è stata che è cambiato il relatore, perché ci sono stati dei problemi nel partito del relatore, e mi dispiace dover ricordare al presidente Schifani che quel partito è il suo, non altro. Pertanto, il provvedimento arriva in ritardo al Senato per una questione interna a un partito; questione che abbiamo rispettato, che non abbiamo sollevato e che mai mi sarei permesso di sollevare in Aula se non fosse stato posto il problema. Altra questione, invece, è quella che è stata sollevata rispetto alla Giunta delle elezioni e delle immunità parlamentari. Io, che ho molto rispetto, oltre che per la senatrice Mussolini, per il senatore Schifani, ne conosco l'esperienza come Capogruppo e come Presidente del Senato e so che pertanto conosce bene i Regolamenti e il funzionamento di questo organismo, non posso credere che egli non sappia che il Consiglio di Presidenza del Senato non c'entra niente con i lavori della Giunta delle elezioni e delle immunità parlamentari. Non c'entra niente. Debbo dire che mi chiedo perché se ne è occupato, e non capisco perché se ne dovrebbe occupare ancora. Non sono un giurista, ma per quello che posso dire in base ai Regolamenti del Senato penso che le Giunte hanno le loro competenze, come le hanno l'Aula e le Commissioni. Le Giunte istruiscono, esaminano, decidono, e non mi sembra che sia previsto nei nostri Regolamenti nessun tipo di rimedio successivo. Non credo che questo voglia dire che manca una forma di garanzia. Mi sembra che la composizione di quest'Aula e il modo con cui lavoriamo sia una garanzia più che sufficiente. Credo che il nostro Senato sia democraticamente composto e organizzato, e questa garanzia ci deve bastare. Aggiungo a questo solo una notazione, perché un inciso della senatrice Mussolini mi ha colpito. Credo che noi abbiamo un dovere, e non nei confronti del presidente Grasso, ma nei nostri confronti: dobbiamo stare molto attenti quando mettiamo in discussione la terzietà del Presidente del Senato. Dobbiamo stare molto attenti per due motivi: in primo luogo, perché il presidente Grasso non merita che venga messa in dubbio la terzietà della sua azione; in secondo luogo, ed è un motivo ancora molto più importante, perché custodire la sua terzietà è utile a tutti noi; è utile all'Assemblea, a ciascuno di noi, a ciascun Gruppo politico. Noi dobbiamo proteggere la terzietà del Presidente del Senato, non dobbiamo metterla in dubbio per nostri interessi, perché ci conviene in un determinato momento, perché nella polemica ci può essere utile. Se lo facciamo, danneggiamo il Presidente, e non lo merita; danneggiamo il Senato, ma danneggiamo anche i nostri interessi personali, politici e democratici. Invito veramente l'Assemblea a prestare molta cautela quando evoca l'attività del Presidente del Senato.
2013-11-07	LN	CentinaioGianMarco	I lavori di oggi sono serviti a fare tutto velocemente. Bisognava fare tutto più il più velocemente possibile (non ci aspettavamo una cosa del genere): ancora più velocemente di quanto si attendesse. Il ruolo importante della scuola è stato messo in secondo piano rispetto alla priorità: l'11 novembre. Su qualsiasi argomento riguardante la scuola c'era la spada di Damocle dell'11 novembre.
2013-11-07	LN	CentinaioGianMarco	Noi eravamo pronti, e lo avete visto dagli emendamenti che, come ho detto ieri, non erano distruttivi ma costruttivi. Eravamo pronti a ragionare e a migliorare questo suo provvedimento: tuttavia ci è stata negata la possibilità di lavorare. A questo punto, la domanda la rivolgiamo a lei, Ministro: dia un segnale serio, perché il decreto-legge n. 104 del 2013 è tutto tranne che un segnale, e noi a questo punto un segnale lo aspettiamo, ma non lo aspettiamo solo noi; lo aspettano il mondo dell'istruzione, il mondo della scuola e il mondo dell'università.
2013-11-07	LN	CentinaioGianMarco	Questo decreto non serve a nulla; non è quella riforma e novità che lei ha annunciato quest'estate. Ricordo che, quando questo decreto è stato presentato, su tutti gli organi di stampa - ho ascoltato la radio, la televisione e ho letto i giornali - sembrava che fosse arrivato il provvedimento per salvare la scuola italiana, o per salvarla almeno temporaneamente. Un provvedimento d'urgenza con il quale si sarebbe salvata la scuola italiana. Non stiamo salvando niente e stiamo creando solo un disagio.
2013-11-07	LN	CentinaioGianMarco	Questo decreto è mortificante per i senatori che credono nella serietà del proprio lavoro, oltre che nella serietà e nell'importanza della scuola. Lo ripeto, è mortificante.
2013-11-07	LN	CentinaioGianMarco	Signora Presidente, innanzitutto mi duole dover ancora una volta evidenziare che l'argomento istruzione interessa veramente un numero di colleghi sempre minore. Ieri, in discussione generale, eravamo in pochi, e oggi, in fase di dichiarazioni di voto, quando i colleghi dovrebbero essere presenti per ascoltare e magari cercare di capire qualcosa in più, siamo forse ancora di meno. Andiamo avanti così, e i cittadini lo vedranno. Purtroppo rispetto a ieri, nulla è cambiato. Avevo fatto un intervento magari un po' forte, ma cercavo di creare un'apertura nei confronti dell'Aula. Le Commissioni di Camera e Senato confermano che questo provvedimento in pratica fa acqua da tutte le parti. La relatrice, nel suo intervento, rispetto a ieri, ha rincarato un po' la dose. Ieri l'avevamo elogiata per il fatto di essere stata molto educata e gentile, forse anche un po' sottotono; oggi, per fortuna, ha fatto vedere, sempre con l'estrema educazione che le è consueta, che forse qualcosa di non chiaro in questo provvedimento c'è. Ieri i colleghi, oltre al sottoscritto, lo hanno ricordato in discussione generale. Nonostante tutto, ho ascoltato bene l'intervento del Ministro, che va avanti per la sua strada senza porsi dubbi, senza se e senza ma, contro tutto e contro tutti. È contro un'Aula che, se pure dice che il provvedimento è da approvare - perché è da approvare e quindi lo approverà - dirà che lo voterà per dovere di maggioranza. È contro gli studenti, che sono inferociti (e forse è poco!), gli specializzandi e gli universitari, molti dei quali hanno espresso grossi dubbi su questo provvedimento. È contro le università, perché abbiamo sentito rettori e operatori nell'ambito universitario che si sono dichiarati perplessi se non contrari a questo provvedimento. È contro i professori, in generale, come categoria, o coloro che aspirano a diventare professori. Dal suo intervento, signora Ministro, abbiamo capito una cosa importante, cioè l'inutilità del decreto-legge in conversione: pochi fondi, e soprattutto incerti, pochi argomenti. Soprattutto, le sue parole secondo me sono state il de profundis del provvedimento in conversione: faremo-vedremo, faremo-vedremo, faremo-vedremo. Signora Ministro, lei alla fine del suo intervento ha chiesto al Senato di dare un grande segnale al mondo della scuola. Io penso che sarebbe stata un'esortazione giusta e corretta se al Senato aveste permesso di lavorare nel migliore dei modi.
2013-11-07	M5S	BocchinoFabrizio	Qui si sta dicendo che oltre a questi - oltre a questi - vogliamo destinare addirittura dei servizi aggiuntivi. In un clima di scarsità di risorse questi servizi aggiuntivi, a nostro parere, dovrebbero essere dedicati esclusivamente alla scuola pubblica senza dare più un solo euro alle scuole paritarie che, se vogliono realizzare un loro wireless, che è un servizio aggiuntivo, se lo possono pagare di tasca propria con i soldi che già diamo loro. Rimanendo nel merito di questo ordine del giorno, sapendo che le scuole paritarie sono per il 90 per cento scuole dell'infanzia, installiamo una rete wireless in ambiti in cui ci sono tanti bambini: un principio precauzionale vorrebbe anche che si procedesse con molta cautela. La rete wireless nelle scuole dell'infanzia potrebbe servire soltanto alle maestre per leggere il giornale. Quindi, anche nel merito nutriamo fortissime perplessità e siamo completamente contrari a questo ordine del giorno.
2013-11-07	M5S	BocchinoFabrizio	Signor Presidente, vorrei innanzitutto ringraziare il Sottosegretario per la risposta articolata e precisa data alla nostra interrogazione, rispetto alla quale però possiamo dichiararci solo parzialmente soddisfatti. Prendiamo atto di tutte le iniziative che il Ministero ha messo in opera per la formazione dei docenti ed anche delle iniziative previste nel decreto-legge scuola per aumentare il numero dei docenti di sostegno. Tuttavia, non possiamo non rimarcare che tutto l'argomento del sostegno nella scuola pubblica italiana è in grandissima sofferenza. In particolare, mi riferisco alla notevole mole di ricorsi che ogni anno vengono presentati dalle famiglie, al fine di riconoscere il diritto dell'alunno di avere un'assistenza adeguata al suo grado di disabilità. Tanto grande è questo disagio che addirittura lo stesso decreto‑legge n. 104, sulla cui conversione ci siamo appena espressi, prevede l'esenzione dal contributo unificato per i processi amministrativi riguardanti proprio i casi di mancata assegnazione delle ore di sostegno. Quindi, la sofferenza c'è e i posti messi a disposizione da questo decreto‑legge sono comunque insufficienti. Ricordo che si raggiungerà il 100 per cento dell'organico dell'anno scolastico 2006‑2007 soltanto fra tre anni. Noi avevamo infatti presentato un ordine del giorno per anticipare questo riallineamento, ma anche quell'organico cui si riferisce il decreto scuola è insufficiente per coprire tutti i posti di cui ha bisogno il sistema scolastico. Pertanto, ci riteniamo soltanto parzialmente soddisfatti.
2013-11-07	M5S	MontevecchiMichela	Cara Ministra, sono troppi ormai i trampolini di lancio che abbiamo visto trasformarsi in parcheggi. La vera emergenza scuola, università e ricerca è l'offerta formativa, la qualità dell'offerta. Non possiamo essere un Paese che si accontenta sempre dello stato delle cose, di una scuola abbandonata, a cominciare dall'opacità e dalla criticità nel sistema del reclutamento. Nessun altro settore dello Stato è falcidiato da una precarizzazione selvaggia come l'istruzione.
2013-11-07	M5S	MontevecchiMichela	Investire in conoscenza e formazione rende nel medio e lungo termine - badi bene, nel medio e lungo termine, quindi ci vuole una visione - più di qualsiasi altro investimento. Invece noi che facciamo? Stiamo mandando al macero intere generazioni, rassegnandoci a una visione in cui la scuola è l'eterna malata della società e non ci sono mezzi e finanziamenti per guarirla.
2013-11-07	M5S	MontevecchiMichela	Molto del lavoro che abbiamo svolto come Gruppo del Movimento 5 Stelle si è arenato non per nostra volontà, ma, anzi, con il cuore in lacrime. In queste secche si è arenato, ma ciò che è più grave è che si è arenato il tentativo di ridisegnare un paesaggio, di rimettere la scuola, l'università e la ricerca dentro una visione di insieme, affrontandone la complessità e le derive più spinose. Questo è ciò che di fondamentale manca in questo provvedimento, Ministra: una visione. Una visione.
2013-11-07	M5S	MontevecchiMichela	Signora Presidente, onorevoli colleghi, un recente sondaggio condotto sul tema dell'accesso e della partecipazione alla cultura, diffuso dalla Commissione europea, ci restituisce il ritratto di un'Italia culturalmente sempre più arretrata: 44 persone su 100 nell'ultimo anno non hanno sfogliato un libro o un giornale; 70 persone su 100 non hanno visitato un museo o una galleria; ma ben 80 su 100 sono coloro che non fanno musica e non studiano danza, non scrivono testi di alcun genere, non fotografano, non fanno lavori con un margine di creatività al computer, non disegnano e via enumerando. Internet rimane uno bacino di utenza significativo e importante, ma in un mondo in cui - come non ci stancheremo di ripetere - l'informazione cresce a discapito del sapere, quel sapere che nasce dall'acquisizione delle competenze per poter interpretare l'enorme mole di informazioni che ci piove addosso da ogni parte, ci chiediamo quanta sia la capacità di discernere criticamente l'informazione che riceviamo. Da qui, dunque, l'importanza e la centralità della scuola, ma anche della famiglia, proprio là dove la mancanza di una riforma strutturale e sistematica, per non dire paradigmatica della scuola, e uno sguardo prioritariamente sempre rivolto agli aspetti tecnico-economici e gestionali hanno eroso dall'interno il patto formativo tra scuole e famiglie, generando una doppia fragilità, che ha riflessi sempre più significativi sulle dinamiche e i disagi psicologici e psichici dei ragazzi, che è uno degli aspetti sui quali ci siamo maggiormente soffermati nell'analisi del decreto. L'Italia per frequenza e fruizione di consumo culturale è scivolata al 23° posto della classifica continentale e, tanto per snocciolare qualche dato, il nostro Paese nella media europea ha un coefficiente pari a 8, mentre la Spagna è a 19, la Francia a 25, il Regno Unito a 26 e, cara Ministra, la Svezia a 43. Tanto più bisognerebbe investire in scuola, università e ricerca in un'Italia incapace di crescere e immaginare il futuro, con l'economia sull'orlo del fallimento e la morale allo sbando. È fra l'altro deprecabile e assurdo che due provvedimenti come il decreto‑legge «valore cultura» e il decreto‑legge «istruzione» siano giunti blindati, uno alla Camera e l'altro al Senato, e abbiano così mortificato il nostro ruolo parlamentare e il peso che potevamo avere nell'esame di questo provvedimento, come già ricordato dai colleghi
2013-11-07	M5S	MontevecchiMichela	Signora Presidente, se mi dà il tempo per concludere, concludo. PRESIDENTE. Il tempo è segnato per tutti, lo sa. MONTEVECCHI (M5S). Albert Einstein nei suoi «Pensieri degli anni difficili» scriveva che a volte si vede nella scuola semplicemente lo strumento per tramandare una quantità massima di conoscenza alla generazione che sta formandosi, ma la scuola invece serve a vivere; essa dovrebbe sviluppare nei giovani quelle qualità e quelle capacità che rappresentano un valore per il benessere della comunità. Ciò significa che una comunità di individui tutti eguali, senza originalità e senza mete personali sarebbe una povera comunità senza possibilità di sviluppo. Al contrario, l'obiettivo della scuola deve essere l'educazione di individui che agiscano e pensino indipendentemente, i quali, tuttavia, vedano nel servizio alla comunità il loro più alto problema di vita.
2013-11-07	PD	PaduaVenera	Signor Presidente, soltanto per una precisazione: apprezzo molto l'emendamento 5.22, poi trasformato in ordine del giorno, ma qui si fa riferimento alla formazione continua dei docenti della scuola, che non sono i tecnici della riabilitazione. È bene che i docenti conoscano i sistemi di recupero, di riabilitazione e di sostegno terapeutico, ma gli insegnanti non sono le persone abilitate alla riabilitazione dei bambini e delle persone affette da autismo, che stanno a cuore a tutti noi e devono stare cuore a ogni donna e ogni uomo che siede in quest'Aula. Peraltro, stiamo lavorando in maniera molto unitaria in Commissione sanità ad un disegno di legge condiviso su questo tema. Volevo solo fare questa precisazione.
2013-11-07	PD	PuglisiFrancesca	(ore 13,34) ( Segue PUGLISI). Il decreto fa esattamente questa scelta, con una opzione in più però, quella di tornare a sostenere i capaci e meritevoli e privi di mezzi che, come chiede la nostra Costituzione, debbono poter raggiungere i più alti gradi di istruzione. Nel tempo della crisi che colpisce le famiglie duramente, il rischio molto concreto è che questo principio costituzionale venga disatteso. Ancora oggi troppi ragazzi e ragazze meritevoli, che hanno diritto a ricevere una borsa di studio, debbono abbandonare gli studi perché non possono permettersi lo studio, che non dovrebbe essere considerato un lusso, ma un diritto di tutti. Ministra, in questi mesi del suo mandato per noi ha seguito la strada giusta, ricostruendo un clima innanzitutto di fiducia nella scuola. In questo decreto non c'è una riforma epocale (e meno male, di riforme epocali contraddittorie rischia di morire la scuola!), ma ci sono importanti innovazioni che le autonomie scolastiche, sostenute dagli enti locali, possono utilizzare per migliorare la qualità dell'offerta formativa. Questo decreto-legge compie alcune scelte decise, che voglio ricordare. Si mette mano alla grande emergenza nazionale che si chiama edilizia scolastica, attivando un miliardo di euro (tra tutti i decreti che abbiamo approvato da quando si è insediato il Governo), attivando ora dei mutui da mettere a disposizione degli enti locali e allentando il Patto di stabilità per coloro che investono per mettere in sicurezza le scuole o ne edificano di nuove. Il decreto-legge dichiara guerra alla dispersione scolastica, percorrendo le strade tracciate dall'OCSE, puntando sul «tempo scuola» e su scuole aperte di pomeriggio, soprattutto nelle aree a maggior rischio di dispersione. Si torna ad investire nella formazione in servizio degli insegnanti (erano molti anni che non vedevamo un euro stanziato in questa direzione) per aiutarli a rinnovare la didattica, per catturare l'attenzione e accendere la passione per la conoscenza in una generazione di studenti che ha sì a disposizione una grande massa di informazioni, ma che spesso fatica ad organizzarla in un sapere critico e compiuto, prevedendo risorse per l'innovazione tecnologica delle scuole e puntando sulla diffusione del wi ‑ fi nelle aule scolastiche. Voglio ricordare a tal proposito che solo il 7 per cento delle aule scolastiche oggi è connesso ad Internet. Per la prima volta si rendono disponibili risorse per un sistema di welfare studentesco (si tratta di una vera e propria novità), mettendo 15 milioni di euro a disposizione delle Regioni per gli studenti in situazioni di svantaggio, per il trasporto scolastico, per agevolare l'acquisto dei libri di testo per le famiglie in difficoltà e per promuovere il comodato d'uso attraverso le reti di scuole. Gli studenti con disabilità avranno finalmente diritto di godere della continuità didattica, grazie al piano di stabilizzazione di quasi 27.000 insegnanti di sostegno: verranno così coperti in modo stabile 90.000 posti disponibili. Il nostro primo pensiero deve essere infatti quello di sostenere nello studio chi parte da situazioni di svantaggio. Ma sul versante del personale c'è di più: ci sono le correzioni necessarie agli errori della spending review del 2012, e così, invece di licenziare i 3.500 precari delle segreterie scolastiche, queste persone, che lavorano con dedizione e competenza, verranno stabilizzate in tre anni; c'è inoltre la restituzione di dignità agli insegnanti inidonei, che potranno continuare a tenere aperte le biblioteche scolastiche o a collaborare per tenere aperte le scuole di pomeriggio. Soprattutto, questo decreto-legge prevede, tra il 2014 e il 2016, attraverso una sessione negoziale con i sindacati, la copertura di tutti i posti vacanti e disponibili: così il tanto agognato organico funzionale diventerà finalmente una realtà. Un'altra norma del decreto-legge che non è stata valorizzata abbastanza in questo dibattito è quella che finalmente dispone il rinnovo del permesso di soggiorno per motivi di studio e di formazione per l'intera durata del corso, e non più di anno in anno. È un passo importante di civiltà e di accoglienza nel nostro Paese che finalmente compiamo. Per ciò che riguarda l'accesso alle scuole specialistiche dei medici c'è la positiva innovazione del concorso nazionale, che favorirà il riconoscimento del merito dei giovani medici. Ringraziamo il Governo per aver accolto l'ordine del giorno sull'equiparazione della durata dei corsi a quella dell'Europa, che contiene le importanti raccomandazioni della Commissione sanità, per garantire ai medici in formazione specialistica, nella fase di transizione, la qualità formativa e la graduazione dell'effetto della riforma, e per definire criteri equi di accesso, con una valutazione estesa alle attività professionali svolte e opportunamente documentate. Per ciò che riguarda l'istruzione universitaria, è positivo il finanziamento di 100 milioni di euro per il diritto allo studio, previsto in modo stabile, però, come ho detto in precedenza, sappiamo che sono tanti, nel tempo della crisi, gli studenti che avrebbero diritto a ricevere una borsa di studio e non la ricevono a causa dell'esiguità delle risorse. È uno schiaffo alla dignità che diamo a questi ragazzi e ragazze meritevoli e privi di mezzi che non possiamo più tollerare. È per questo, signor Ministro, che saremo al suo fianco nella battaglia, in occasione dell'esame del disegno di legge di stabilità, per trovare ulteriori risorse per il diritto allo studio, per sbloccare definitivamente il turnover nelle università, per promuovere un'iniezione di energie fresche di giovani docenti e per rivedere i criteri di valutazione per il finanziamento degli atenei, come lei ha detto prima nella replica. Occorrono criteri di valutazione per il finanziamento degli atenei che promuovano davvero, in tutto il Paese (tanto nel Centro-Nord, quanto nel Centro-Sud), atenei ed enti di ricerca di qualità, ma occorre altresì che questa qualità abbia al centro la qualità soprattutto della formazione degli studenti: sono loro il futuro del Paese. Noi vogliamo promuovere una diversa qualità della crescita, che sappia far dialogare ricerca e sviluppo industriale. Ci impegneremo con lei per trovare risorse, non solo per la ricerca industriale, ma anche per rifinanziare la ricerca di base. Dobbiamo farlo. Continui quindi con tenacia, signor Ministro, in questa giusta direzione di marcia, ad esigere dal Ministero dell'economia e delle finanze le risorse che servono, perché è solo investendo sulla scuola, sull'università e sulla ricerca che potremo aiutare questo Paese a superare i profondi divari territoriali che lo attraversano; solo investendo nella conoscenza potremo far ripartire questa Italia. Con il benaltrismo, che ho sentito purtroppo qui dentro, non si stabilizzano i precari, non si erogano borse di studio, non si migliorano le condizioni dell'edilizia scolastica e non si combatte la dispersione degli studenti. Il vero riformismo è fatto di passi avanti concreti, come quelli contenuti in questo decreto. Per questo, il Gruppo del Partito Democratico voterà a favore di questo provvedimento.
2013-11-07	PD	PuglisiFrancesca	Signora Presidente, signora Ministro, signor Sottosegretario, onorevoli colleghi, finalmente dopo anni di tagli all'istruzione c'è un decreto, oggi, che restituisce risorse e ripara i danni fatti negli anni al sistema di istruzione. Ho sentito dagli interventi in discussione generale e in alcune dichiarazioni di voto che c'è chi chiedeva un provvedimento di più ampio respiro. Ma, voglio ricordarlo, il compito di questo Governo di servizio al Paese è quello di ricostruire l'Italia, tirandola fuori dal pantano, restituendole credibilità e inserendola pienamente tra i Paesi motore di sviluppo dell'Europa unita. Ricostruire la scuola insieme, tra forze politiche diverse, rispondendo ai bisogni più urgenti penso sia un bene per l'Italia, perché l'istruzione e la scuola possano essere d'ora in poi terreno di confronto e non di scontro politico, restituendo prestigio e autorevolezza, sostenendo una delle più alte istituzioni democratiche del Paese: la scuola. Se davvero vogliamo educare i cittadini europei all'altezza della sfida dobbiamo alzare i livelli di apprendimento e di competenza dei nostri ragazzi, dimezzare entro il 2020 il tasso di dispersione scolastica e raddoppiare il numero di laureati. Il vantaggio competitivo del nostro Paese, che non ha giacimenti di materie prime e non ha grandi estensioni, sono le teste ben fatte dei nostri figli: il capitale umano sul quale converrebbe davvero investire di più per avere rendimenti certi.
2013-11-26	M5S	MontevecchiMichela	Signor Presidente, anche io limiterò molto il mio intervento. Vorrei ricordare soltanto un fatto. Agli inizi di maggio, il Presidente del Consiglio, rispondendo al conduttore di una trasmissione televisiva su RAI 3 che gli chiedeva «Promette che questa volta non ci saranno tagli per la cultura, la scuola e la ricerca?», rispose in modo categorico: «Mi prendo l'impegno: se ci saranno dei tagli mi dimetto».
2013-11-26	PD	DiGiorgiRosaMaria	Anche altre scelte avrebbero potuto essere compiute per dare il segno di volersi rivolgere verso quei fronti che ci aiuteranno - ne sono sicura - a modellare la rinascita del nostro Paese. Mi riferisco al fronte degli investimenti in innovazione, ricerca, piccola e media impresa, al settore della scuola, dell'università e della ricerca scientifica pubblica, ancora una volta taglieggiata (sì, signor Ministro, è stata taglieggiata).
2013-11-26	PD	DiGiorgiRosaMaria	Nessuno degli emendamenti che pure erano stati preparati e promossi dal PD è stato accolto, anche solo per ricostituire quello che c'era negli anni precedenti. In particolare, pur apprezzando lo sforzo del Governo, ci saremmo aspettati un maggior impegno (che pure c'è) per il Fondo di garanzia al credito per la piccola e media impresa, che potrebbe ben essere attinto dai fondi strutturali. Avremmo voluto un segnale forte con investimenti significativi sul fronte della formazione, interventi specifici nel settore scuola-lavoro, perché sarà questa la prospettiva per dare ai giovani un'immagine diversa del loro futuro, per valorizzare anche le professionalità tipiche del nostro Paese e promuoverle fra i giovani, cercando di dare il giusto rilievo agli ambiti che possono determinare una crescita per il Paese, cioè ambiente, cultura, agricoltura e le produzioni di qualità: tutto quello che dovrà contribuire a promuovere il brand Italia e che ancora una volta non viene trattato a sufficienza nemmeno in questo provvedimento. Sono stati quindi tralasciati la ricerca dell'eccellenza, l'investimento nell'università e negli enti pubblici di ricerca. Troppo poco, signor Ministro: è lì che ci giochiamo la competizione; è lì che cresce strutturalmente un Paese; è lì che rendiamo i nostri giovani competenti e competitivi nel rapporto internazionale. Questo ci ha lasciato delusi; riteniamo comunque che tutto questo possa e debba essere recuperato. Certo, era difficile giungere a un risultato migliore - me ne rendo conto - in questa situazione politica, in un clima avvelenato quale quello che viviamo, in cui una parte della maggioranza oggi addirittura decide di passare all'opposizione, un evento nuovo. Non ho grande esperienza parlamentare, ma, insomma, che il giorno del voto del disegno di legge di stabilità si passi all'opposizione credo sia un'innovazione interessante che sarà riportata nei libri di storia. La mediazione tra partiti che hanno riferimenti diversi e idee tutt'altro che simili sulle priorità per il Paese è davvero complicata, persino impossibile qualche volta; quindi, nei prossimi mesi lo sforzo dovrà essere enorme per giungere a risultati che imprimano una vera svolta al Paese. Ci viene detto che la ripresa comincia a intravedersi, ma certo dovremo rivisitare il nostro rapporto con l'Europa e dovremo provare ad affrontare le povertà, investire su welfare e salute, ma soprattutto dare una fisionomia riconoscibile a questi provvedimenti, contando con maggiore convinzione sull'impresa innovativa - come ho detto - e sui nostri giovani, con provvedimenti su occupazione e formazione. Mi riferisco anche al servizio civile: si aspettavano un po' di risorse sul servizio civile tanti, tanti, tanti ragazzi, ma anche questo non è arrivato. Potremo quindi lavorare - e lo faremo successivamente, ve lo chiederemo - sui tirocini formativi, sempre nella prospettiva di cui parlavo. Certo, saranno momenti difficili, ma questa è la scommessa che chiediamo a voi e che insieme a voi porteremo avanti, l'impegno su cui dobbiamo giocare la partita dello sviluppo e della crescita senza tentennamenti, con determinazione, perché il tempo è una variabile essenziale nelle condizioni di crisi: fare, fare presto e fare bene. Noi del PD ci saremo, signor Ministro, grazie a quel senso di responsabilità che in queste ore sta mancando del tutto - lo devo ribadire - a una forza politica che non ha avuto scrupolo, in nome di interessi di parte, ad abbandonare la compagine governativa durante la discussione sul disegno di legge di stabilità, e credo che i cittadini abbiano tutti gli elementi per giudicare i comportamenti. Rimane tuttavia l'amaro in bocca, questo lo devo dire, per le interminabili mediazioni che sono state fatte, emendamento per emendamento, nelle nottate all'interno della Commissione bilancio per scelte che avevamo dovuto accettare. Abbiamo accettato tante cose e forse rimane il rimpianto di una legge di stabilità che in condizioni politiche di alleanze diverse forse avrebbe potuto essere migliore.
2013-11-26	PD	PuglisiFrancesca	Ma, nonostante queste positive misure, resta pesante la traccia dei tagli dei Governi precedenti, che ancora incidono, per effetto di trascinamento, sulla qualità dell'offerta formativa delle scuole, sul diritto allo studio, sulla possibilità di rinnovare il personale delle università e della ricerca a causa del blocco del turnover. La coperta è corta, cortissima e, se la tiri da una parte per coprirti una gamba, ti si scopre una spalla. Se dai risposta a chi oggi è senza reddito, grazie al prelievo sulle pensioni d'oro per creare un fondo per gli esodati o dai risposte ai lavoratori socialmente utili, restano poi fuori altre misure altrettanto urgenti e utili per la lotta alla povertà. Lo capiamo. Come 7ᵃ Commissione avevamo però puntato su pochi fondamentali emendamenti, che purtroppo non sono passati. Si tratta del finanziamento del diritto allo studio: il precedente Governo aveva lasciato per il 2014 meno di 13 milioni di euro, rifinanziati nel decreto-legge Carrozza con 100 milioni di euro per borse di studio, ma ne mancano ancora 54 per offrire lo stesso numero di borse di studio ai capaci e meritevoli privi di mezzi che debbono poter raggiungere i più alti gradi di istruzione. Manca un rifinanziamento della ricerca di base e della ricerca scientifica, e non solo perché, senza risorse e con il blocco del turnover, le migliori competenze dei nostri giovani fuggono all'estero, ma perché abbiamo bisogno di trarre dall'ingegno dei nostri ragazzi quel vantaggio competitivo che serve al nostro Paese nella competizione globale, per innovare la qualità dei nostri prodotti anche con la ricerca applicata e industriale. Vogliamo restituire la dignità agli insegnanti e al personale ATA dando loro il giusto riconoscimento economico, invece di blocchi stipendiali mortificanti. Ma siamo fiduciosi che questo Governo - mi rivolgo al ministro Saccomanni e al vice ministro Fassina - continuerà a lavorare alla Camera per trovare le risorse necessarie, proseguendo a lavorare insieme. Voglio sperare che la prossima revisione della spesa statale non vada a toccare nuovamente - come è stato fatto in passato - le risorse della scuola, dell'università e della ricerca, ma reinvesta risorse preziose per il futuro dei nostri giovani. Da ultimo, possiamo recuperare i divari territoriali che dividono non solo Nord e Sud del Paese, ma anche l'Europa, se non consideriamo più le spese per l'istruzione un costo che pesa sull'indebitamento, ma un grande investimento per costruire per tutti i ragazzi e le ragazze una piena cittadinanza europea. Per questo chiediamo al Governo di dedicare una specifica sessione, durante il semestre di Presidenza italiana del Consiglio dell'Unione europea, sul lavoro dei giovani e sull'istruzione. Certi che queste nostre convinzioni sono anche le vostre, vi chiediamo di andare avanti e vi rinnoviamo la fiducia per raggiungere questi obiettivi.
2013-11-26	PD	PuglisiFrancesca	Signor Presidente, onorevoli colleghi, membri del Governo dopo molti anni il disegno di legge di stabilità non prevede tagli lineari, ma cerca di attuare un'opera di restituzione di risorse alla scuola, all'università, alla ricerca e alla cultura, che in realtà è iniziata con i decreti-legge «del fare», «valore cultura», «scuola» e «IMU». Lo dico a chi qui, in questa Assemblea, lo ha messo in dubbio: il presidente Letta sta mantenendo la propria promessa di non tagliare risorse a questi settori essenziali per la crescita del Paese.
2013-11-28	LN	BellotRaffaela	Crediamo che i punti cardine sui quali incentrare le politiche di tutela per l'infanzia debbano essere 1a conoscenza del problema, il rilancio della scuola come centro di promozione culturale e sociale nel territorio e la centralità del sostegno alla famiglia. La famiglia e la scuola, infatti, sono certamente i primi ambiti dove i bambini possono conoscere il valore e il senso della partecipazione.
2013-11-28	LN	BellotRaffaela	Questa nuova autonomia regionale e locale dovrà, infatti, essere guidata in base ai principi coordinamento elencati nella legge delega che tratteremo a breve. Siamo convinti che ciò porterà alla riduzione del tasso di abbandono scolastico, purtroppo molto elevato, ed aiuterà a ridurre le difficoltà di accesso ai servizi quali asili nido e scuole materne: pubblici o privati che siano (comunque, di assistenza alle famiglie), essi permetteranno a questi bambini e a queste bambine di crescere in un ambiente che deve essere il loro naturale ambiente, con tutte le tutele e le indicazioni che proprio la crescita con persone che possano dare questo senso di sicurezza comporta. Quindi, famiglia e scuola, ripeto.
2013-11-28	LN	StefaniErika	La famiglia e la scuola sono i primi ambiti in cui i bambini possono apprendere i riferimenti valoriali che appartengono da sempre alla tradizione culturale, sociale e religiosa del nostro Paese.
2013-11-28	M5S	BignamiLaura	Serve una visione di insieme e una lungimiranza proprie di uno Stato. Non si può intervenire togliendo anni scolastici. In un tempo in cui non c'è lavoro, quale logica c'è dietro ai 4 anni dei corsi di studio degli istituti superiori? Se non possiamo dare un lavoro ai giovani, almeno lasciamoli a scuola, a studiare!
2013-11-28	M5S	BlundoRosettaEnza	Signor Presidente, siamo perfettamente soddisfatti di aver potuto sottoscrivere questo ordine del giorno arrivando alla condivisione delle richieste avanzate. Ci preoccupano, innanzitutto, le condizioni di disagio economico dei genitori ed il fatto che questi rischiano di avere difficoltà a portare avanti la potestà genitoriale proprio a causa di tali problemi. Riteniamo che le misure previste, come ci sono state illustrate, con l'assegnazione di aiuti agli enti locali per supportare le questioni di maggiore difficoltà, non possano risolvere completamente la situazione di crisi esistente. Crediamo, infatti, che il Governo debba assumere decisioni più incisive. Quello che noi chiediamo con l'introduzione del reddito di cittadinanza corrisponde alla stessa richiesta avanzata dall'Unione europea. Da quanto riferitoci dalla vice ministro Guerra, è stato sottoscritto un punto che a noi non sembra quello più importante. Non possiamo sottoscrivere un contentino volto a far credere che si possano tamponare scelte politiche avviate da anni che hanno portato alla situazione di crisi esistente. Quindi, siamo pienamente concordi con l'ordine del giorno presentato, ma vogliamo sottolineare che servono misure serie che, oltre a rifinanziare la legge n. 285 del 1997, inducano ad investire in politiche volte a risollevare la situazione economica di tutti i cittadini e, in particolare, di quelle famiglie che hanno figli minori, senza limitarsi ai casi con maggiori problematiche. Infatti, dobbiamo anche prevenire; non possiamo pensare di procedere ancora semplicemente con politiche tampone. Bisogna avere il coraggio di assumere decisioni che indirizzino i fondi nel modo giusto, evitando di indirizzarli ancora per altri interventi. Il timore viene da voi manifestato continuamente chiedendo l'inserimento nei vari atti di indirizzo dell'espressione: «a valutare l'opportunità di...»; occorre, invece, capire che ormai non è più tempo di tergiversare, perché il Paese è in grande difficoltà, come è stato ben illustrato da tutti gli interventi svolti in discussione generale, anche commoventi e con una partecipazione emotiva notevole. Per la trasversalità della tematica dell'infanzia e dell'adolescenza, da tutti riconosciuta prioritaria, si è registrata una convergenza che deve spronare il Governo ad avviare atti concreti e seri, senza tentare di far credere ancora nell'esistenza di aiuti quando poi non vi sono risvolti reali e sostanziali. Vorrei sottolineare anche la questione della mappatura. Noi abbiamo richiesto che venisse effettuata una mappatura perché, anche se sappiamo che esistono alcuni dati (la rappresentante del Governo ce ne ha indicati alcuni), riteniamo che occorra davvero effettuare un monitoraggio del numero esatto delle case famiglia (come ho già evidenziato nella illustrazione della mozione a mia firma) e della validità delle strutture presenti sul territorio, per evitare di continuare ad indirizzare fondi nella direzione sbagliata. Infine, riteniamo importante che sia rifinanziato tutto il mondo della scuola e dell'istruzione che può arginare le conseguenze drammatiche per i ragazzi della devianza, dell'uso di alcol e droghe e, non ultimo, dello sfruttamento minorile.
2013-11-28	PD	FerraraElena	Le mozioni affrontano il problema a 360 gradi, dai bisogni di salute, ai diritti dell'infanzia, a partire da quello all'istruzione; misure di sostegno alla famiglia, anche sul fronte delle disposizioni giuridiche in ambito familiare e politiche del welfare pubblico. In Italia la frequenza elevata alla scuola dell'infanzia ci vede forti in ragione della tradizione complessivamente diffusa nel Paese. La presenza degli asili nido, come è stato già detto, è invece piuttosto differenziata sul territorio nazionale e i costi del servizio sono sempre più difficili da sostenere da parte delle famiglie e dei Comuni, anche nelle realtà più consolidate. Rispetto a questo problema, credo sia importante aumentare i finanziamenti dedicati agli Enti locali per mantenere i servizi e abbattere le rette; questo anche per quanto riguarda i servizi di supporto all'istruzione, trasporto e mensa. Infatti, sappiamo che oggi è stato rilevato che molti bambini fanno il pasto completo sostanzialmente a scuola ed esso costituisce l'unico pasto della giornata. Come noto, la scuola primaria non è più in grado di garantire i servizi di tempo pieno a causa dei tagli operati in questi anni e, in tal senso, osserviamo la volontà del Governo di correre ai ripari. Anche l'attività extrascolastica è in calo, soprattutto al Sud, dove il 20,7 per cento dei bambini vive una condizione di grave deprivazione. Nel Mezzogiorno oltre il 37 per cento dei minori non pratica alcuna attività fisica, con conseguenze negative sugli stili di vita e sul benessere, oltre al fatto che non hanno un'occupazione al di fuori della scuola. Questi costi socio-sanitari chi li sta calcolando? La dispersione scolastica si fa grave negli anni della scuola secondaria. E' soprattutto il salto dalla scuola secondaria di primo al secondo grado a rappresentare un passaggio fortemente critico, che genera destabilizzazione e disorientamento. I primi disagi, anche forti, si avvertono sin dalla prima media - dicono gli insegnanti elementari, già nell'ultimo anno della primaria - che è un ordine di scuola in questo momento lasciato a sé stesso con gravi conseguenze (perché quella della preadolescenza è un'età molto delicata), ma è dalle superiori che le discriminazioni legate all'indigenza colpiscono maggiormente i nostri ragazzi. I buoni libro sono importanti ma non possono arginare l'abbandono degli studi. Ricordiamoci da dove siamo partiti: povertà culturale produce povertà. Pochi giorni fa abbiamo celebrato la Giornata mondiale dei diritti dell'infanzia e dell'adolescenza. Già dalla pubertà, l'emarginazione o la vessazione derivanti da condizione sociale, di genere, etnia o religione, diventano per i minori scogli spesso insormontabili. Ce lo confermano le cronache di questi giorni: il fenomeno del bullismo sempre più dilagante, la percezione distorta della sessualità, l'abuso di droghe e alcool (per l'abuso di alcool siamo sopra la media dell'Unione europea) e i numerosi casi di criminalità giovanile sono una realtà che dobbiamo affrontare con maggiore responsabilità. Abbiamo una legge - la legge 28 agosto 1997, n. 285 -: potenziamola, perché su quella abbiamo costruito grandi e buone pratiche nei territori. Diamole più attenzione! Più fondi alla scuola! Più fondi ai Comuni per i servizi educativi e di sopporto all'istruzione. Porto ancora dentro di me le parole dell'adolescente che ha parlato in una recente manifestazione organizzata a Roma per la Giornata dell'infanzia e dell'adolescenza, che ha detto: noi adolescenti e giovani abbiamo il diritto di fidarci delle istituzioni. Questo è un messaggio forte, che rilancio oggi in Aula. La politica deve garantire prospettive ai ragazzi e alle ragazze: prospettive di uguaglianza, di istruzione e di diritti ai ragazzi a cui consegneremo le chiavi del nostro Paese.
2013-11-28	PD	PaduaVenera	Serve un aiuto alla genitorialità. È necessario che le coppie giovani siano sostenute. È venuto a mancare quel trait d'union tra generazioni, con una che accompagnava l'altra. Purtroppo oggi chi accompagna le nuove generazioni spesso è una televisione, e scusate se lo dico, ma ciò vale anche per la nostra, non così ricca di strumenti culturali, ma piuttosto di modelli negativi, per cui poi soffriamo e ci scandalizziamo quando vediamo che nella nostra città le nostre ragazze, le giovani donne, si prostituiscono, perché è più importante avere il vestito griffato, con tutto il rispetto per le griffe, che andare a scuola e studiare Platone o ad imparare come si risolve un problema di matematica.
2013-11-28	PD	PuglisiFrancesca	Come denunciano i dati dell'ISTAT e i rapporti dell'UNICEF, di Save the Children, e di Eurispes-Telefono Azzuro, l'Italia è tra i Paesi OCSE quello con un tasso di povertà assoluta e relativa più alto: in Italia oltre 2 milioni di bambini e bambine vivono infatti in stato di povertà relativa. Ancora più preoccupante è il dato che riguarda la povertà assoluta, che - voglio ricordarlo - viene calcolata sulla base di un paniere di beni e servizi considerati indispensabili per uno standard di vita minimamente accettabile: si è passati infatti dai 653.000 nel 2010, ai 723.000 nel 2011, ad oltre 1 milione di minori nel 2012 che vivono in condizione di assoluta povertà, con il Mezzogiorno che registra i tassi di povertà più elevati. Non dimentichiamolo: il nostro è il Paese dei divari territoriali, che esercitano un ruolo fondamentale nella distribuzione della povertà. I bambini e gli adolescenti sono i soggetti più vulnerabili, quelli che maggiormente stanno subendo la crisi, con conseguenze che condizionano il loro benessere e il loro sviluppo futuro. Povertà, esclusione sociale e discriminazione sono le cause che impediscono ai bambini e alle bambine e di vivere secondo le proprie aspirazioni e capacità sono la ragione frequente che sta all'origine dell'abbandono scolastico: povertà e abbandono sono strettamente legati e danno vita a percorsi di devianza, di isolamento dal contesto sociale e amicale. Dobbiamo dimezzare quel vergognoso tasso di dispersione scolastica del 18,2 per cento entro il 2020. Le risorse destinate alla scuola sono purtroppo ai livelli più bassi d'Europa: le spese per l'istruzione, in Italia, incidono per il 4,8 per cento sul PIL, mentre la media europea è del 5,6 per cento. Credo che ripassare questi dati ci faccia solo bene. Tutte le ricerche economiche e delle neuroscienze dimostrano che per recuperare gli svantaggi di partenza è fondamentale un intervento educativo di qualità, sin dalla tenera età, per lo sviluppo cognitivo e relazionale dei bambini. Ferma restando l'importanza degli asilo nido, anche per la promozione dell'occupazione femminile, dobbiamo ricordare che purtroppo il tasso di diffusione dei servizi educativi per la fascia d'età da 0 a 3 anni nel nostro Paese è enormemente lontano dagli obbiettivi europei del 33 per cento e mentre nel Sud meno di 1 bambino su 10 riesce a trovare posto in un asilo, nel Nord-Est quasi 3 su 10 riescono a farlo. Come emerso da una recente ricerca condotta da Save the Children Italia e dall'Associazione Bruno Trentin, supervisionata da un Comitato scientifico importante, nel nostro Paese ci sono circa 260.000 minori di 16 anni che lavorano, con grave pregiudizio per le proprie condizioni di salute. C'è poi la situazione dei minori stranieri, bambini e bambine nati e cresciuti in Italia, ma privi di cittadinanza italiana, anche se di fatto vivono qui da italiani, frequentano le nostre scuole e la loro lingua madre è l'italiano. È urgente trovare, per questi bambini e adolescenti, delle forme di acquisizione immediata della cittadinanza idonee alla loro vita reale, ponendo così l'Italia in linea con gran parte dei Paesi europei. Tra l'altro è ancora più grave la condizione dei minori stranieri che arrivano nel nostro Paese non accompagnati, che nel 2012 risultavano essere già 7.575. È un censimento difficile da effettuare: ogni anno almeno 2.000 minori stranieri non accompagnati raggiungono le nostre coste via mare e anche a loro l'Italia deve garantire tutela nel quadro dei diritti fondamentali e non agire solo in una prospettiva emergenziale. Ma oltre alla povertà relativa al reddito, più semplice da misurare, sempre più si registra una povertà ben più ampia, che colpisce anche coloro che non sono nelle statistiche della povertà economica, ma che hanno un sempre più limitato accesso alle opportunità educative, culturali e sportive, impedendo una piena tutela dei loro diritti e un pieno sviluppo delle loro capacità, facendoli restare indietro rispetto ai coetanei nel rendimento scolastico, nel benessere psicofisico, nella socialità... PRESIDENTE. Senatrice Puglisi, dovrebbe concludere. PUGLISI (PD). Davvero? PRESIDENTE. Il suo tempo è terminato. PUGLISI (PD). Va bene. Segnalo allora il dispositivo, che condivideremo, perché molti dei punti elencati dalla senatrice Mussolini sono presenti anche nella mozione presentata dal Partito Democratico e ricordo che martedì Papa Francesco ha presentato l'esortazione apostolica « Evangelii gaudium » in cui afferma: «Oggi dobbiamo dire no a un'economia dell'esclusione e della iniquità. Questa economia uccide». Il sistema sociale ed economico è «ingiusto alla radice». Il Papa mette i poveri, gli ultimi e più bisognosi al centro dell'esortazione richiamando la classe politica a non essere indifferente. PRESIDENTE. La invito a concludere. PUGLISI (PD). «La politica» - afferma il Pontefice - «tanto denigrata, è una vocazione altissima, è una delle forme più preziose della carità, perché cerca il bene comune». L'esortazione è di fare in questa comunità come nelle famiglie perbene, che in tempo di crisi, quando si hanno poche risorse, stringono la cintura, guardano a quante risorse hanno in tasca e, prima di tutto, pensano ai più piccoli e ai più deboli. Per questo chiediamo al Governo un piano straordinario di azione per sconfiggere la povertà minorile e degli adolescenti nel nostro Paese.
2013-11-28	PD	PuglisiFrancesca	Il Comitato ONU ha inoltre espresso particolare preoccupazione per la mancanza di un fondo per l'implementazione del piano nazionale infanzia e per i tagli alla scuola. L'Italia è infatti agli ultimi posti in Europa negli indicatori principali relativi al benessere e ai diritti dell'infanzia.
2013-11-28	PD	SpilabotteMaria	Appare evidente che sia sul fronte dei servizi di welfare destinati alle famiglie che sulla scuola, la quale ha perso la possibilità di svolgere appieno il suo ruolo sociale storicamente svolto nel nostro Paese, è divenuta urgente una riflessione che metta al centro i nuovi bisogni delle famiglie e i diritti dei minori alle cure, alla scuola e all'accoglienza. Se non saremo in grado di garantire il sostegno necessario alle famiglie disposte ad intraprendere la strada dell'affido o dell'adozione, non potremo attenderci un'inversione di tendenza e non riusciremo a garantire ai minori di età un diritto primario. E questo per un Paese come il nostro corrisponde a una sconfitta culturale di gravità enorme e tradisce non solo lo spirito e la lettera della nostra normativa, ma tutta la legislazione internazionale in tema di diritti dell'infanzia e dell'adolescenza. Esistono poi criticità anche legate all'impianto normativo che andrebbero superate per facilitare e favorire l'adozione, in particolare quella internazionale. Uno dei deterrenti principali alla scelta di adottare è proprio costituito dalla complessità delle procedure e dall'incertezza dei tempi richiesti per concludere il percorso. Avviandomi alla conclusione, è urgente che la politica si impegni nella diffusione di una nuova cultura dei diritti dei minori di età e che compia scelte coerenti. Si passi al più presto dalle parole ai fatti se si intendono tutelare i più piccoli e i giovani, che rappresentano davvero il nostro futuro; si investa nella loro scolarizzazione ed educazione, si investa per la corretta integrazione tra minori di provenienza diversa nella cultura fruibile dai minori, in luoghi di aggregazione e per lo scambio dei nostri adolescenti. La crisi non può essere pagata dai minori: questo non solo non è etico, ma significherebbe condannare il Paese a un futuro incerto e certamente più povero.
2013-11-28	PD	SpilabotteMaria	È tuttavia necessario, come per molti ambiti che riguardano la vita e la qualità della vita dei minori, che siano al più presto definite politiche economiche e finanziarie che restituiscano alle famiglie prospettive di maggior respiro, e che si superi finalmente il senso di abbandono che sembra aver travolto i nostri cittadini per molti dei quali, troppi, sta diventando emergenziale riuscire a provvedere alle spese ordinarie come l'acquisto del latte fresco o dei libri di scuola, o alle spese per le cure dentistiche dei propri figli.
2013-12-10	M5S	CampanellaFrancesco	Signor Presidente, onorevoli colleghi, da siciliano ho fissato nella mia mente un'immagine buona e forte della Polizia e dei Carabinieri. Nella mia terra su questo argomento non c'è spazio per le vie di mezzo: o stai dalla parte dei Basile e dei Cassarà o li consideri «sbirri». Grazie a Dio sin da ragazzo ho imparato a vedere nelle forze dell'ordine la faccia benevola dello Stato: quella che protegge i cittadini dai malviventi ed i manifestanti dai provocatori. Presìdi a difesa della democrazia. Certo, ci sono stati episodi tragici come quello della scuola «Diaz» a Genova, ma quelli li ho letti come un'offesa, prima di tutto alle vittime, ma poi anche ad ogni poliziotto e carabiniere fedele alla legge, cioè la maggioranza. Questa è la visione che il Movimento 5 Stelle, da sempre rispettoso delle regole e delle leggi, ha delle forze dell'ordine. Ho letto sui giornali di oggi che alcuni carabinieri e poliziotti hanno tolto i caschi ed hanno «partecipato» alle manifestazioni che, per servizio, dovevano proteggere da incidenti. Mi sono fermato a riflettere sul significato della cosa. Sono sempre stato favorevole alla riconoscibilità delle forze dell'ordine in servizio e in quel gesto ho visto la volontà di quei ragazzi di rassicurare i manifestanti sulla possibilità di sfilare pacificamente, senza dover temere nulla dalle forze dell'ordine. Ho poi letto il comunicato del Sindacato italiano unitario lavoratori polizia (SIULP) in cui si parla, in modo che mi pare minaccioso, di «misura colma» e ritengo che esso contenga un'allucinante forzatura interpretativa con la quale non sono assolutamente d'accordo. Poliziotti e carabinieri sono servitori dello Stato a protezione delle leggi e delle istituzioni repubblicane; tutti si aspettano che proteggano i cittadini mentre questi protestano legittimamente. A ciascuno di loro è dato, nell'esercizio delle loro funzioni, di capire le ragioni della protesta e di solidarizzare in cuor proprio; a ciascuno è dato però il dovere di fare osservare le leggi dello Stato a protezione della Repubblica. Attenzione: difendere le istituzioni significa rispettare la Costituzione, le leggi ed i propri doveri di servizio, non significa atteggiarsi a persone a disposizione dei potenti, che spesso vorrebbero sfruttare i poliziotti come autisti o come persone al proprio servizio. È però fondamentale fissare un punto: le forze dell'ordine servono a salvaguardare l'ordine costituito. Il sistema politico ed il personale politico che ha fallito vanno cambiati con regolari elezioni, nel rispetto delle leggi. L'ira degli onesti, ancorché terribile, va sfogata nelle urne elettorali.
2013-12-11	M5S	SimeoniIvana	Signor Presidente, colleghi senatori, voglio portare alla vostra attenzione l'accaduto dello scorso 28 novembre a Varsavia, dove un gruppo di circa 150 tifosi laziali, in trasferta per l'incontro calcistico Legia Varsavia-Lazio, sono stati bloccati in massa dalla polizia polacca. Le accuse nei confronti dei ragazzi romani sono di danneggiamento a mezzi e cose, uso di passamontagna (che è proibito dalla legge polacca) ed aggressione alle forze dell'ordine. Dalle testimonianze dei primi rilasciati e di coloro che sono stati risparmiati dal fermo della polizia, sembra che dal gruppo della tifoseria laziale qualche facinoroso abbia lanciato oggetti contro i poliziotti polacchi. Sicuramente una parte della tifoseria ha una responsabilità per questi atteggiamenti aggressivi, ma la reazione della polizia polacca nei confronti dell'intero gruppo dei tifosi laziali sembra essere stata eccessiva. Ci sono testimonianze, rilasciate alla stampa, di ragazzi costretti a firmare documenti di ammissione di colpevolezza in polacco sotto pressing psicologico e casi di detenzione in carcere invece del normale fermo in commissariato. Ora i ragazzi fermati sono 22. Il ministro degli affari esteri Emma Bonino ha già fatto del suo meglio, chiedendo spiegazioni al collega polacco a Bruxelles, insieme all'impegno che sta mettendo l'ambasciatore italiano a Varsavia, Riccardo Guariglia: spero che ciò servirà ad assicurare che il trattamento dei ragazzi italiani a Varsavia sia il più equo e dignitoso possibile. Sento personalmente di condannare gli abusi di posizione di ogni tipo perpetrati nei confronti di cittadini stranieri da parte di istituzioni di uno Stato o di chi lavora per esse. Questi episodi devono servire a noi tutti per riflettere sulle stesse posizioni che noi prendiamo nei confronti di cittadini stranieri che transitano o vivono sul nostro suolo. Dobbiamo riflettere sui pregiudizi che, a torto o ragione, precedono i nostri connazionali quando si recano all'estero. Quando questi cittadini sono poi dei tifosi o supporter, il pregiudizio è ancora maggiore e la società italiana tutta ne ha la responsabilità. Abbiamo la responsabilità di aver trasformato gli eventi sportivi in eventi violenti, in occasioni in cui la competizione viene esasperata a tal punto da sfociare nel campanilismo, nel nazionalismo e spesso anche nel razzismo, con i relativi scontri fisici che ne derivano. Questo episodio deve spingerci ad operare un cambiamento culturale nel modo di intendere lo sport e a passare dall'attuale visione dello sport come palestra di esercizio dell'aggressione e della violenza ad una visione dello sport come scuola di vita e di regole, perché la violenza, sotto tutte le forme, è morte sociale. Auguro ai supporter laziali di fare presto rientro in Italia, senza complicazioni né limitazioni dei loro diritti; soprattutto mi auguro che non succeda che da un evento sportivo nasca un incidente diplomatico, perché sarebbe vergognoso. Gli antichi greci sospendevano le guerre per praticare le Olimpiadi; invece, noi oggi abbiamo bisogno di stare in assetto di guerra per un evento sportivo!
2013-12-11	PD	PagliariGiorgio	Signor Presidente, con questo intervento voglio dare voce e testimonianza in quest'Aula a dei genitori e ad un ragazzo che è rimasto vittima di un'aggressione nella mia città, a Parma. Si stava recando a scuola in bicicletta e, lungo il sentiero di un parco pubblico, ha trovato due persone che ostruivano il passaggio. Egli ha chiesto cortesemente di passare, ma è stato aggredito: hanno cercato di togliergli il cellulare e di rubare la bicicletta e lo hanno picchiato. Uno dei due aveva un braccio ingessato e lo ha picchiato con il gesso. Nell'indifferenza generale, è intervenuto un ragazzo diciottenne in sua difesa, ma è stato anche lui malmenato. Il ragazzo ha avuto una prognosi complessiva di venti giorni, un trauma cranico, un trauma all'orecchio sinistro, una piccola rottura del timpano, la rottura del setto nasale e un trauma dentale. Lo shock psicologico è stato molto pesante e tuttora il ragazzo deve riprendersi dal trauma. Peraltro, il fatto non è nuovo, purtroppo: gli autori di questa aggressione sono stati un diciottenne e un diciassettenne, uno di origine ecuadoregna e l'altro di origine rumena, già noti alla polizia. Il senso di questo episodio non nuovo è evidente, poiché pone il problema della necessità che in questo Paese la stagione dei diritti e dei doveri torni ad essere una stagione reale. Non è pensabile che di fronte a simili situazioni lo Stato non abbia la capacità di reagire e di garantire sicurezza ai cittadini. I due aggressori il giorno dopo erano in giro per la città ed erano ancora negli stessi luoghi frequentati dalle baby gang, pronti a ripetere simili episodi. Io sono assolutamente favorevole all'integrazione, ma credo che lo Stato, sul piano dell'azione a tutela della sicurezza e dell'ordine pubblico, non possa non assumere una linea diversa. In questa chiave credo che anche l'azione della magistratura debba essere più efficace e che la politica nei confronti degli immigrati illegali o che tengono comportamenti illegali debba essere più decisa.
2013-12-11	LN	BitonciMassimo	Segua la nostra proposta di riforma costituzionale approvata nel 2005, che avete fatto bocciare con il referendum del 2006. Ricordatevi, perché su questo avete la memoria corta, che in quella riforma c'era già il taglio dei parlamentari e il Senato federale delle Regioni. Ci ha molto deluso oggi, quando ha dichiarato la morte della Bicamerale per le riforme: quella poteva essere l'unica strada per farle. Fate delle proposte serie sul mercato del lavoro, cancellate la legge Fornero e aprite alla flessibilità. Il problema non è il contratto di lavoro a tempo indeterminato (grazie a voi in Italia solo il 17 per cento dei contratti lo sono), ma dovete incentivare l'alternanza lavoro/scuola che ha dato ottimi risultati in Germania. E poi basta, basta con i contributi a Roma Capitale: altri 200 milioni per ripianare i debiti, alla faccia dei Comuni virtuosi del Nord! Basta rifinanziare i lavoratori socialmente utili di Palermo, Napoli e della Calabria.
2013-12-11	PD	ZandaLuigi	Silenzio! FALANGA (FI-PdL XVII). Ma che silenzio! Che, siamo a scuola? ZANDA (PD). Signor Presidente, le chiederò poi di recuperare il tempo che sto perdendo. PRESIDENTE. Prego, senatore Zanda. ZANDA (PD). Questo processo ha molto dilatato le responsabilità del Partito Democratico, che sempre più, per peso parlamentare, assume un ruolo centrale nella maggioranza di Governo. Questo nostro impegno civile e politico ha prodotto nelle scorse settimane numerose violenze squadriste nei confronti di tante nostre sedi, sezioni e circoli. A chi usa la violenza contro il Partito Democratico diciamo che non si sogni di fermarci.
2013-12-11	PD	ZandaLuigi	Sulla legge elettorale, noi conosciamo le difficoltà politiche che, nonostante la fatica di chi ci ha lavorato, hanno sinora impedito al Senato di giungere ad una soluzione ampiamente condivisa. Il seguito dell' iter verrà stabilito dalle Presidenze di Camera e Senato, con l'unico obiettivo di arrivare subito ad un nuovo testo che garantisca rappresentatività e governabilità. I risultati del referendum del 1993 e le proposte del Partito Democratico ci spingono a chiedere un sistema maggioritario che porti al bipolarismo e garantisca all'Italia un Governo in grado di governare. Per questo obiettivo non è importante che la legge venga esaminata prima alla Camera o prima al Senato; serve invece un accordo dei due rami del Parlamento, visto che nel nostro ordinamento l'approvazione di una sola Camera non basta. I senatori del Partito Democratico, presidente Letta, le rinnovano la fiducia non solo per la stima nei suoi confronti, ma nella convinzione che il suo Governo possa dare risposte efficaci alla crisi. A noi è piaciuta molto la linea che lei ha indicato per l'Europa. Il primo obiettivo dev'essere quello di cercare una larga condivisione europea sulle politiche di sviluppo. L'Italia ha rispettato i suoi impegni ed ha diritto di chiedere che venga allentato quello che è stato definito il dogma rigorista. Da Bruxelles ci piacerebbe sentire, almeno in qualche occasione, dubbi su come lì è stata gestita l'emergenza economica. Le inefficaci risposte alla crisi non hanno impoverito solo i popoli europei, ma anche lo stesso ideale dell'Europa unita: lei vi ha fatto un accenno, Presidente. Gli effetti della crisi minacciano pericolosamente le fondamenta della moneta unica e, a livello più profondo, quella solidarietà tra cittadini europei senza la quale l'Europa non è e non sarà. Lei ha parlato di obiettivi decennali. Ebbene, l'Italia deve porre con forza il grande tema del governo europeo dell'economia, perché solo mettendo insieme e componendo i diversi interessi troveremo la soluzione che ci serve. Dobbiamo tenere in ordine i conti, come ci chiede la Germania, ma dobbiamo anche ottenere quelle politiche di crescita di cui hanno assoluto bisogno Paesi in difficoltà, a cominciare dall'Italia. Se la crescita non può essere promossa dagli Stati, costretti al rigore finanziario, solo l'Europa e l'eurozona potranno avere la forza di promuovere l'impiego di risorse finanziarie adeguate, anche facendo ricorso ai mercati internazionali. Negli ultimi giorni abbiamo assistito a un duro dibattito sulla seconda rata dell'lMU. Erano in ballo alcune centinaia di milioni di euro, sui quali si è costruita una campagna che ha fatto dimenticare che nel 2013 le famiglie italiane non hanno pagato l'IMU sulla prima casa. Ebbene, mettiamo a confronto quelle poche centinaia di milioni con i 32 miliardi di evasione dell'IVA e con i 120 miliardi dell'evasione annuale complessiva; poi confrontiamoli con i 60 miliardi della corruzione e con l'area del sommerso, stimata a più di 250 miliardi. Questi dati, presidente Letta, sono la nostra ossessione. Solo la vittoria sull'evasione fiscale e sulla corruzione può salvarci dalla guerra tra poveri che si scatena ad ogni emergenza, ad ogni spesa improvvisa, quando dobbiamo onorare un debito. Signor Presidente del Consiglio, un'ultima notazione. Negli ultimi due secoli la storia delle libertà e dello sviluppo ci ha insegnato che gli investimenti in istruzione e ricerca sono stati i principali strumenti della crescita economica e dello sviluppo civile delle società. Questo meccanismo funziona ancora. L'Italia è stata la culla del sapere in campi molto diversi, dalla politica alla scienza sperimentale, dal diritto alla fisica e alla chimica. Il nostro compito è puntare alla rinascita del Paese investendo in cultura, istruzione e ricerca per ricollocarci nel posto che ci spetta e da cui gli ultimi decenni di degrado culturale ci hanno allontanato, immeritatamente, perché le nostre scuole e università continuano a sfornare giovani che fanno carriere brillanti all'estero e, se non possono contribuire al benessere del loro Paese, non è per responsabilità loro, ma della nostra cattiva politica. Il disinteresse per la ricerca e l'istruzione è talvolta accompagnato da fatti che ci collocano fuori dal mondo sviluppato. L'episodio recente e grave di Stamina è collegato all'abuso e alla manipolazione di malati e parenti con promesse illusorie e trattamenti non verificati e potenzialmente pericolosi che, nei fatti, proteggono o avvantaggiano interessi di parte. Sono l'assenza di investimenti in ricerca e vicende come quella di Stamina che spingono i giovani ad andarsene all'estero nel timore di vedere le loro competenze non riconosciute né apprezzate. Concludo con una richiesta, presidente Letta, che riguarda un tema che le è caro. L'Italia dispone di risorse molto limitate ed è quindi necessario amministrarle con saggezza e prudenza. Ma nelle crisi è più che mai necessario saper guardare al futuro: destinare una quota equa delle nostre risorse alla ricerca scientifica, alla scuola e alla cultura è certamente la scelta più lungimirante che un Parlamento e un Governo democratici possano fare.
2013-12-18	LN	CentinaioGianMarco	All'articolo 1, comma 9, si prevedono per il «Patto per Roma» (il programma per intensificare la raccolta differenziata) oltre ai soldi di prima, altri 28,5 milioni di euro in tre anni: alla faccia dei fessi, dei cittadini onesti e dei Comuni onesti e di tutti quei Comuni che negli ultimi anni, a Nord e a Sud, hanno lavorato con impegno per far fare la raccolta differenziata ai propri cittadini. Grazie! All'articolo 1, commi 19 e 20, è istituita l'imposta di sbarco nelle isole minori. Decade l'imposta di soggiorno di un euro e se ne prevede una che varia tra i 2,5 ed i 5 euro. E questo è un Governo che vuole tutelare ed incrementare in Italia il turismo, che dovrebbe essere la nostra «macchina da guerra» nei confronti del resto del mondo? È questo un Governo che aiuta il settore del turismo a portare nuovi turisti in aree che vivono di solo turismo? Ma chi volete prendere in giro signori? Basta: dovete dire che non vi interessa il turismo, non vi interessano i turisti e che per voi sono solo altri soldi da portare a casa! Poi, ci sono le marchette, che non mancano mai; anche qui ci troviamo al marchettodromo. Stanotte è stato approvato in Commissione l'emendamento 2.0.17, con cui si destinano 500.000 euro al Comune di Pietrelcina; un milione di euro alla scuola del Comune di Marsciano (anche al comune di Pavia abbiamo bisogno delle scuole!)
2013-12-18	M5S	MontevecchiMichela	Signor Presidente, ricordiamo al senatore Pagliari che, almeno per quanto riguarda il Movimento 5 Stelle, non si tratta di una questione ideologica (a noi non si può certo muovere questo rilievo), ma di una questione pragmatica. Infatti, è innegabile che la scuola pubblica sia stata oggetto di tagli vergognosi nel susseguirsi degli ultimi Governi; probabilmente, se avesse avuto le risorse adeguate, oggi non ci si dovrebbe rivolgere al servizio delle scuole paritarie.
2013-12-18	M5S	MussiniMaria	Signor Presidente, il Movimento 5 Stelle voterà contro questo emendamento. Riteniamo che il finanziamento di 100 milioni di euro per le scuole paritarie vada contro la necessità che oggi ha la scuola pubblica di essere finalmente considerata come una scelta generale del Paese. Aggiungo che non abbiamo gradito il discorso fatto dalla senatrice Bonfrisco che parla di libertà di scelta. Il fatto di investire in una scuola pubblica di qualità non impedisce certamente alle famiglie di scegliere quella scuola che possa dare una diversa linea all'educazione dei propri figli. Deve però essere la scelta di un Paese che sa qual è l'offerta formativa completa, ricca e priva di tutti quei limiti dovuti ad un risparmio selvaggio perpetrato nei confronti della scuola negli ultimi anni.
2013-12-23	M5S	BertorottaOrnella	Ora, Presidente, spetta a lei fare qualcosa, spetta a lei dire le cose come stanno. A differenza del primo passaggio avvenuto qui al Senato, la Commissione bilancio della Camera ha prodotto una versione della nuova legge di stabilità senza obbligare il Governo a presentare un maxiemendamento. Questa legge di stabilità alla Camera è stata stravolta ancora. È proprio vero allora quando si dice che quel testo originario non è piaciuto a nessuno; non è piaciuto non solo a noi dell'opposizione, ma soprattutto a voi della maggioranza. Perfino allo stesso Governo, visto che presenta subemendamenti agli emendamenti. Ora mi chiedo: come mai questo Governo non recepisce i consigli degli appartenenti alla maggioranza? Non siete tutti amici? Vi parlate oppure no? Cari colleghi, non si può più andare avanti così, con questo modo di fare politica: fate pochi emendamenti, fate tanti emendamenti, fate discussioni, fate silenzio, fate ostruzionismo, insomma fate tutto quello che volete, tanto noi mettiamo la fiducia! Ecco, questa è la vostra minaccia. Questo è il vostro ricatto! Ma allora mi chiedo: perché non evitiamo di discutere, se tanto anche questa volta ci sarà l'appello a cui noi, scolari di questa scuola - che dovrebbe essere di democrazia - ci sottoporremo? Questo è il modus operandi che avete deciso di tenere ogni volta? Sapete cosa ha scritto una persona sulla stabilità? «Stabilità, bella parola. Mi chiedo cosa voglia stabilizzare questo Governo. Mi chiedo quale funzione debba svolgere la parola "responsabilità" e quale relazione debba avere con le persone. Questo Governo e più ancora l'intera classe dirigente del Paese sta perdendo la bussola. Se non riescono a rendersi conto che la loro stessa esistenza è legata al benessere dei cittadini, non capiranno mai che una comunità come quella italiana non può fare a meno della solidarietà». PRESIDENTE. Senatrice Bertorotta, la prego di concludere. BERTOROTTA (M5S). «Quello che non è civile è vedere che una parte di cittadini vive sul piedistallo dei diritti garantiti e dall'alto di lauti stipendi, mentre un'altra parte suicida, non ha stipendio e non ha diritti. È disperata». Anche questa volta la stabilità è l'ennesima bufala a danno dei cittadini italiani». Abbiamo smesso di pensare al prossimo, perché gli altri sono sempre più altri di noi. Abbiamo smesso di regalare speranza, perché la speranza che abbiamo è solo quella di salvare almeno i nostri interessi. Facciamo in modo che da oggi in poi si inizi a lottare per loro, per fare in modo che essi non vivano in teoria per poi morire in pratica, ma che possano vivere dignitosamente la loro esistenza!
2013-12-23	M5S	BotticiLaura	Parlate tanto di risparmi, di agevolazioni per le famiglie e per la scuola e intanto, con un decreto del Consiglio dei ministri, venerdì 13, il Governo ha escluso l'editoria elettronica dalle incentivazioni per l'editoria: alla faccia dell'informatizzazione! State dando all'Italia, che da anni ormai è sull'orlo del fallimento, le istruzioni giorno per giorno e, ogni giorno, modificate l'indicazione del giorno precedente. Vi sembra normale che il Governo di una Nazione ricca di cultura, di paesaggi e persone valorose, non riesca a formulare un progetto valido, ma anche ad ascoltare? Non siete nemmeno in grado di ascoltare l'Aula.
2013-12-23	M5S	GirottoGianniPietro	Signora Presidente , colleghi, dall'inizio della discussione avete presentato questo disegno di legge di stabilità come l'elemento strutturale per far ripartire la crescita. In linea però con la vecchia scuola politica dell'accontentare tutti, avete tirato la coperta per piacere alla solita corte di Palazzo, senza guardare oltre.
2013-12-23	M5S	NugnesPaola	Con il partito unico delle lobby non regolamentate, che siedono nei corridoi fuori le porte delle Commissioni e fanno pressioni e tramano, telefonano e tramano, pagano e tramano, credevate di averci messo nell'angolo. Vero? E invece no, signori, il nostro compito è svelare l'inganno, e lo stiamo facendo: solo mostrando a tutti che il re è nudo si uccide la schiavitù. E voi siete oramai nudi di fronte allo stridere delle vostre parole retoriche con i fatti; nudi mentre votate a favore dell'emendamento che minaccia di punire i Comuni che provino a limitare il gioco d'azzardo; nudi, nel silenzio dell'Aula, dove sono appena tuonate le parole forti del collega Endrizzi. Ma il Senato approva! E non serve la retromarcia del vostro nuovo leader, non serve pentirsi, rimediare. Dove eravate voi? Cosa avevate pensato voi? Questo conta e conta chiedersi: nel caso in cui il discorso di Endrizzi non avesse acceso un riflettore tanto forte sulle vostre impudiche nudità, avreste ritrattato? No, perché i partiti politici si lasciano manovrare dai vari Tinelli in circolazione, da Telecom alle slot - machine, agli stipendi dei dirigenti pubblici, all'annullamento di multe a De Benedetti, così come fece Clini all'inizio dell'anno con Autostrade SpA. In questo modo si fanno gli interessi e le convenienze di alcuni a discapito di tutti. Tutti hanno dichiarato questa manovra inutile. Noi abbiamo aggiunto che questa legge è illegale per le decine di norme particolaristiche e microsettoriali, regalie indegne, in violazione dell'articolo 81 della Costituzione, così come modificato. Stanziamenti di milioni di euro per le associazioni ex combattenti; centinaia di migliaia di euro per la scuola dei cani guida; 20 milioni di euro per Radio Radicale; 220 milioni per le scuole private; 10 milioni per i luoghi della memoria di papa Giovanni; milioni di euro per la realizzazione di manifesti, convegni, mostre e pubblicazioni sugli eventi della prima guerra mondiale. Si revoca sinistramente la liquidazione della società Stretto di Messina SpA. Ottengono fondi e sgravi fondazioni - ancora e sempre l'Expo - mentre restano irrisori e irrilevanti gli stanziamenti per innescare la crescita, la ripresa, per le bonifiche, per il dissesto, per il lavoro, per le piccole e medie imprese. Ultima - ma non meno importante - la marchetta alle lobby dell'editoria per cui, con il decreto del Consiglio dei ministri dello scorso venerdì 13 dicembre, si dispone l'esclusione degli e-book dall'incentivazione. Nuove tasse su smartphone, tablet e pc, ossia il futuro della comunicazione, e permette all'AGCOM di emanare una delibera senza eguali sul diritto d'autore. Ma cosa c'è dietro questa legge? C'è la IUC, che avrà l'effetto di ridurre il saldo dei bilanci dei Comuni di un miliardo e mezzo di euro, senza d'altro canto permettere detrazioni per cui, anche chi non avrebbe pagato l'IMU, si troverà costretto a pagare la service tax. C'è un assai timido incremento della minipatrimoniale sui prodotti finanziari; ecobonus non stabilizzati; generici interventi per le famiglie sotto la soglia di povertà, che nulla hanno a che vedere naturalmente con forme di reddito di cittadinanza richieste da più parti, perfino dall'Europa, che sarebbero un sicuro e riconosciuto moltiplicatore con effetto domino per l'economia. C'è il tanto decantato taglio del cuneo fiscale e l'intervento sulle pensioni, una soluzione (pare) per 17.000 esodati: tutti risultati irrilevanti per i cittadini, visto che sono ancora troppo gli esodati rimasti senza pensione e senza lavoro e che il cuneo fiscale porterà appena 18 euro al mese in busta paga, contando anche la tredicesima. Non attacca il debito, non incide sulla riduzione della spesa di spreco, non prevede investimenti strutturali, non taglia le tasse (ma anzi, prevedendo una sicura futura riduzione degli sgravi, di fatto, le aumenta) e toglie risorse ai Comuni. Questa manovra piace forse quindi a Giorgio Squinzi? No, la valuta certamente insufficiente per far ripartire il Paese. Piace alla Camusso? No, lei concorda che «è una somma di norme a favore di piccole lobby e non fa l'interesse del Paese». I Comuni, tartassati, puniti e minacciati da questa manovra fiscale, hanno sospeso la partecipazione a tutti gli incontri istituzionali. Non piace alla Corte dei conti, non piace all'Europa. Allora al Governo non resta che ammettere che «avremmo voluto fare di più»: lo dice Fassina. Non resta che accettarlo, perché è ormai troppo evidente che l' austerity è controproducente in tempo di crisi ed è colpa dell'Europa e che questa politica economica «sta portando l'eurozona come il Titanic sempre più vicino all'iceberg». E poi finalmente ad ammettere che è vero che «le chiavi di svolta non stanno in questo Parlamento nazionale sono a Bruxelles, è lì che dobbiamo condurre la nostra battaglia». Abbiamo visto che il Governo con Angelino sa benissimo fare lo scaricabarile. Allora è colpa dell'Europa, e voi? Che cos'è questa manovra fiscale inutile e illegale, quanto è lontana dagli obiettivi a cui dovevamo puntare?
