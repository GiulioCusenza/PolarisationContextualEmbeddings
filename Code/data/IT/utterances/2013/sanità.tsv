2013-04-02	PD	BubbicoFilippo	Non vi è dubbio che, nell'attuale prolungata fase di crisi, la struttura economica e finanziaria delle imprese risulti alquanto indebolita dal rilevante ammontare di crediti vantati dalle imprese stesse nei confronti delle amministrazioni pubbliche. A ciò si aggiunge la problematica del credit crunch. Un mix di situazioni sfavorevoli per effetto delle quali le imprese si trovano nell'impossibilità di valutare i piani di investimento e di migliorare la gestione ordinaria. Con l'intervento di sblocco dei pagamenti, l'andamento del PIL 2013, altrimenti destinato ad una diminuzione di 1,5 punti percentuali, presenterebbe un andamento migliore e l'impatto della misura proposta sarebbe, secondo le stime del Governo, ancora più rilevante per il 2014, dove in assenza d'intervento si prevede un +0,6 per cento, che si trasforma in un +1,3 per cento grazie alle misure di sblocco dei pagamenti arretrati. Il Governo ha affermato che, se il programma straordinario dovesse mostrare efficacia, si potranno, e a giudizio di molti si dovranno, in futuro mettere in cantiere ulteriori tranches di pagamento dei debiti pregressi, considerato che con questo intervento si copre circa il 50 per cento degli stessi. La Relazione non riporta le variabili macroeconomiche e finanziarie necessarie al calcolo dei saldi strutturali, che risultano rilevanti ai fini della verifica del rispetto dell'obiettivo di medio termine, e cioè dell'equilibrio di bilancio al netto del ciclo e delle una tantum. In audizione, tuttavia, il Ministro dell'economia ha ribadito che il programma straordinario di pagamento dei debiti commerciali della pubblica amministrazione ha natura una tantum ed è perciò escluso dal computo di tali saldi, i quali comunque peggiorano meno di quelli nominali poiché influenzati dal peggioramento ciclico. È del tutto ovvio che un'operazione di pagamento di debiti pregressi delle pubbliche amministrazioni di dimensione pari a 40 miliardi di euro nel biennio 2013-2014 avrà un impatto rilevante sul quadro di finanza pubblica, che già registra un peggioramento, in particolare, dei valori di indebitamento netto per l'anno in corso rispetto alle stime formulate nella Nota di aggiornamento del 2012. La nuova stima dell'indebitamento netto, in assenza dell'intervento di pagamento dei debiti pregressi, peggiora al 2,4 per cento nel 2013. Tale situazione è determinata da una forte riduzione delle entrate fiscali, parzialmente compensata da minori spese per interessi e da minori spese al netto di interessi. A fronte di tali dati, con un valore tendenziale dell'indebitamento netto per il 2013 pari al 2,4 per cento del PIL, il valore programmatico dell'indebitamento netto, inclusivo dell'intervento di pagamento dei debiti pregressi, si dovrebbe attestare al 2,9 per cento, al di sotto del limite imposto dalla normativa europea. In ragione della delicatezza dell'argomento e del pericolo di sforamento del predetto limite, è stato chiesto al Governo di chiarire meglio, in sede di redazione dell'imminente Documento di economia e finanza, gli andamenti delle entrate e delle spese, gli effettivi dati 2012 per le diverse tipologie di imposta e le valutazioni in termini di effetti di trascinamento. Su tali aspetti, il Governo ha fornito le necessarie rassicurazioni, chiarendo fra le altre cose che le minori spese per interessi nel 2013, valutate in circa 5,3 miliardi, derivano dalla riduzione prevedibile in base all'attuale curva forward dei tassi di interesse sui titoli pubblici italiani al confronto con quella della scorsa estate e dall'aumento, già preso in considerazione, connesso all'emissione di nuovo debito per il finanziamento del programma straordinario di pagamenti. La Relazione evidenzia quindi come vi sia la necessità di affiancare all'opera di consolidamento dei conti pubblici specifiche azioni di sostegno, capaci di fronteggiare l'accentuata debolezza della domanda interna, stimolandone la ripresa già nella seconda parte dell'anno in corso. Lo strumento idoneo a favorire un'immediata immissione di liquidità nel sistema economico viene individuato nello sblocco dei pagamenti dei debiti della pubblica amministrazione verso i propri fornitori, manifestando l'intenzione di procedere in questa direzione attraverso un provvedimento d'urgenza. Sotto un altro profilo, l'impatto positivo del provvedimento potrebbe venire anche dal rafforzamento e dall'implementazione delle misure straordinarie intraprese nel corso del 2012, aventi le medesime finalità dì quelle in oggetto, ed in particolare quelle previste dall'articolo 35 del decreto-legge n. 1 del 2012, al fine di accelerare il pagamento dei debiti di fornitura della pubblica amministrazione. Il circuito delle certificazioni predisposto non dovrà essere interrotto, e ciò non solo in ragione della certezza dei pagamenti dei debiti pregressi che verranno messi in pagamento nei prossimi due anni, ma anche in funzione degli altri pagamenti dei pregressi che rimarranno fuori dalle misure adottate e degli eventuali nuovi debiti che potrebbero accumularsi in futuro. In tal senso, da subito, nel decreto che dovrà essere emanato, si dovranno affrontare i nodi problematici che hanno finora impedito alla piattaforma elettronica di funzionare, tanto da consentire la certificazione di soli 3 milioni di euro di debiti pregressi. La problematica dei ritardati pagamenti delle pubbliche amministrazioni, oltre che dal lato dello smobilizzo dei debiti pregressi, è stata affrontata negli scorsi mesi anche prevedendo nuove modalità di comportamento delle pubbliche amministrazioni attraverso il recepimento, con il decreto legislativo 9 novembre 2012, n. 192, della direttiva dell'Unione europea n. 7 del 16 febbraio 2011. A pochi mesi dall'entrata in vigore del predetto decreto, emergono evidenti e profonde problematiche che, anche in questo caso, necessitano di una rapida soluzione proprio in funzione del rafforzamento dell'efficacia complessiva dell'azione intrapresa dal Governo su tale tema. Nello specifico del documento in esame, le misure per l'accelerazione dei pagamenti variano a seconda della tipologia degli enti. All'intervento proposto sono interessate le amministrazioni centrali, gli enti territoriali e quelli del Servizio sanitario nazionale, per importi previsti pari ad una quota superiore al 40 per cento del totale dei debiti commerciali delle pubbliche amministrazioni, stimati dalla Banca d'Italia in 91 miliardi, di cui 11 ceduti pro soluto a intermediari finanziari. Nel corso dei lavori il Governo ha chiarito che il riparto del programma straordinario prevede circa 19 miliardi a vantaggio degli enti territoriali, 14 miliardi per la sanità, 7 miliardi per lo Stato. Per i debiti delle Regioni e degli enti locali si prospetta un allentamento dei vincoli del Patto di stabilità interno, che consentirà l'utilizzo degli avanzi di amministrazione; l'esclusione dal Patto delle Regioni dei pagamenti effettuati in favore degli enti locali sui residui passivi a cui corrispondono residui attivi nei bilanci degli enti locali; l'istituzione di fondi rotativi per assicurare la liquidità degli enti territoriali, con obbligo di restituzione in un determinato arco temporale. Per i debiti del comparto sanitario è prevista la concessione di un'anticipazione di cassa finalizzata al pagamento dei debiti relativi ad operazioni già conteggiate negli esercizi finanziari precedenti ai fini del calcolo dell'indebitamento netto, da restituire secondo un piano di rientro. Infine, attraverso le giacenze di tesoreria dovrebbe provvedersi ai rimborsi fiscali pregressi a carico dello Stato. La Relazione evidenzia come occorra tenere conto che una parte dei pagamenti confluirà nel settore creditizio, attesa l'avvenuta cessione agli intermediari finanziari, da parte delle imprese, di una quota dei propri crediti commerciali. A tale riguardo si osserva come ciò riduca l'immissione di liquidità nel sistema economico, ma favorisca comunque in via indiretta l'economia, poiché l'accelerazione dei pagamenti dovrebbe determinare una attenuazione delle tensioni sull'offerta di credito e una riduzione dei tassi di interesse per la clientela. La Commissione, attraverso gli interventi di tutti i Gruppi politici, ha manifestato un forte indirizzo al Governo affinché, in sede di attuazione per decreto, siano individuate le forme convenzionali e di monitoraggio in grado di garantire che l'afflusso di nuova liquidità sia interamente destinato al sostegno dell'economia reale e delle imprese. Per quanto riguarda i riflessi sul conto economico delle amministrazioni pubbliche, le misure in questione comporterebbero maggiori pagamenti in conto capitale per circa 7,8 miliardi, determinando un peggioramento dell'indebitamento netto di 0,5 punti di PIL nel solo 2013. Il ridotto effetto atteso sul saldo di indebitamento netto evidenzia che la quota maggioritaria dell'intervento riguarderà l'accelerazione dei pagamenti a fronte di residui passivi di parte corrente, che hanno effetto solo su fabbisogno e debito. Sempre al fine di poter valutare compiutamente l'impatto del provvedimento, è stato chiesto al Governo, in sede di decreto di attuazione, di fornire chiarimenti in merito all'entità dello stock di residui passivi esistenti e alla sua composizione tra parte corrente e in conto capitale. Una piccola quota del margine di peggioramento dell'indebitamento netto del 2013, pari a circa 800 milioni, è destinata al finanziamento di nuovi investimenti produttivi che, in base alle decisioni dell'Unione europea, potranno essere scomputati dai parametri rilevanti per l'equilibrio strutturale dei bilanci. È passato, insomma, il principio di una golden rule, seppure vada ancora chiarito a quali classi di investimenti potrà essere applicato. In linea generale, dovrebbero essere coinvolti innanzitutto i cofinanziamenti nazionali dei fondi strutturali. La discussione, inoltre, ha chiarito che è interesse del Paese ottenere, nel confronto con le istituzioni europee, una interpretazione di questa regola che comprenda non soltanto i grandi progetti infrastrutturali, ma l'insieme delle misure di investimento che possono esercitare un impatto a breve positivo sulla crescita e sulla riduzione della disoccupazione, in particolare di quella femminile e giovanile. La materia presenta profili comunitari assai delicati e complessi tenuto conto, in particolare, che per l'Italia, nel maggio del 2013, dovrebbe concludersi positivamente - occorrerà impegnarsi perché questo risultato venga confermato - la procedura per disavanzo eccessivo. Le indicazioni provenienti dall'ultimo Consiglio europeo del 14 e 15 marzo 2013, pur contenendo l'invito agli Stati membri a intervenire contestualmente sul versante delle entrate e delle spese, adottando misure mirate a breve termine per promuovere la crescita e sostenere la creazione di posti di lavoro, non forniscono specifiche indicazioni riguardo al provvedimento in esame e, allo stato, rappresentano solo un segnale nella direzione di una maggiore flessibilità nell'applicazione delle regole vigenti che dovrebbe avere concrete ricadute soprattutto in materia di investimenti. Lo scorso 18 marzo, i Commissari dell'Unione europea agli affari economici e monetari e all'industria hanno diramato una nota congiunta nella quale, fra le altre cose, veniva manifestata la disponibilità della Commissione a cooperare con le autorità italiane per aiutare l'attuazione tecnica del piano di liquidazione del debito commerciale pregresso. La nota, pur rappresentando un'apertura verso le esigenze del nostro Paese, non ha chiarito se la liquidazione dei debiti commerciali possa effettivamente rientrare tra i fattori significativi e, soprattutto, quali concrete implicazioni ciò avrebbe nella valutazione delle istituzioni europee in merito all'impatto della misura sui nostri conti pubblici. Nell'informativa resa al Senato il 25 marzo scorso sul vertice europeo, il Presidente del Consiglio ha precisato che l'Italia deve rispettare la soglia del 3 per cento nel 2013, mantenendo a questo fine un adeguato margine di sicurezza. In caso contrario - com'è noto - il nostro Paese non uscirebbe dalla procedura di deficit eccessivo e perderebbe quindi ogni possibile vantaggio. Sembra evidente che il parziale cambiamento di linea delle sedi comunitarie sulle prescrizioni in merito alla finanza pubblica italiana e la nuova flessibilità accordata per i pagamenti pubblici e per la «mini» golden rule necessitano di un ulteriore forte passo in avanti. Se da un lato sembra assolutamente necessario che il Paese mantenga la ritrovata credibilità in materia di stabilità finanziaria e sia vigile sull'andamento dei conti pubblici, dall'altro occorre continuare un confronto serrato con le istituzioni europee finalizzato a rendere il più possibile efficaci ed ampi i margini di flessibilità, anche con riferimento a ulteriori interventi di sostegno all'economia e all'occupazione, in particolare giovanile, senza incorrere in infrazioni alle regole. Azione questa che rischia di diventare debole e poco credibile se non supportata da una ritrovata coesione nazionale e dal lavoro quotidiano di una compagine governativa autorevole di fronte all'Europa e capace di generare fiducia nel nostro Paese. In conclusione, nel raccomandare al Senato l'approvazione della Relazione in esame, è importante sottolineare che si tratta di un atto che apre la strada ad un importante provvedimento di stimolo all'economia e all'occupazione, i cui aspetti specifici e di merito potranno essere esaminati in sede di esame dello stesso, anche alla luce degli indirizzi predisposti nella risoluzione parlamentare che ci accingiamo ad approvare. Al tempo stesso, non va dimenticato che all'origine dell'apertura europea verso questi nuovi margini di flessibilità resta una forte e motivata preoccupazione per il prolungamento della recessione economica nel nostro Paese. Nessuno può avanzare l'idea che il programma straordinario di pagamento dei crediti commerciali della pubblica amministrazione sia, al riguardo, risolutivo. Si tratta solo di un primo, seppure importante, passo, al quale se ne devono aggiungere altri. Questa preoccupazione deve essere al centro dell'impegno politico, programmatico e normativo di questo Parlamento e richiede che il Paese, adeguatamente rappresentato da un Governo autorevole, possa, con nuovo vigore e rinnovata speranza, riprendere una strada di crescita sostenibile.
2013-04-03	PD	AstorreBruno	Circa il trasporto pubblico locale, per chiunque abbia dimestichezza con la grande area metropolitana di Roma, sicuramente per Roma uno dei problemi più gravi e più importanti riguarda il traffico. Quindi, risorse, strumenti, interventi, soluzioni dei problemi in questo settore e in questa direzione devono essere assolutamente incoraggiati e sostenuti. Credo sia uno dei massimi problemi che affliggono Roma e il suo hinterland. L'altro aspetto che viene sollecitato e rimarcato nella proposta di risoluzione, come diceva la collega Cirinnà, concerne la Città metropolitana. Prendo spunto da questo provvedimento per ricordare a tutti che il 2014 dovrebbe essere l'anno di avvio della Città metropolitana. Parliamo di un'area vasta: Roma - secondo l'ultimo censimento - ha 2 milioni e 600.000 abitanti; la sua Provincia ha 1.400.000 abitanti. Quindi parliamo di un'area vasta di 4 milioni di abitanti, che ha bisogno di un governo per le problematiche di area vasta, dalla sanità ai trasporti, alle infrastrutture. Pensiamo al porto di Roma che si trova a Civitavecchia, agli aeroporti a Fiumicino e Ciampino. Credo che una sinergia, e quindi un governo dei processi di area vasta sia indispensabile, anche e soprattutto alla luce della ormai indifferibile soppressione delle Province. È indispensabile avere un governo di area vasta che salvaguardi la specificità di Roma, capitale dell'Italia e capitale mondiale della cristianità: lo abbiamo visto in questi ultimi tempi con l'elezione di Papa Francesco. È sicuramente una delle realtà più importanti del mondo ma la realtà di Roma e del suo hinterland, che consta di 4 milioni di abitanti, ha bisogno di un governo. Allora, l'impegno rivolto al Governo e anche naturalmente ai colleghi parlamentari è di poter procedere in maniera spedita, vera e concreta, senza ulteriori rinvii. Parliamo della Città metropolitana dalla riforma delle autonomie locali, la legge n. 142 del 1990; ne parliamo ma non l'abbiamo mai realizzata. Abbiamo anche previsto le Città metropolitane nella Costituzione, e penso sia opportuno andare speditamente su questa via.
2013-04-03	M5S	TavernaPaola	Signor Presidente, colleghi, l'Assemblea è chiamata in questa sede ad esprimersi esclusivamente sulla proposta della Commissione speciale di non riconoscere la sussistenza dei presupposti straordinari di necessità e di urgenza limitatamente all'articolo 2, comma 1, del decreto-legge n. 24 del 2013 recante disposizioni urgenti in materia sanitaria. Il comma 1 dell'articolo 2 del decreto-legge in esame demanda infatti ad un regolamento del Ministro della salute la definizione di una nuova disciplina, di rango secondario, in materia di medicinali per terapie avanzate preparati su base non ripetitiva, come definiti dal decreto legislativo n. 219 del 2006. Il regolamento potrebbe altresì delimitare i trattamenti praticabili per ogni farmaco. Appare dunque evidente come il comma in esame non sia assistito dagli essenziali requisiti costituzionali di necessità e di urgenza stante la non immediata applicabilità della disposizione in oggetto che necessita appunto di fonte secondaria, dipendente e successiva ai fini dell'applicazione normativa di detta disposizione. Occorre ribadire inoltre che alle motivazioni palesi di carattere costituzionale si aggiungono quelle di ordine politico e normativo che hanno però riflesso anche su presupposti costituzionali. Nel nostro programma affermiamo che l'Italia è uno dei pochi Paesi con un sistema sanitario pubblico ad accesso universale. Due fatti però stanno minando alle basi l'universalità e l'omogeneità del Servizio sanitario nazionale: le differenze territoriali e la sottrazione di risorse e talenti al pubblico. Si tende ormai a far prevalere gli obiettivi economici rispetto a quelli di salute e di qualità dei servizi. Noi crediamo che si debba garantire l'accesso ai servizi del Servizio sanitario nazionale in maniera gratuita e universale; che debba essere promossa la ricerca scientifica, a cominciare da quella sulle malattie rare, e l'uso corretto dei medicinali; che le politiche a livello nazionale debbano puntare sulla misurazione della qualità degli interventi con dati che devono essere di dominio pubblico e che il nostro Paese debba allinearsi rapidamente agli altri Stati europei seguendo le indicazioni che l'Organizzazione mondiale della sanità ha stabilito per l'applicazione della terapia del dolore. Il decreto in esame è mal scritto. Nato da esigenze legittime, esso trova la sua radice fondamentalmente nell'incapacità dello Stato e delle Regioni di assicurare l'accesso universale non discriminatorio a cure efficaci, pubblicamente controllate e controllabili e scientificamente validate anche per le malattie rare, nel rispetto del principio della libertà di scelta. La vaghezza dei principi e criteri direttivi del comma 1 dell'articolo 2 configura quasi una delega in bianco, una delega che da un lato sembra confliggere con la deroga contenuta nei successivi commi 2, 3 e 4 (il che costituirebbe anche una irragionevolezza sotto il profilo della parità di trattamento dei cittadini ai sensi degli articoli 3 e 32 della Costituzione) e che dall'altro non è assistita da quegli elementi di certezza e puntualità normativa che potrebbero evitare pericolose situazioni di abuso nelle strutture pubbliche. Occorre invece un bilanciamento tra le diverse esigenze, assicurando a tutti i cittadini l'accesso a protocolli terapeutici già sperimentati e sperimentabili presso le strutture pubbliche. La mancata precisazione degli effetti delle procedure regolamentari contenute nel comma 1 dell'articolo 2 fa sì che sul suo contenuto non si possa ravvisare al momento la sussistenza dei presupposti straordinari di necessità e di urgenza, potendosi configurare una normativa derogatoria in materia di produzione e d'impiego. È quindi necessaria una soluzione normativa decisa direttamente dal Parlamento. Non è dignitoso da parte delle Assemblee rappresentative, e segnatamente da parte del Senato, demandare al Ministro della salute, e per di più con regolamento, ovvero con fonte normativa di rango secondario, peraltro di Governo dimissionario, la struttura integrale di una nuova disciplina concernente la regolamentazione di medicinali di terapia genica, quelli di terapia cellulare somatica, nonché i prodotti di ingegneria tissutale. Queste delicatissime materie, di enorme impatto morale, etico e sociale, vanno affrontate unicamente nelle sedi istituzionali proprie, in Parlamento e con fonti normative adeguate: la legge. Ed è per questo che il Gruppo parlamentare Movimento 5 Stelle ritiene qui ed ora di voler eliminare dal decreto‑legge una disposizione incostituzionale, mantenendo però vigenti i commi 2, 3 e 4 dell'articolo 2 che consentono in via del tutto eccezionale la somministrazione a pazienti affetti da gravissime malattie di medicinali a base di cellule staminali prodotte con metodo Stamina presso l'Ospedale civile di Brescia. Il Gruppo parlamentare Movimento 5 Stelle, inoltre, si fa carico sin da ora in sede di esame del decreto-legge di affrontare il complesso della normativa relativa all'impiego di cellule staminali attraverso concrete proposte emendative che possano evitare i rischi insiti nell'articolo 2, comma 1. Non può infatti escludersi che il Ministro della salute potrebbe adottare, per l'impiego e l'utilizzo delle cellule staminali, criteri più severi rispetto al trattamento in deroga autorizzato nell'ospedale bresciano: questo perché il Ministro dovrà necessariamente attenersi alla normativa europea che comprende una procedura autorizzatoria dettata dall'AIFA che, anche nel caso di specie, non avrebbe consentito l'impiego farmacologico suddetto in deroga alla normativa comunitaria. Signor Presidente, colleghi, il contenuto del presente decreto-legge e la necessità di un esame accurato del suo merito richiedono urgentemente la convocazione della Commissione sanità e di tutte le altre Commissioni permanenti.
2013-04-10	LN	ComaroliSilvanaAndreina	È mai possibile che un cittadino affetto da grave patologia sia costretto a rivolgersi ad un giudice per vedersi garantito il suo sacrosanto diritto alla salute? Oltre alla disgrazia di essere malati, si deve sostenere anche il costo di un processo per avere qualche speranza di guarire? Dobbiamo ragionare, e quindi legiferare, nel rispetto di un principio etico basilare, largamente seguito in sanità, secondo cui un trattamento sanitario avviato che non abbia provocato gravi effetti collaterali non deve essere interrotto e non deve essere vietato a coloro che lo vogliono intraprendere. Nella sentenza della Corte costituzionale n. 218 del 1994 il diritto alla salute è inteso non solo come diritto all'integrità fisica, ma - più in generale - come stato di benessere psicofisico.
2013-04-10	LN	StefaniErika	Quanto al primo punto, si tratta della disciplina sul completamento del processo di superamento degli ospedali psichiatrici giudiziari. Pur ritenendo indispensabile questo intervento, anche alla luce delle richieste - lo ricordo - che sono state fatte pervenire al Governo direttamente dalle Regioni, è però importante sottolineare che anche in questo caso siamo di fronte alla conferma che le modalità perseguite dal Governo Monti nel continuo utilizzo della normativa di urgenza e del ricorso alla fiducia si siano dimostrate sotto ogni profilo completamente fallimentari. Riteniamo infatti assurdo - lo dico solo in due parole - che nel prevedere il superamento degli ospedali psichiatrici giudiziari non siano state neanche coinvolte in modo diretto, efficace ed immediato le Regioni, che del resto hanno competenza esclusiva in materia di organizzazione della sanità.
2013-04-10	M5S	FucksiaSerenella	Signor Presidente, purtroppo la discussione di questi temi così delicati, così particolari è stata penalizzata dal fatto che non abbiamo avuto modo di confrontarci nella sede più idonea e opportuna, quella della Commissione sanità.
2013-04-10	PD	DirindinNerina	Il ritardo che stiamo ora osservando riguardo al superamento degli ospedali psichiatrici giudiziari è dovuto purtroppo ad una diffusa serie di inadempienze che possiamo considerare imbarazzanti rispetto alla drammaticità della situazione, perché dal 2008 queste inadempienze da parte del Governo, delle Regioni, delle aziende sanitarie e anche dei dipartimenti di salute mentale sono state per di più aggravate dai tagli che sono stati operati al welfare, in particolare alle politiche sanitarie ed alle politiche sociali. Il problema però è l'abbandono di questi malati. Vorrei dire qualche parola perché questi malati sono abbandonati, com'è stato detto, in luoghi indegni e comunque, per loro natura, antiterapeutici. Sono malati che in qualche modo costituiscono per tutti noi motivo di grande preoccupazione. Questa situazione è un po' lo specchio di come funzionano i servizi di salute mentale, che soffrono grandi difficoltà e grandi restrizioni sul personale e che soprattutto fino ad oggi non hanno saputo rivendicare maggiore attenzione da parte di coloro che allocano i budget della sanità all'interno delle Regioni e dei servizi sanitari. Il provvedimento che ci accingiamo a varare, oltre a imporre alle Regioni la predisposizione con tempi certi e metodologie ben precise della progressiva dimissione di questi pazienti, chiede, proprio per la drammaticità della situazione, che il Ministero riferisca al Parlamento periodicamente in merito alla dimissione di questi pazienti ed eventualmente prevede anche la istituzione di un commissario unico, affinché non si debbano ripetere nel tempo situazioni così gravemente non rispettose, non soltanto delle norme, ma anche della dignità delle persone che sono seguite all'interno delle istituzioni. L'articolo 2 è un articolo che ha richiesto molto lavoro perché riguarda temi estremamente delicati sotto il profilo umano, oltre che una materia molto complessa sotto tutti i profili, sia quello giuridico, che quello clinico. Prima di commentare le soluzioni alle quali unanimemente la Commissione è arrivata, vorrei ricordare che abbiamo lavorato cercando di accogliere le richieste di attenzione da parte delle persone che sono coinvolte nei trattamenti con le staminali. Vorrei esprimere non solo a titolo personale vicinanza alle famiglie dei bambini gravemente ammalati ed alle persone affette da patologie che oggi purtroppo non sono guaribili. Comprendiamo l'enorme carico emotivo e di cura che richiede assistere un proprio caro per cui ad oggi non esistono cure o terapie di provata efficacia e ci rendiamo conto che spesso purtroppo queste famiglie sono poco sostenute dalle strutture anche pubbliche in seguito ad una diagnosi drammatica e questo rende più acuta la solitudine e la ricerca di ogni mezzo curativo delle stesse da parte delle stesse, anche con soluzioni terapeutiche che non sempre sono così chiaramente provate nella loro efficacia. Siamo consapevoli che per queste famiglie è necessario rendere disponibili al più presto trattamenti innovativi e non dobbiamo assolutamente decelerare la progressione della ricerca. Siamo altrettanto convinti che tutti i cittadini abbiano diritto a ricevere informazioni adeguate rispetto alla sicurezza ed all'efficacia delle terapie cui vengono sottoposti. Siamo anche consapevoli che la tutela della salute richiede rigore e validazione scientifica, nel rispetto in primo luogo dei pazienti ai quali il sistema sanitario deve garantire terapie coerenti con le norme sulla sicurezza dei trattamenti e sui loro benefìci. Per questo abbiamo lavorato in due direzioni sostanziali: la prima riguarda la garanzia della prosecuzione delle terapie già iniziate, la seconda l'avvio di una sperimentazione. Riguardo al primo aspetto, la soluzione che è stata proposta è quella appunto di garantire la prosecuzione delle terapie già iniziate anteriormente alla data di entrata in vigore del decreto-legge, ma non in condizioni di difformità rispetto alle disposizioni vigenti, bensì in condizioni di idoneità per quanto riguarda i laboratori e per quanto riguarda le procedure che sono adottate in conformità con le norme in vigore. In particolare, abbiamo indicato che i trattamenti e i laboratori devono essere coerenti con le norme previste dal decreto legislativo n. 191 del 2007, adottato in attuazione della direttiva n. 23 del 2004, che riguarda la qualità e la sicurezza di tessuti e cellule umane. Questo decreto legislativo prevede requisiti di idoneità lievemente meno rigidi rispetto a quelli previsti per la preparazione di prodotti farmaceutici su larga scala a livello industriale. Abbiamo anche previsto che, qualora non siano rispettate queste idoneità, i laboratori e le procedure possano essere resi idonei entro 60 giorni. Il secondo provvedimento importante su cui abbiamo lavorato è teso a garantire la sperimentazione, in un quadro di norme certe a tutela dei pazienti. I pazienti possono ulteriormente accedere al trattamento terapeutico entro diciotto mesi dalla data di entrata in vigore della legge di conversione del presente decreto‑legge, con alcune specifiche ben precise. In primo luogo, a quelli affetti da malattie rare il novero dei pazienti che possono accedere al trattamento viene circoscritto. Tale specifica comprende quei pazienti bambini che sono stati oggetto di grande attenzione da parte di tutti, della comunità scientifica, del mondo politico e dei media. Le terapie avanzate a base di cellule staminali mesenchimali sono i trattamenti cui noi facciamo riferimento, ad eccezione dei medicinali con terapia genica e dei prodotti per ingegneria tissutale. Vorrei quindi soltanto ribadire che il testo nulla ha a che vedere con le cellule embrionali, semmai fosse necessaria questa precisazione. Anche in questo caso si prevede che la sperimentazione debba essere fatta nel rispetto delle norme previste nel decreto legislativo n. 191 di cui abbiamo appena detto con riguardo al caso precedente, e di quanto previsto nell'accordo Stato‑Regioni in materia di requisiti delle strutture che effettuano trapianti di organi e di tessuti e degli standard minimi di attività, di cui all'articolo 16 della legge n. 91 del 1999, quella sui trapianti. L'obiettivo è che la sperimentazione sia fatta in un contesto rigoroso sotto il profilo scientifico. Al termine della sperimentazione avremo la possibilità, come Commissioni parlamentari competenti in materia e come Conferenza delle Regioni e delle Province autonome, di conoscere l'esito e, a partire da questo, ovviamente, sarà deciso qual è il trattamento che potrà essere eventualmente erogato all'interno del Servizio sanitario nazionale. Questo è quanto abbiamo ritenuto necessario a tutela della sicurezza e della qualità dei trattamenti, nell'interesse, in primo luogo, dei pazienti che il Servizio sanitario nazionale ha in carico.
2013-04-10	PD	GhediniRita	Signor Presidente, onorevoli colleghi, oggi, nel dichiarare il voto favorevole del Gruppo del Partito Democratico a questo provvedimento che abbiamo discusso, avrei voluto limitarmi a dare conto delle ragioni che, dopo un lavoro complesso ed intenso svoltosi in Commissione e in Aula, ci portano a questa decisione. Purtroppo però oggi tutto è reso più difficile dalla notizia della morte per intossicazione di un ragazzo di 31 anni detenuto da più di due anni nell'ospedale psichiatrico giudiziario di Castiglione delle Stiviere. Questo fatto tragico - certo non il primo - ci fa assumere con maggior peso la responsabilità di rinviare di un anno l'attuazione definitiva del provvedimento di chiusura degli ospedali psichiatrici giudiziari. Diventa per noi un pegno - lo diventa per le istituzioni - garantire, al di fuori di ogni retorica, la messa in atto di interventi concreti che garantiscano il superamento definitivo di una delle grandi vergogne del nostro Paese, il residuo peggiore della cultura dell'istituzione totale dedicata alla segregazione della diversità e della sofferenza psichica, caratterizzata da sempre da un'insopportabile condizione di degrado e di violenza associata alla privazione della libertà. Se vogliamo che questa battuta d'arresto non diventi lo stigma della resistenza delle istituzioni tutte ad assumere pienamente il profilo della cura e dell'integrazione come atto fondamentale e fondativo delle comunità civili, dobbiamo garantire che questo anno non trascorra invano, ma sia pienamente dedicato a preparare e praticare l'accoglienza di coloro che abbiamo escluso, considerando questa una condizione fondamentale per la nostra umanità. Il Ministro ha detto che abbiamo compiuto una scelta irreversibile. Ne sono felice. Ebbene, attuarla è oggi il nostro compito e, per farlo, non occorre solo garantire il potere sostitutivo, il potere commissariale che il decreto prevede, ma occorre anche operare scelte, garantire risorse formate, lavorare all'integrazione degli operatori giudiziari e sanitari, sostenere le famiglie e le comunità che dovranno accogliere le persone dimesse dagli ospedali psichiatrici giudiziari. Tutto questo non succede da sé. Occorre che l'azione di programmazione avviata non tolleri più ritardi o eccezioni e sia puntualmente rendicontata nei suoi esiti in itinere, oltre che finali, al Parlamento. Dobbiamo vigilare, quindi, per evitare di arrivare all'estrema ratio della misura commissariale. Sull'articolo 2 del decreto l'Aula del Senato torna oggi per la seconda volta, dopo il voto sulla pregiudiziale di costituzionalità, discussa e votata sul primo comma dell'articolo 2. La discussione svolta in quella sede ha già ben restituito sia la complessità del provvedimento sia - credo - la complessità della fase politica in cui ci troviamo a discuterlo e ad approvarlo. Il Governo, ormai da troppo tempo titolare del potere esecutivo con i soli poteri di ordinaria amministrazione, si è trovato ad affrontare due emergenze sociali di grande rilievo. Fra queste, l'emergenza dell'accesso ad un metodo terapeutico non sperimentato, che ha però acceso in moltissime persone e famiglie la speranza di trovare soluzioni a gravi patologie ancora senza cura. Sul problema o - se volete - sulla frontiera, così come molti di noi l'hanno definita, delle terapie innovative per le malattie degenerative rare e prive di valide soluzioni terapeutiche, il lavoro della Commissione speciale è stato molto intenso, a tratti duro e infine - credo - proficuo. La discussione si è svolta all'interno di molti limiti, certamente limiti temporali, data l'incombente esigenza di dare spazio ad altri passaggi cruciali di questo avvio di legislatura; certamente limiti di competenza della Commissione speciale, la quale però si è avvalsa del contributo attivo di molti senatori e senatrici - come è emerso nel dibattito di oggi - competenti per le materie trattate. Desidero in questa sede ringraziare tutti i colleghi che faranno parte domani della Commissione sanità per il contributo indispensabile che ci hanno dato. Ci siamo mossi certamente anche all'interno dei limiti politici di questa fase e abbiamo cercato di superarli sforzandoci di esercitare appieno la funzione del Parlamento, attribuendo cioè alla costruzione della dialettica tra le posizioni una connotazione produttiva e speriamo feconda. La produzione delle soluzioni condivise unanimemente, che oggi abbiamo approvato votando gli emendamenti della Commissione, è il frutto di una disposizione non ideologica, orientata a trovare nel merito le soluzioni possibili in una condizione - come detto - di emergenza nella quale avrebbero potuto risultare contrapposti l'esercizio del diritto alla salute e alla cura (quanto mai affermato e preteso quando si tratta del diritto alla salute dei bambini), l'accoglienza delle legittime speranze di guarigione e la responsabilità, che è delle istituzioni e dello Stato, di assicurare sicurezza delle cure, qualità, validità scientifica e appropriatezza dei percorsi terapeutici, in modo che essi siano garantiti dalle norme e nella norma, e non dall'eccezionalità del ricorso all'autorità giudiziaria. Il miglioramento delle condizioni di sicurezza procedurale e normativa degli interventi cosiddetti in deroga e l'avvio di una fase di sperimentazione, diversamente regolata rispetto ai riferimenti vigenti, costituiscono la soluzione a cui siamo pervenuti. Ciò che votiamo oggi è un prodotto forse non perfetto dal punto di vista normativo e della disciplina complessiva della sperimentazione in materia di terapie innovative, ma testimonia la volontà del Parlamento di non rinunciare alla sua funzione, di non delegarla né alla magistratura, né esclusivamente all'Esecutivo, confrontandosi invece con esso in una dialettica comunque indispensabile. Occorrerà, certo, affrontare i temi cui ci siamo approcciati nell'ambito di una disciplina più organica, che credo e spero vedrà impegnato questo stesso Parlamento, fuori dall'emergenza, in relazione con i cittadini, con le rappresentanze dei malati, con la comunità scientifica, con le istituzioni sanitarie nazionali e con quelle europee, come è stato richiamato anche dagli interventi di altri colleghi. Oggi abbiamo cercato soprattutto di dare una risposta, che vorremmo fosse insieme attenta e responsabile, alle persone che si aspettano da noi ascolto, tempestività e responsabilità, senza concessioni all'irrazionalità e al populismo, nel tentativo di garantire i principi dell'universalismo e della sicurezza che sono incardinati nella nostra Costituzione. Per farlo abbiamo assunto su di noi dei rischi. Abbiamo operato verso una soluzione che superasse un'impostazione iniziale che non ci convinceva. Abbiamo trovato e assunto con coraggio il rischio del cambiamento, per cercare di fare il bene delle persone e anche il bene della politica.
2013-04-24	PD	CassonFelice	Signor Presidente, ho chiesto di intervenire oggi perché questa è l'ultima seduta utile prima del 28 aprile che è la Giornata mondiale delle vittime dell'amianto. Tale Giornata è stata istituita per ricordare gli effetti nefasti che in tutto il mondo provoca l'amianto, che ormai conta milioni di vittime a causa dell'utilizzo sconsiderato che se ne è fatto da oltre un secolo. Si tratta di una vera e propria strage a danno di una moltitudine di lavoratori che sono stati considerati come merce. Ricordo, in sintesi, i dati stilati dall'Organizzazione internazionale del lavoro da cui risulta che ammontano a circa 120.000 i decessi all'anno, di cui 3.000-4.000 in Italia. Tra l'altro, poiché si tratta di patologie che presentano tempi di latenza molto lunghi, il picco è previsto per il 2020-2025. Di recente è stato presentato dal Ministro della sanità dell'attuale Governo un Piano nazionale amianto sul quale si era impegnato fin dalla Conferenza governativa nazionale sull'amianto del novembre del 2012 tenutasi a Venezia. Anche tale Piano nazionale, che presenta sicuramente degli aspetti positivi, manca però di qualsiasi indicazione di carattere economico-finanziario, da una parte per tutelare le vittime dell'amianto, dall'altra per intervenire sull'inquinamento da amianto, sullo smaltimento dei rifiuti d'amianto e sulla sorveglianza sanitaria. Voglio ricordare in quest'Aula le vittime dell'amianto, ma anche che nella passata legislatura questo ramo del Parlamento ha approvato all'unanimità delle risoluzioni che impegnavano il Governo sui tre punti essenziali che ho ricordato e riportato nel disegno di legge Atto Senato n. 8, presentato in questa legislatura e sottoscritto da oltre 30 senatori afferenti non soltanto al Partito Democratico. Si chiede di tutelare tutte le vittime dell'amianto (i lavoratori, ma anche coloro che ne sono vittima per ragioni ambientali e familiari), di intervenire per il censimento e lo smaltimento dei rifiuti d'amianto e per la sorveglianza sanitaria. Colgo inoltre l'occasione per ricordare che abbiamo presentato una proposta che mira all'istituzione di una Commissione di inchiesta sul fenomeno delle morti e degli infortuni sul lavoro. Invito pertanto tutti i senatori, i colleghi di tutti i Gruppi, a sottoscrivere e a partecipare a queste iniziative che credo siano di giustizia ed equità sociale.
2013-05-06	M5S	DePietroCristina	Negli ultimi anni l'Italia ha attuato una politica di diminuzione del livello di partecipazione finanziaria alla cooperazione. Il Movimento 5 Stelle auspica, anche al fine di rilanciare il profilo internazionale del Paese e la nostra presenza in aree strategiche, che siano adottate azioni per un riallineamento graduale dell'Italia agli standard internazionali di finanziamento previsti per la cooperazione allo sviluppo, focalizzando meglio i Paesi e le Regioni di intervento in cui la partecipazione dell'Italia con le realtà locali è più apprezzata, incominciando nel contempo a lavorare affinché si possano migliorare le metodologie di intervento e i risultati. Inoltre, data la necessità di risparmio delle scarse risorse dello Stato e di una gestione improntata a principi di efficienza, si ravvisa l'opportunità di ridurre il peso dei costi fissi di gestione del Ministero degli affari esteri mediante un'attenta analisi e rivalutazione delle spese, al fine di recuperare risorse da destinare all'attuazione delle varie politiche, e in particolare alla cooperazione allo sviluppo. Merita una considerazione particolare la cabina di regia dell'Agenzia per il commercio estero. Al fine di garantire un'azione efficace nel quadro della sua integrazione delle rappresentanze diplomatiche e degli uffici all'estero, occorre chiarirne la composizione, il processo decisionale, il raccordo amministrativo, in accordo con l'attività svolta dalle Regioni. L'Agenzia dovrebbe essere organizzata e gestita in modo da poter fornire concreto e incisivo sostegno alla internazionalizzazione delle imprese italiane. Inoltre, riteniamo impellente la rivalutazione dell'opportunità di ogni singola missione militare all'estero, non solo dal punto di vista della sostenibilità economica, argomento già di per sé convincente, ma anche nel rispetto del dettame indicato dall'articolo 11 della Costituzione. Premesso che l'Italia partecipa con un numero considerevole di uomini e mezzi alla missione ISAF ( International Security Assistance Force ) a guida NATO, costituita a seguito della risoluzione n. 1386 del 2001 del Consiglio di Sicurezza dell'ONU, poi prorogata ed estesa dalla risoluzione ONU n. 1510 del 2003, entrambe richiamate da ultimo dalla risoluzione n. 2069 del 2012, si ritiene, nel quadro generale di risparmio e riallocazione delle risorse, che un'anticipata uscita dei contingenti militari italiani dalla missione in Afghanistan, già prefigurata per il 2014, consentirebbe di destinare alla cooperazione allo sviluppo, soprattutto rurale, in Afghanistan, l'equivalente delle risorse finanziarie non impiegate. Inoltre, in una fase economica come quella attuale, uno dei pochi strumenti a nostra disposizione per diminuire la pressione fiscale e adottare quelle misure urgenti e necessarie per dare sollievo ai cittadini e impulso all'economia, è ridurre la spesa pubblica corrente improduttiva, eliminare gli sprechi e individuare tutti i possibili risparmi, senza tuttavia ridurre la qualità dei servizi offerti ai cittadini. I risparmi ottenuti in qualsiasi settore della pubblica amministrazione, e quindi anche dal ritiro anticipato dei contingenti militari italiani dalla missione in Afghanistan, potrebbero essere riallocati, oltre che per il rafforzamento della cooperazione allo sviluppo in Afghanistan, anche per ridare vitalità alle piccole e medie imprese italiane, spina dorsale e caratteristica peculiare del nostro sistema produttivo, per alleggerire la pressione fiscale sul lavoro, divenuta ormai insopportabile, così come per le politiche sociali e la sanità. Pertanto auspichiamo che, con le risorse risparmiate dall'anticipato ritiro dei contingenti militari dall'Afghanistan, si possa ad esempio istituire un fondo o adeguati strumenti per il sostegno delle piccole e medie imprese, operanti nel nostro Paese, che versano in gravi condizioni finanziarie a causa della perdurante crisi economica.
2013-05-06	M5S	RomaniMaurizio	Considerando con attenzione il bilancio di alcune Regioni del Nord, solitamente ritenute virtuose, si rileva che in realtà non lo sono. Spesso i fondi a disposizione della Regione sono incrementati con l' incoming di turismo sanitario, attraverso il quale la Regione può permettersi di dare ai propri cittadini forse qualcosa di più grazie a fondi tolti ad altre Regioni. Non si può ignorare come il processo di decentramento a favore delle autonomie locali abbia evidenziato ed accentuato il divario esistente tra le Regioni italiane in relazione al conseguimento degli obiettivi di efficienza e di qualità delle prestazioni erogate a fronte della spesa sostenuta. Come se non bastasse, le recenti misure anticrisi hanno reso il ricorso al privato conveniente nella diagnostica di base e nella specialistica, mentre il taglio dei fondi (meno 93 per cento) ha reso virtuali i servizi sociali e determinato un aumento della domanda impropria alla sanità. Sembra si voglia suggerire che con la privatizzazione del sistema funzionerebbe tutto a meraviglia, nascondendo sotto il tappeto le più recenti truffe del privato ai danni del pubblico: dal San Raffaele di Milano al San Filippo Neri di Roma, alla Fondazione Maugeri; da tutti i professionisti trovati nella totale illegalità operativa sino alle varie truffe su farmaci e ricoveri. E mentre nei Paesi in cui lo Stato sociale è difeso e rafforzato si soffrono meno le conseguenze delle speculazioni finanziarie mondiali, in Italia si va in senso contrario. In questa situazione servono approcci nuovi. L'assistenza sanitaria non è una merce del mercato, ma un bene comune. Il fine non è il profitto, ma un utilizzo condiviso del bene che ne preserva nel tempo la disponibilità. In effetti, la sanità, in quanto bene pubblico che sarebbe meglio definire a gestione istituzionale, viene di fatto gestita da direttori generali all'interno di un modello aziendalistico che consente loro di esercitarne un uso privato. E quasi mai sono create le condizioni in cui i membri della comunità possono svolgere al meglio la gestione comune del bene. Per noi un bene comune è libero da valori. Il suo esito può essere buono o cattivo, sostenibile oppure no. E per garantire sistemi durevoli e stabili abbiamo bisogno di chiarezza, di buone capacità decisionali e di strategie di gestione collaborativa. La medicina deve tornare ad essere uno strumento di cura delle persone e non di oggetti pazienti. La società potrà trarre solo beneficio dalla consapevolezza profonda di cosa sia davvero la malattia, non solo per il corpo, ma anche per lo spirito.
2013-05-06	PD	BiancoAmedeo	Signor Presidente, onorevoli senatrici e senatori, rappresentanti del Governo, intervengo su un settore specifico del DEF 2013, quello relativo alla spesa sanitaria, che, pur nei suoi limiti, ritengo possa ben essere rappresentativo del Documento nel suo complesso sia sotto il profilo tecnico, perno centrale del ciclo di programmazione economico-finanziaria e di bilancio, sia sotto quello più strettamente politico, «l'occasione per guardare al passato ma soprattutto per immaginare il futuro delle politiche economiche e di bilancio del Paese, in chiave europea». Sono queste le parole testuali dell' incipit della presentazione del presidente Monti. All'appuntamento con la stretta finanziaria sui bilanci pubblici, diventata più stringente in Europa successivamente al Patto di stabilità e crescita ed emergenziale nella seconda metà del 2011 per i fatti che voi conoscete, la spesa sanitaria si è presentata con una dinamica di crescita fortemente ridimensionata nell'arco temporale 2007-2012, registrando un tasso medio di crescita dell'1,7 per cento, che è lontano da quel 6,4 medio che aveva caratterizzato il periodo 2000-2006. Sono stati e sono tuttora molteplici i determinanti di un trend di crescita della spesa sanitaria, alcuni dei quali strutturali all'evoluzione del sistema sanitario. Ne cito alcuni: l'ingresso di nuove tecnologie e nuovi farmaci mediamente più costosi, che, almeno in una prima fase, si aggiungono e non sostituiscono vecchie pratiche o vecchi farmaci; l'invecchiamento della popolazione, che dilata la platea dei destinatari di complessi servizi sanitari e sociosanitari long term. Altri determinanti sono invece espressione di alcuni problemi non risolti, o quanto meno di ambiguità. Sul piano istituzionale, penso al riparto dei compiti e delle funzioni tra Stato e Regioni; ai ritardi nell'innovazione organizzativa e gestionale; a una pluralità di modelli aziendalistici in gran parte insufficienti a governare la complessità della produzione di servizi caratterizzati da un'altissima densità di competenze professionali e di valori etici e civili con pochi uguali nel mondo della produzione. A questo si aggiunge il peso, il gravame di sacche di inappropriatezza tecnica, di inefficienza organizzativa e gestionale, di vicinanze improprie tra ricerca del consenso politico e gestione amministrativa e finanche del merito e della qualità professionale. Infine, isolati ma nondimeno allarmanti, sono da registrare fenomeni corruttivi e di inquinamenti malavitosi. Va però respinta con forza una deriva che talora affiora anche nel dibattito e nella comunicazione, secondo la quale il nostro Servizio sanitario nazionale è un costo insopportabile, un carrozzone inefficiente e inefficace: esso - in realtà - è, pur con tutti i sui limiti, una grande e straordinaria opera tecnico‑professionale, civile e sociale che garantisce ricerca e sviluppo, occupazione qualificata e soprattutto, secondo i principi di universalismo ed equità, coesione sociale e identità civile al nostro Paese. Nelle prossime settimane il Consiglio Ecofin dell'Unione europea, a fine maggio, sancirà l'uscita del nostro Paese dalle procedure di eccesso di deficit. I dati del DEF ci dicono che la nostra sanità ha svolto, come si diceva qualche mese o anno fa, i suoi compiti a casa. La spesa pubblica del settore relativa al 2012 è, in valore assoluto, di poco superiore a quella del 2009; per il 2013 è indicata una crescita della spesa sul 2012 di circa lo 0,2 per cento, mentre dal 2014 al 2017 è indicata una crescita con un tasso medio dell'1,9, a fronte di una contestuale previsione di crescita del PIL nominale più alta. Questo differenziale porta ad una stima della spesa sanitaria pubblica sul PIL in decrescita, raggiungendo nel 2017 il valore del 6,7 per cento, che rafforzerebbe la nostra posizione nell'Unione europea a 15 tra i Paesi a più bassa spesa, in termini percentuali sul PIL e assoluti procapite. Hanno dunque prodotto risultati sui saldi contabili le pesanti misure messe in atto dai Governi Berlusconi e Monti, che, in combinato disposto, hanno determinato, nell'arco temporale 2010-2014, un definanziamento pubblico del Servizio sanitario nazionale per cumulativi 25-30 miliardi di euro (questo secondo diverse stime). A fronte di ciò, condivido quanto ormai da più parti autorevoli e terze viene detto: il Servizio sanitario nazionale non può sopportare ulteriori politiche di definanziamento pubblico, salvo scontare inaccettabili cadute dell'universalismo e dell'equità di accesso alle prestazioni. Al riguardo, ricordo quanto dichiarato dal presidente Errani, che, nel rappresentare il pensiero unanime delle Regioni e delle Province autonome, ha chiesto che il finanziamento dei servizi sanitari regionali erogati nel 2012 resti tale anche per il 2013, evitando il taglio netto di un miliardo e denunciando l'effetto devastante sulla tenuta dei sistemi della previsione relativa al 2014 di ulteriori due miliardi di compartecipazione dei cittadini ai costi delle prestazioni. Sono saliti i ticket, è salita la pressione fiscale, sono salite le aliquote regionali, soprattutto nelle Regioni sottoposte ai piani di rientro, e le cifre sono molto vicine a quelle dell'IMU sulla prima casa. Vorrei concludere, signor Presidente, ricordando quanto, pochi giorni fa, la direttrice generale dell'Organizzazione mondiale della sanità europea, a conclusione di un meeting, ha detto sull'impatto in Europa della crisi economica sulle politiche sanitarie. Così cito: «In tempi di crisi, è forse ancora più importante proteggere il finanziamento dei sistemi sanitari, dal momento che i bisogni di salute possono crescere rapidamente; assicurare l'accesso ai servizi di salute è un aspetto cruciale di una più ampia rete di sicurezza sociale (...) tagli inappropriati possono solo peggiorare i sistemi sanitari. Che (...) devono fare di tutto per minimizzare gli sprechi e perseguire l'appropriatezza». Ecco, signor Presidente, nell'affrontare l'agenda delle riforme, anche a partire dalla Nota di aggiornamento del DEF, ma più incisivamente nella legge di stabilità, dovremo ricordarci nelle nostre scelte di questo, perché questa è l'Europa a cui guardiamo: l'Europa dell'equità, della solidarietà, dell'universalismo dei diritti fondamentali del cittadino.
2013-05-06	PD	SantiniGiorgio	Il DEF presentato dal Governo precedente rappresenta una sorta di bilancio conclusivo di interventi realizzati nel 2011 e nel 2012 per la stabilizzazione dei conti pubblici e soprattutto per riportare il rapporto deficit -PIL al di sotto del 3 per cento. Sotto questo profilo, va riconosciuta l'importanza per il Paese del raggiungimento dell'obiettivo che potrà permettere a brevissimo termine di uscire dalla procedura di infrazione per deficit eccessivo. Questo è sicuramente un risultato significativo, che va assolutamente preservato, anche in considerazione dei gravi costi sociali per poterlo raggiungere per le conseguenze che ha avuto sulla recessione dell'economia, 1'aumento della disoccupazione, la caduta dei redditi, la diffusa sofferenza delle famiglie e, delle imprese e le questioni previdenziali. In questo senso, la risoluzione dovrà certificare la validità del precorso di risanamento, soprattutto in funzione di aprire una fase nuova nella politica economica del nostro Paese, da negoziare in modo attivo e determinato con l'Unione europea, anche per le politiche di sviluppo da realizzare in tutta Europa. Il superamento della procedura per deficit eccessivo permetterà, con maggiori margini di flessibilità, di realizzare interventi per la crescita e per il lavoro. Sotto questo profilo dal DEF non riceviamo indicazioni risolutive, anche perché è sostanzialmente assente il Piano nazionale delle riforme. È necessario, quindi, colmare rapidamente questa lacuna da parte del nuovo Governo, come peraltro già indicato dal discorso programmatico del Presidente del Consiglio in occasione del voto di fiducia e dal Ministro dell'economia nell'audizione presso la Commissione Speciale. Ciò è ancora più necessario in considerazione delle previsioni che altri istituti stanno facendo in questi giorni, le quali risultano più negative rispetto alla crescita del PIL, soprattutto per l'aumento della disoccupazione nel 2013 e nel 2014. L'ISTAT, per esempio, oggi rileva che nel 2014 la disoccupazione supererà il 12 per cento. Il delicato equilibrio da preservare tra gli interventi per la crescita e il controllo dei conti pubblici induce ad essere chiari rispetto alle priorità, vista anche la limitazione delle risorse disponibili. Esse vanno dedicate prioritariamente ad interventi che possano rispondere alla grave emergenza sociale derivante dalla disoccupazione, provvedendo immediatamente al rifinanziamento degli ammortizzatori sociali, ad un piano per l'occupazione giovanile in collegamento con il programma europeo, alla proroga dei contratti temporanei in scadenza nella pubblica amministrazione, ad una soluzione del problema degli esodati. Altri interventi devono essere destinati alla riduzione del peso fiscale sugli investimenti delle imprese e sulle nuove assunzioni per aumentare la produzione, i servizi ed i redditi disponibili. A questo risultato deve concorrere anche una sollecita approvazione del decreto per il pagamento dei debiti della pubblica amministrazione verso le imprese, semplificandone i criteri e aumentandone l'incisività, sollecitando al tempo stesso una maggiore fluidità del credito bancario, tanto più dopo l'abbattimento dei tassi da parte delle BCE. Necessario è anche l'allentamento del Patto di stabilità interno per favorire gli investimenti dei Comuni in materia di sicurezza degli edifici e di risanamento del territorio, che potranno contribuire al rilancio di un settore volano come l'edilizia. Così come indispensabile è un riordino della normativa sulla tassazione della casa e degli immobili. Sul piano fiscale, partendo dalla rimodulazione dell'IMU, vanno privilegiati gli interventi che, riducendo la pressione fiscale sui redditi individuali e famigliari più bassi, possano determinare un maggiore aumento relativo della domanda interna e, quindi, incidere maggiormente sulla crescita. In questo ambito appare decisivo non dare corso all'aumento dell'IVA dal 1° luglio che, se realizzato, comporterebbe ulteriori effetti negativi sui consumi, da tempo in gravissima sofferenza. Infine, vanno indicati nel PNR due riforme importanti: la prima deve consistere in interventi più incisivi ed organici di contrasto all'evasione fiscale, che sappiano recuperare significative risorse da destinare alla riduzione del peso fiscale sui contribuenti, dando rapida attuazione alla delega fiscale già prevista, così come vanno perseguite con più efficacia le diffuse aree di corruzione; la seconda riforma deve comportare il controllo della spesa pubblica (o spending review ), preservando la qualità dei servizi pubblici (scuola, istruzione, innovazione, sanità). Tale obiettivo va realizzato combattendo sprechi ed inefficienze ed attuando con decisione i costi standard e le riforme istituzionali che riducano e accorpino con maggiore efficacia i livelli amministrativi.
2013-05-07	PD	ZanoniMagdaAngela	Il saldo primario del settore è passato da un valore negativo a valori positivi nel 2011 e nel 2012. L'indebitamento netto del settore passa da valori negativi a valori positivi nel 2012 (ben 2,7 miliardi di euro). Il conto di cassa è in lieve deterioramento per le amministrazioni locali, ma in larga parte è ascrivibile al settore della sanità. Nel triennio i trasferimenti correnti a Comuni e Province si riducono di 3,6 miliardi di euro. I contributi per gli investimenti per l'insieme delle amministrazioni locali si riducono da 9 a 7,5 miliardi di euro. Quindi, come si vede, il contributo è stato forte.
2013-05-14	M5S	FattoriElena	Signor Presidente, colleghi senatori, lo scorso 8 maggio il funzionario dell'assessorato al lavoro della Regione Lazio, il dottor Fontana, ha incontrato le organizzazioni sindacali e i rappresentanti della clinica «Colle Cesarano» di Tivoli per valutare il destino lavorativo di 10 suoi dipendenti. Le risultanze di tale incontro, però, non lasciano presagire nulla di buono in termini di diritti del lavoro e di diritti alla salute. È stata, infatti, prorogata di 60 giorni la cassa integrazione in deroga per questi dipendenti, con la manifesta volontà di aprire una quarta procedura di licenziamento, con conseguente onere per la Regione di ricollocare queste persone, in una situazione - che ben conosciamo - di blocco di turn over della sanità. Vogliamo, però, portare a conoscenza dell'Assemblea il fatto che la prima procedura di licenziamento collettivo è stata avviata nel marzo del 2010 e che in tre anni la suddetta clinica ha ricevuto un totale di 24 milioni di euro di soldi pubblici, non manifestando mai alcuna crisi di tipo aziendale tale da giustificare il licenziamento di 10 unità di personale. A suffragio di questo, si consideri che mai è stata richiesta una riduzione dei 200 posti letto attualmente previsti nella clinica; pertanto, la giustificazione delle procedure di licenziamento, sia in termini di fondi pubblici stanziati, che di efficienza aziendale, risulta quanto meno dubbia. Anche l'uso della cassa integrazione in deroga, a questo punto, risulta essere fuori luogo date le ingenti somme a cui questa strutture ha accesso (sottraendo, poi, soldi e ammortizzatori ad aziende che ne avrebbero realmente bisogno e che conoscono la vera crisi in questo momento). Inoltre, la Regione Lazio è una delle Regioni cosiddette sprecone in regime di piano di rientro a livello sanitario. Nonostante questo, il presidente Zingaretti ha aumentato - come è nelle sue facoltà - del 5 per cento rispetto all'anno precedente il quantitativo totale di emolumenti per le cliniche private accreditate, che nella fattispecie vuol dire 9 milioni di euro per il 2013. Precedenti interrogazioni riguardanti lo stato in cui versano i pazienti, le morti sospette e lo stato di mantenimento della struttura non hanno mai trovato una risposta nei Governi precedenti. Si sta giocando ancora sulla vita di alcune famiglie, come al solito usate a fini affaristici e di giochi di potere e di partito. Ancora una volta, sono famiglie intere che pagano gli interessi personali e la gestione clientelare della sanità. Assistiamo a giochi bipartisan che coinvolgono la Geress srl, società che controlla la clinica, e diversi noti frequentatori del Parlamento e del Consiglio regionale del Lazio, almeno da quanto emerge dalle testimonianze presenti in alcuni esposti alla Procura della Repubblica, nei quali vengono denunciate tangenti, presunte estorsioni e minacce nella vicenda di «Colle Cesarano», soprattutto per le differenze di gestione e di trattamento ispettivo tra la precedente proprietà e quella nuova di Geress srl. Risulta, infatti, che con il precedente proprietario non fossero infrequenti i controlli da parte di ispettorati del lavoro e forze sindacali, con conseguente relazione e insufficienza di personale. La Geress srl non è nuova a questo tipo di procedure di licenziamento: risulta, infatti, che simili provvedimenti siano stati presi anche presso la struttura di «Villa Serena» nel viterbese. Sarà la magistratura a valutare la veridicità degli esposti. Ma, sempre relativamente all'apparato giudiziario e in favore di una tutela massimale delle condizioni dei lavoratori e delle famiglie, ci domandiamo come mai su questa vicenda esistano anche due sentenze del tribunale di Tivoli-Sezione lavoro, la n. 544 del 2012 e la n. 1858 dello stesso anno, che hanno sancito il reintegro di 2 dei 10 lavoratori in cassa integrazione, i quali però, a distanza di nemmeno un anno, si ritrovano coinvolti nel procedimento collettivo oggetto di questo intervento. Certo, dopo la manifestazione dell'Esecutivo contro il potere giudiziario di sabato a Brescia non ci meravigliamo più di nulla, ma il rispetto delle funzioni dello Stato non può essere soverchiato da interessi personali o, ancora peggio, di potere politico e clientelare.
2013-05-21	M5S	RomaniMaurizio	Noi come Movimento 5 Stelle abbiamo ascoltato i rappresentanti dell'Agenzia italiana del farmaco, dell'Istituto superiore della sanità, il professor Vannoni ed il professor Andolina. Abbiamo operato secondo il principio di trasparenza che ci contraddistingue (e devo dire che c'è stata notevole collaborazione con gli altri Gruppi politici), agendo con la conoscenza di tutti gli strumenti necessari per una valutazione obiettiva in una materia così delicata.
2013-05-21	M5S	RomaniMaurizio	Si prevede inoltre che il Ministero della salute, in collaborazione con l'Agenzia italiana del farmaco (AIFA) e il Centro nazionale trapianti promuova lo svolgimento di una sperimentazione clinica su questi medicinali, coordinata con l'Istituto superiore di sanità, da completarsi entro diciotto mesi dal 1° luglio 2013.
2013-05-21	M5S	SimeoniIvana	Ebbene, lasciatemi dire che in vent'anni di lavoro nell'ambito della psichiatria ho imparato a distinguere una struttura ospedaliera da una struttura carceraria. E dal lavoro che ho svolto nella sanità pubblica, in reparti di SPDC (servizi psichiatrici di diagnosi e cura), posso assicurare che in strutture come quelle degli ospedali psichiatrici giudiziari i malati mentali sono destinati a una fine miserabile, senza alcuna prospettiva di recupero.
2013-05-21	PD	DeBiasiEmiliaGrazia	Dico subito che con il decreto in esame ci troviamo a rispondere... (Brusìo). Mi scusi, Presidente, capisco che siamo in fase di dibattito generale. Comprendo i colleghi, ma è complicato intervenire con una certa confusione. PRESIDENTE. Onorevoli colleghi, consentiamo alla relatrice di svolgere il suo intervento. DE BIASI, relatrice. Stavo dicendo che i temi aperti sono davvero tantissimi; la materia è molto complessa: ha a che fare con la nozione di cura e quindi con diversi soggetti. Il primo soggetto è il paziente, al quale dobbiamo garantire la massima affidabilità e la massima sicurezza della cura, particolarmente nelle strutture pubbliche. Il secondo soggetto è il pubblico, quindi il Servizio sanitario nazionale e l'obbligo da parte dello stesso di farsi carico di una responsabilità molto importante, quella della verifica del monitoraggio e della validità della cura o della sperimentazione, come in questo caso. Il terzo - mi permetta di dirlo, perché rimane sempre il grande assente delle discussioni sanitarie - è il mondo della ricerca scientifica del nostro Paese in questo campo. Infatti, la comunità scientifica internazionale e nazionale ha mosso rilievi di non poco conto, ai quali è stato giusto rispondere, e con il decreto all'esame si inizia a rispondere. Ci troviamo oggi a discutere sulle parti del decreto che sono state modificate rispetto alla versione già approvata dal Senato. L'articolo 1 del decreto-legge reca alcune novelle e integrazioni alla disciplina sul completamento del processo di superamento degli ospedali psichiatrici giudiziari. Rispetto al testo approvato dal Senato, la Camera ha in primo luogo soppresso, al comma 1, il termine del 31 marzo 2014. Tale termine, nel testo introdotto dal Senato, concerneva la dimissione di tutte le persone internate per le quali l'autorità giudiziaria abbia già escluso o escluda la sussistenza della pericolosità sociale, con obbligo per le Aziende sanitarie locali di presa in carico all'interno di progetti terapeutico-riabilitativi individuali che assicurino il diritto alle cure e al reinserimento sociale. La soppressione del termine è stata posta come condizione dalla I Commissione della Camera in base alla considerazione che la dimissione, nei casi in oggetto, deve essere comunque immediata, in coerenza con la giurisprudenza costituzionale in materia di ospedali psichiatrici giudiziari. Resta fermo il completamento del processo di superamento degli ospedali psichiatrici giudiziari entro il 1° aprile 2014. In secondo luogo, la Camera ha soppresso il primo periodo dell'articolo 1, comma 2, del decreto-legge, il quale prevedeva che il Ministro della salute, entro il 31 maggio 2013, riferisse alle Commissioni parlamentari competenti sugli interventi contemplati dai programmi presentati dalle Regioni e dalle Province autonome. Tali programmi devono essere presentati entro il 15 maggio 2013 e concernono la realizzazione delle nuove strutture, o la conversione delle esistenti, le quali, entro il suddetto termine del 1° aprile 2014, devono sostituire del tutto gli ospedali psichiatrici giudiziari, l'incremento dei percorsi terapeutico-riabilitativi e il potenziamento dei servizi di salute mentale. Il programma deve essere approvato con decreto del Ministro della salute; decreto che contestualmente provvede all'assegnazione delle risorse per la realizzazione delle strutture. Inoltre, entro il 30 novembre 2013 - così la Camera ha riformulato il termine - il Ministro della salute e il Ministro della giustizia devono comunicare alle competenti Commissioni parlamentari lo stato di attuazione dei programmi regionali, in particolare, il grado di effettiva presa in carico dei malati da parte dei dipartimenti di salute mentale e del conseguente avvio di programmi di cura e di reinserimento sociale. A questo proposito, voglio dire che il decreto al nostro esame va convertito rapidamente perché non possiamo consentire lo scempio di civiltà che viene compiuto con il procrastinarsi della chiusura degli ospedali psichiatrici giudiziari. Abbiamo qui sentito il senatore Marino, che ha raccontato l'esperienza della Commissione di inchiesta proprio su queste strutture sottolineando l'inderogabile necessità di chiuderle, fatto salvo, com'è ovvio, che ci sarà un problema grande come una casa: infatti, non soltanto le Regioni dovranno provvedere alla predisposizione di strutture alternative, ma più in generale - mi permetto di dire - il tema degli ospedali psichiatrici giudiziari si ricollega a quello ben più ampio della salute mentale e dello stato di poca salute dei servizi territoriali che di questo si occupano, siano essi di tipo ospedaliero o territoriale. I due elementi debbono allora andare insieme e penso che dovremmo cogliere l'occasione perché le Regioni presentino dei piani integrati, cioè che possano tenere insieme l'intero tema della salute mentale, anche in virtù del fatto che queste persone che escono dagli ospedali psichiatrici giudiziari non possono essere né abbandonate né tanto meno rinchiuse in strutture analoghe, ripetendo così l'errore iniziale. Quest'anno ricorre l'anniversario della cosiddetta legge Basaglia e penso sia importante che il Parlamento approvi rapidamente questa norma di civiltà, anche perché la linea dell'Italia è stata più volte stigmatizzata dall'Unione europea, fino ad arrivare a parlare del reato di tortura. Penso allora che questa sia la strada su cui bisogna avviarsi ed essa deve vedere un grande coinvolgimento e un accordo tra Ministero e Regioni, esattamente come peraltro la signora Ministro ha dichiarato di voler fare. La crescita continua, non solo di pressione mediatica ma di quello che è definito il dolore dell'anima, che non è quindi necessariamente riconducibile a patologie cliniche né necessariamente risolvibile in strutture sanitarie, è il tema dell'oggi, è il tema drammatico che viviamo giorno dopo giorno: lo leggiamo sui giornali, conosciamo persone in crisi, persone che vivono stati di ansia che rischiano di diventare patologici. Credo quindi che uno dei primi lavori di questo Senato debba andare proprio in questa direzione, perché rispondere alla crisi significa anche occuparsi della salute mentale, che è benessere fisico e psichico dei cittadini italiani. La seconda parte del decreto, come ho detto all'inizio, riguarda la ricerca sulle cellule staminali mesenchimali operate dalla Stamina Foundation ONLUS presso gli Ospedali riuniti di Brescia, quindi in una struttura pubblica. I commi 2 e seguenti dell'articolo 2 del decreto-legge recano alcune norme sull'impiego di medicinali per terapie avanzate a base di cellule staminali mesenchimali (il comma 1 dello stesso articolo 2 è stato soppresso dal Senato durante l'esame in prima lettura). La Camera ha in primo luogo modificato il comma 2 dell'articolo 2. Tale comma reca una norma transitoria, la quale consente alle strutture pubbliche, in cui siano stati in ogni caso avviati, anteriormente alla data di entrata in vigore del presente decreto, trattamenti su singoli pazienti con medicinali per terapie avanzate a base di cellule staminali mesenchimali, il completamento - sotto la responsabilità del medico prescrittore - dei trattamenti medesimi, purché i medicinali siano stati lavorati in laboratori di strutture pubbliche e secondo procedure idonee alla lavorazione e alla conservazione di cellule e tessuti. A quest'ultimo riguardo, la Camera ha soppresso la possibilità che, ai fini in esame, la conformità a tali procedure fosse conseguita entro sessanta giorni dall'entrata in vigore della legge di conversione del presente decreto. Con riferimento al medesimo articolo 2, la Camera ha sostituito con un unico comma 2- bis i commi da 2- bis a 2- quater inseriti dal Senato e relativi ad ulteriori ipotesi, sempre di natura transitoria, di impiego di medicinali per terapie avanzate a base di cellule staminali mesenchimali. Nella versione riformulata dalla Camera si prevede che, in merito, il Ministero della salute, avvalendosi dell'Agenzia italiana del farmaco e del Centro nazionale trapianti, promuova lo svolgimento di una sperimentazione clinica, coordinata dall'Istituto superiore di sanità e relativa esclusivamente a cellule staminali mesenchimali già impiegate nei trattamenti di cui al comma 2, da completarsi entro diciotto mesi - decorrenti dal 1° luglio 2013 - e condotta anche in deroga alla disciplina vigente sugli usi terapeutici di medicinali sottoposti a sperimentazione clinica. Riguardo alle prescrizioni e condizioni generali relative alle sperimentazioni cliniche dei medicinali, la norma fa invece rinvio alle disposizioni, in quanto compatibili, del decreto del Ministro della salute 17 dicembre 2004. In ogni caso, si pone come condizione che i medesimi medicinali, riguardo alla sicurezza del paziente, siano preparati in conformità alle linee guida di cui all'articolo 5 del regolamento (CE) n. 1394/2007 del Parlamento europeo e del Consiglio, del 13 novembre 2007. Al fine di garantire la ripetibilità delle terapie in oggetto, le modalità di preparazione sono rese disponibili alla Agenzia italiana del farmaco e all'Istituto superiore di sanità; quest'ultimo fornisce un servizio di consulenza multidisciplinare di alta specializzazione per i pazienti coinvolti. Alla sperimentazione medesima è destinato, secondo le procedure stabilite dal comma 2- bis, un importo massimo pari ad un milione di euro per il 2013 e a 2 milioni di euro per il 2014, a valere sulle risorse del Fondo sanitario nazionale. L'Istituto superiore di sanità e l'Agenzia italiana del farmaco curano la valutazione della sperimentazione. Altre norme sul controllo, la valutazione ed il monitoraggio, relative anche alle sperimentazioni già in atto di cui al comma 2, sono poste dai successivi commi 4 e 4- bis, come già approvati dal Senato. In questi ultimi commi la Camera ha operato due modifiche di coordinamento. Il successivo comma 4- ter, introdotto dalla Camera, prevede l'istituzione, presso il Ministero della salute, di un Osservatorio sulle terapie avanzate con cellule staminali mesenchimali, con compiti consultivi, di proposta, di monitoraggio e di garanzia della trasparenza delle informazioni e delle procedure. L'Osservatorio è presieduto dal medesimo Ministro o da un suo delegato ed è composto da esperti e rappresentanti di associazioni interessate. Il secondo e il terzo periodo del comma recano, riguardo al nuovo organo, le clausole di invarianza degli oneri di finanza pubblica. Vorrei svolgere alcune considerazioni di carattere specifico rispetto a questa nuova formulazione, che ha coinvolto la Commissione in un dibattito molto serio, e io ritengo molto approfondito ed avanzato, al punto da decidere, in accordo con il Ministro, di avviare un'indagine conoscitiva sullo stato della ricerca e sulle possibilità effettive di queste situazioni di difficile definizione. Penso allora che il primo elemento importante sia che nelle strutture pubbliche la ricerca e la sperimentazione debbano essere sicure al massimo: svolte in sedi di massima sicurezza, con protocolli e procedure di massima trasparenza. L'essere sottoposti all'Agenzia italiana del farmaco e all'Istituto superiore di sanità è, da questo punto di vista, una garanzia non solo per il paziente, ma per la stessa Stamina. Va detto che c'è un'incertezza di carattere generale che riguarda questo protocollo, che non viene reso pubblico e che non è stato brevettato; questo richiede, a maggior ragione, che vi sia una sperimentazione che abbia un tempo certo e che sia finanziata, anche per rispondere al desiderio di speranza di tante famiglie, ma che comunque e in ogni caso si resti nel quadro dell'impiego di medicinali per terapie avanzate preparati su base non ripetitiva e dell'impiego terapeutico di medicinali sottoposti a sperimentazione clinica. Questo naturalmente comporta delle implicazioni giuridiche, cliniche e scientifiche; ma la tutela della salute e la garanzia di accesso alle cure in condizioni di sicurezza è molto importante, esattamente come l'evidenza scientifica, se si vuole passare poi dalla sperimentazione alla cura. Allo stato attuale, non vi sono certezze che la ricerca sulle cellule staminali mesenchimali possa effettivamente servire alla cura di alcune malattie di carattere degenerativo: non di tutte le malattie, perché la cellula staminale mesenchimale non è ovviamente paragonabile alla cellula originaria totipotente, ma è una cellula che in qualche modo è già indirizzata verso la formazione delle cartilagini e del tessuto osseo, pertanto ha già una sua specificità. Quindi, a maggior ragione, circoscrivere l'ambito e la tipologia delle cure e soprattutto obbligare ad una trasparenza nei protocolli diventa un elemento fondamentale per validare quella che potrebbe essere anche una cura molto importante, ma che, allo stato attuale, tale non è, perché non vi sono i requisiti rispetto all'ordinamento nazionale, all'ordinamento europeo e nemmeno rispetto all'ordinamento americano (tanto per avere un quadro completo di tutta la vicenda). I tre criteri (qualità, sicurezza dei trattamenti e trasparenza) sono allora e devono essere alla base del lavoro. Infatti, il metodo di validazione è quello contenuto nelle norme europee di buona fabbricazione, il cosiddetto GMP ( Good manufacturing practice ), sigla che significa esattamente che la procedura di valutazione scientifica sta nei criteri di qualità, sicurezza ed efficacia dei prodotti. C'è quindi un elemento di produzione che è il GMP, le norme europee di buona fabbricazione, ma c'è anche un problema che dobbiamo considerare in prospettiva: il GMP in Europa viene esaminato dalla sezione Industria, mentre io credo che vada riportato almeno in una relazione più sistematica con l'alveo sanitario. È molto complicato e improprio definire queste cure compassionevoli; credo sia corretto ragionare in termini di sperimentazione clinica, proprio per segnalare l'apertura di un'alternativa sempre possibile nell'epoca della bioetica e, come dice il Ministro, della biopolitica, soprattutto in un Paese molto arretrato in questo settore che registra un deficit di senso comune di carattere scientifico davvero molto forte. Pertanto dobbiamo rispondere - e con questo decreto rispondiamo - al primo criterio, quello del diritto del paziente e delle famiglie ad una speranza e, contemporaneamente, alla necessità di un controllo sull'efficacia e sulla scientificità delle cure. Lo dobbiamo in primo luogo ai pazienti, al Servizio nazionale in secondo luogo e, infine, alla comunità scientifica, che merita davvero molto di più di quanto non abbia avuto fino ad oggi.
2013-05-21	PD	DeBiasiEmiliaGrazia	La Camera dei deputati, che ugualmente ringrazio per il grande lavoro svolto in poco tempo, ha specificato ulteriormente alcuni elementi non del tutto chiari del decreto originario dal quale è partita la nostra discussione. In sostanza, ha evidenziato due punti di grande importanza, quali la sperimentazione coerente con le norme vigenti, e quindi sotto l'egida dell'Istituto superiore di sanità, e il monitoraggio sull'andamento degli esiti della sperimentazione con le cellule staminali mesenchimali.
2013-05-21	PD	DeBiasiEmiliaGrazia	È evidente che moltissimi sono i temi ancora aperti. D'altro canto, ragioniamo nell'ambito di un campo dove le certezze sono ancora tutte da verificare; si richiederebbe inoltre una metodica di lavoro anche per le istituzioni di altra natura, con una capacità di relazione fra Parlamento, Governo e Ministero della sanità molto più forte. Oggi abbiamo avuto il piacere di svolgere nell'Aula della Commissione un lavoro con la signora Ministro che mi pare possa avviare una nuova fase di collaborazione, la quale tenga effettivamente conto dei principali elementi che riguardano la cura.
2013-05-21	PD	SilvestroAnnalisa	Rimane, però, il problema di fare in modo che le Regioni riescano ad attrezzarsi in tempi correlati con l'uscita da questi luoghi delle persone ivi ricoverate e detenute, in modo che quanto previsto dal decreto che stiamo convertendo non rimanga lettera morta ma trovi una concretizzazione in quanto le Regioni dovranno mettere in atto. Da questo punto di vista, richiamo positivamente l'attenzione sulle affermazioni rese dalla signora Ministro, che oggi ci ha onorato della sua presenza in Commissione sanità, quando ha evidenziato un suo preciso interesse ad un'attenta verifica e valutazione di come procederanno le riconversioni delle strutture già esistenti o l'attivazione di nuove strutture per accogliere queste persone, e un'altrettanto importante attenzione affinché i programmi di presa in carico e di riabilitazione siano non solo presentati in tempi utili, ma anche messi a conoscenza di tutti noi, in modo da poterli verificare e valutare. Soprattutto, la signora Ministro si è impegnata ad adoperarsi nel quadro di indagini conoscitive affinché si possa avere contezza sistematica dell'evoluzione del processo e delle modalità con le quali le Regioni si stanno impegnando per raggiungere gli obiettivi in questione.
2013-05-22	M5S	TavernaPaola	Signor Presidente, colleghi senatori, quest'oggi ci troviamo davanti a quello che dovrebbe essere l'ultimo atto di una questione che si colloca, senza ombra di dubbio, tra quelle più delicate che possono essere discusse in quest'Aula, e questo perché essa coinvolge non solo il diritto alla salute, ma anche il suo più diretto corollario, ovvero il diritto all'autodeterminazione terapeutica. In questi ultimi giorni si sono succedute numerose manifestazioni in piazza. Esse ci hanno ricordato, come sosteneva Marcel Proust, che «la malattia è il dottore a cui si dà più ascolto. Alla gentilezza ed alla saggezza noi facciamo soltanto delle promesse; al dolore, noi obbediamo». Per questo motivo non posso esimermi dal sollevare perplessità in merito all'utilizzo della decretazione d'urgenza per regolare tale delicata materia. Certo, in queste occasioni si potrebbe sostenere con argomenti non privi di fondamento che ci si sta effettivamente imbattendo in uno di quei casi straordinari di necessità e di urgenza. Ciò nonostante, limitare temporalmente la discussione parlamentare su un tema così complesso, che ha tracciato un solco tra le opinioni della comunità scientifica e quelle di una parte considerevole del popolo italiano, ai soli sessanta giorni successivi alla pubblicazione solo per evitare che il decreto-legge perda efficacia retroattivamente ci sembra estremamente penalizzante e riduttivo. La fretta, a nostro avviso, non è mai una buona consigliera. Salutiamo con favore la scelta, più che condivisibile, di destinare tre milioni di euro alla sperimentazione delle terapie avanzate a base di cellule staminali mesenchimali, un milione quest'anno e due l'anno prossimo: decisione particolarmente apprezzabile in un momento di crisi come quella, gravissima, che stiamo affrontando. Almeno per una volta non assistiamo all'ennesima ferita inflitta alla ricerca ed è questo, forse, il motivo principale che spinge il Gruppo del Movimento 5 Stelle ad esprimere oggi il voto favorevole al testo, così come emendato dall'altro ramo del Parlamento. Auspicando che tali fondi vengano utilizzati quanto più possibile all'interno di strutture ed istituti pubblici, valorizzando così le eccellenze che in essi resistono strenuamente nonostante la difficilissima situazione, ribadiamo al contempo con forza che il Movimento 5 Stelle verificherà con attenzione che vi sia la più totale trasparenza nel loro impiego. Di essi dovrà senz'altro beneficiare, oltre ad eventuali ricerche già avviate nel campo, anche l'indagine sul metodo Stamina; questo perché vogliamo che sia accurata ed esaustiva, in modo da fissare finalmente dei punti fermi in questa tormentata vicenda. Se è vero che una larga fetta della comunità scientifica avanza forti dubbi in merito a tale nuova terapia, noi non possiamo e non vogliamo prendere posizione nel dibattito scientifico, ma solo ricordare che in una Repubblica in cui la ricerca scientifica è non solo libera, poiché tale la definisce l'articolo 33 della Carta costituzionale, ma in cui lo Stato stesso ha il dovere di promuoverne lo sviluppo, nessuna ipotesi, nessuna intuizione, nessuna linea dovrebbe essere preclusa o avallata aprioristicamente dal legislatore, il quale non è e non deve essere a ciò deputato, ma solo dalla sua corrispondenza o no ai risultati della sperimentazione. Veglieremo inoltre affinché non ci si vada ad impelagare in interminabili successioni di cavilli burocratici, in tortuosi passaggi che finiscano per imporre tempistiche assurde o addirittura paralisi amministrative, come purtroppo talvolta accade, specie quando sono coinvolti molteplici enti ed autorità. Il coordinamento dell'Istituto superiore di sanità, la partecipazione dell'Agenzia italiana del farmaco e del Centro nazionale trapianti, sotto l'egida del Ministro della salute, sono e devono rimanere garanzie di qualità, mai degradare ad ostacoli. Qualsiasi sia la risposta che gli scienziati consegneranno alla comunità scientifica, ma soprattutto ai nostri pazienti, essa non dovrà essere in alcun modo ritardata senza giustificato motivo; ogni giorno di ricerca è infatti, agli occhi del malato, un giorno di speranza. Accogliamo quindi l'applicazione della rigorosa normativa elaborata in sede comunitaria, senza però accettarla in maniera superficiale o acritica. Se dovessimo accorgerci che essa è volta non tanto a tutelare la salute dei cittadini del vecchio continente quanto a difendere esclusivamente gli interessi lobbistici delle case farmaceutiche non esiteremo a levare la nostra voce in difesa dei veri soggetti deboli, ossia i nostri malati. Parimenti, qualora si dovesse accertare che vi è stata speculazione sull'emotività e sulle sofferenze delle loro famiglie, con conseguente spreco di preziose risorse pubbliche, ne chiederemo conto nelle sedi opportune ai diretti responsabili. L'affarismo selvaggio, senza scrupoli e senza dignità, da qualsiasi direzione provenga, non dovrà mai più trovare posto nel nostro Paese. Contro di esso, ma soprattutto a favore della salute di noi cittadini, il Movimento 5 Stelle combatterà oggi, domani e sempre.
2013-05-22	PD	DeBiasiEmiliaGrazia	La responsabilità che quest'Aula si prende, e che spero si possa prendere anche tutto il mondo della sanità italiana e internazionale, va in tre direzioni. In primo luogo, la responsabilità nei confronti dei pazienti, delle persone malate e delle loro famiglie, che hanno diritto ad una ragionevole speranza, ma una speranza fondata. In secondo luogo, la responsabilità nei confronti del sistema sanitario nazionale, del sistema pubblico e quindi della possibilità, da parte di questo sistema, di essere messo al riparo rispetto a pratiche che esulano dalle regole e dai codici nazionali e internazionali. In terzo luogo, la responsabilità nei confronti del mondo della scienza e della ricerca, che ha diritto a poter discernere fra ciò che è scientifico, e quindi verificabile e verificato, e ciò che non è tale. Dato che - mi permetta di dire, Presidente - lo stato della ricerca nel nostro Paese non è fra i migliori del mondo, pur avendo noi straordinari ricercatori e straordinari scienziati, penso che la responsabilità nei confronti di questo mondo prima o poi dovrà anche tramutarsi nel riconoscimento della loro funzione sociale, e non solo di un rapporto, pure importante, di tipo economico.
2013-05-22	PD	DirindinNerina	Signor Presidente, gentili colleghi e colleghe, sarò molto breve perché l'ordine del giorno che è stato sottoscritto da buona parte dei Gruppi presenti in Commissione sanità, con i quali ne abbiamo discusso il contenuto, fa riferimento semplicemente al fatto che la normativa per l'impiego delle terapie avanzate, comprese quelle a base di cellule staminali, attualmente e da parecchi anni è parziale e non aggiornata. La normativa è molto complessa tecnicamente e dal punto di vista giuridico ed è in continua evoluzione a livello europeo. Peraltro, per quanto riguarda la normativa italiana, il mancato, o meglio parziale recepimento degli aggiornamenti che sono stati fatti a livello europeo ha di fatto consentito questa triste vicenda del caso Stamina, con l'intervento, come è già stato detto, della magistratura ed ingenerando una grande ansia e grandi aspettative da parte dei pazienti.
2013-06-03	LN	BellotRaffaela	Questo decreto nasce come ultimo atto di un Governo tecnico già scaduto e che anche in questo ha dimostrato pienamente la sua inadeguatezza, intanto per il ritardo con cui si è affrontato questo nodo: lo sblocco dei crediti alle imprese, in un periodo di crisi economica così grave, avrebbe dovuto essere il primo obiettivo del Governo di emergenza, il primo provvedimento di un Governo chiamato ad affrontare la crisi, ben prima sicuramente della riforma Fornero delle pensioni, che ha prodotto più problemi che soluzioni. Siamo arrivati invece al suono della campanella, con un testo prodotto e poi lasciato allo sbando, in un momento di impasse politica seguita all'ultima tornata elettorale. Il decreto è il prodotto di un Governo di burocrati, con grossi limiti relativi sia alla portata finanziaria che alla tempistica, ma anche alla metodologia complessa per la certificazione ed il pagamento dei debiti, soprattutto se pensiamo che è affidata ad una macchina burocratica pubblica di cui tutti stigmatizziamo l'inerzia e la tendenza alla scarsa assunzione di responsabilità. Dobbiamo sgravare le nostre imprese da costi e ritardi che attraverso la burocrazia passivamente subiscono. È soprattutto un provvedimento che, nell'intento di fare arrivare i fondi alle aziende, finisce per favorire di più le amministrazioni che hanno accumulato più debiti e dà soldi aggiuntivi a chi ha accumulato debiti senza avere disponibilità finanziarie. Le amministrazioni virtuose chiedevano di potere spendere i propri soldi, bloccati in cassa dal Patto di stabilità, e così è stato. Ma le amministrazioni non virtuose, che stanno ricorrendo in massa alle anticipazioni della Cassa depositi e prestiti, ottengono di fatto soldi aggiuntivi per coprire i loro buchi. Come dicevamo, se l'obiettivo è pagare le imprese, dobbiamo accettare anche questo, ma come operazione di emergenza: ciò non può costituire un precedente e purtroppo questo decreto nulla fa per impedire che le amministrazioni continuino a spendere soldi che non hanno. Il decreto doveva, a nostro parere, contenere ulteriori misure per controllare e monitorare la spesa pubblica e prevedere maggiori sanzioni per chi non ha amministrato bene. La Lega Nord ha tuttavia partecipato attivamente e in maniera propositiva all'esame del provvedimento, prima in seno alla Commissione speciale, costituita tempestivamente per affrontare e risolvere nei limiti del possibile la situazione dei creditori dello Stato, nonostante l' impasse sulla formazione del Governo. E riconosciamo che alcuni contributi positivi, veicolati anche dai nostri rappresentanti in Commissione, suggeriti da Comuni e Regioni, sono stati accolti dal Governo, da ultimo. Un sistema di dialogo a nostro avviso positivo, che ha avuto luogo anche in Conferenza unificata e che ci auguriamo costituisca un metodo anche per i prossimi provvedimenti che riteniamo urgenti. Da tutte le parti è emersa una richiesta urgente: quella di una riforma profonda e completa del Patto di stabilità interno, al fine di prevenire il continuo accumularsi di ulteriori debiti senza possibilità di uscire da questa spirale negativa. È un tema sul quale ci aspettiamo un impegno serio dal Governo entro la fine dell'anno, senza il quale gli enti locali e territoriali, soprattutto alcuni particolarmente virtuosi e bene amministrati, non possono svolgere un ruolo di incentivo e di facilitazione della ripresa economica (ruolo che potrebbero e vorrebbero svolgere), mentre si ritrovano, loro malgrado, a diventare punto di intoppo e di aggravamento della crisi. Il punto essenziale è comunque un altro. Questo decreto è nato certamente per rispondere in tempi brevi ad una vera e propria emergenza, con fondi limitati rispetto al reale fabbisogno e con una procedura ancora macchinosa e complessa. Ma siamo sempre fermi, rinchiusi in un circolo vizioso che non potrà porre basi migliori per il pagamento dei debiti da qui in avanti. Perché? Perché manca il vero salto di qualità, una rivoluzione mentale e culturale che non faccia imperniare il sistema sul meccanismo fornitura-pagamento-debito-ripianamento senza controllo e senza alcun meccanismo premiante per gli enti virtuosi e nessun disincentivo vero per chi amministra male i fondi e la salute dei cittadini. La vera svolta si chiama meccanismo dei costi e fabbisogni standard, nella pubblica amministrazione come nella sanità: è ormai condiviso da tutti, anche da chi, all'inizio, ha irriso l'impianto federalista voluto dalla Lega. Nell'esame di questo provvedimento, sia nelle Commissioni consultive che nella Commissione bilancio, è stato un continuo richiamo al meccanismo dei costi standard, che sono stati messi a punto sulla base del decreti legislativi di attuazione della legge n. 42 del 2009 e che potrebbero essere già oggi applicati se non ci fosse stata la colpevole battuta d'arresto di un anno di Governo tecnico, che ha voluto cancellare l'idea stessa di federalismo e che, a dispetto di reiterati annunci di riduzione dei costi e di spending review, ben poco ha prodotto dal punto di vista dei risultati, senza capire, o non volendo capire, ed accettare l'evidenza: il federalismo è la sola risposta ad una finanza pubblica inefficiente.
2013-06-03	M5S	SantangeloVincenzo	Signor Presidente, signori rappresentanti del Governo, onorevoli senatori, cittadini tutti, il ritardo dei pagamenti, sia per le difficoltà conseguenti alla crisi, che sin dalla fine del 2007 interessa l'intero sistema economico e finanziario mondiale, sia in quanto ciò costituisce una illegittima forma di finanziamento del debitore, è divenuto un problema di crescente intensità e di sempre maggiore interesse. In particolare, le pubbliche amministrazioni sono, da un lato, tra i peggiori pagatori, specie con riguardo ai settori delle costruzioni e della sanità, dall'altro, godono di speciali discipline, se non di veri e propri privilegi.
2013-06-04	PD	GranaiolaManuela	Inoltre, in alcune Regioni, competenti al pagamento dei debiti, nel settore della sanità, sono gli enti del servizio sanitario regionale e non direttamente la Regione, come ad esempio avviene nella regione Toscana, dove gli acquisti dei beni e servizi delle aziende sanitarie si realizzano attraverso i cosiddetti ESTAV (enti per i servizi tecnico-amministrativi di area vasta) e i debiti delle aziende sanitarie toscane verso gli ESTAV rappresentano circa il 50 per cento dei debiti scaduti.
2013-06-18	PD	FilippiMarco	La Convenzione di Istanbul non è che un primo passo, una condizione necessaria, ma assolutamente non sufficiente. A partire da domani sarà indispensabile favorire davvero politiche di formazione per tutti coloro che sono coinvolti nell'accoglienza, nel recupero, nella difesa e nella tutela delle donne che subiscono violenza, una task force - è stato detto - che metta in rete le questure, i pronto soccorsi, gli studi legali, i tribunali, i centri antiviolenza. È necessario favorire la formazione di sezioni specializzate per l'organizzazione delle procure, in maniera tale da trattare in via prioritaria le situazioni di violenza. Occorre soprattutto la maturazione di una nuova coscienza con obiettivi culturali che si devono porre nelle scuole di ogni ordine e grado, dalla materna all'università, attraverso la stampa, in televisione e sulla rete. È stato importante e significativo, per il nostro Paese e per questo Parlamento, ratificare rapidamente questa Convenzione, ma se non vogliamo che tutto si riduca soltanto (anche se non è poco) a un bel gesto occorre dare continuità d'azione. Per questo chiedo ai Presidenti di Camera e Senato l'avvio immediato di una Commissione o di un Comitato (senza oneri per le Camere) che metta in rete le Commissioni giustizia, affari sociali, sanità, cultura, affinché in tempi certi stabilisca una lista di priorità, renda operative le leggi e ne predisponga controlli periodici sul suo effettivo stato di attuazione.
2013-06-18	PD	ZanoniMagdaAngela	È evidente che gli articoli 2 e 3 del disegno di legge non sono coerenti fra di loro: non è credibile la volontà di dare piena ed intera esecuzione alla Convenzione prevedendo contemporaneamente la clausola di neutralità finanziaria che prevede che «le misure amministrative necessarie all'attuazione e all'esecuzione della Convenzione sono assicurate con le risorse umane, strumentali e finanziarie disponibili a legislazione vigente». Questa clausola sarebbe estremamente positiva e all'avanguardia se fosse l'espressione dell'accoglimento della logica dei bilanci di genere, ovvero di un'attenzione trasversale alle tematiche di genere: questo vorrebbe dire che tutti i settori della pubblica amministrazione sono orientati e sensibili al riequilibrio. Ne prendo atto, pensando che da oggi carabinieri, forze dell'ordine, sanità, scuola sono magicamente orientati ad una riallocazione delle risorse per una prima risposta di applicazione della Convenzione.
2013-06-25	M5S	CatalfoNunzia	Gli effetti della globalizzazione riguardano anche l'aggiudicazione degli appalti, compresi quelli di servizi, con emissioni di bandi da parte della pubblica amministrazione italiana. Uno dei casi da citare è quello del gruppo Dussmann, multinazionale specializzata nella fornitura globale di servizi integrati per l'industria, la sanità, la scuola e le forze armate, vincitrice al ribasso di diversi bandi emessi da pubbliche amministrazioni. In svariati casi la succitata società non ha potuto sostenere la corretta gestione del servizio nonché il mantenimento degli standard occupazionali riducendo, pertanto, fortemente gli organici e generando numerosi contenziosi. Questo non è un caso isolato. Si inserisce nel disastrato quadro lavorativo italiano costellato di crisi aziendali, di utilizzi distorti della cassa integrazione ed è ancora più preoccupante se si considerano le prospettive future. All'interno degli obiettivi per il 2020 è incluso il raggiungimento del tasso di occupazione al 75 per cento (67 per cento per l'Italia). Già questo dato si commenta da sé. Come è possibile raggiungere un simile risultato in assenza di un vero e proprio passaggio di consegne tra una generazione e l'altra? Su cosa dunque dovrebbe puntare l'Italia? Quali azioni consentirebbero al nostro Paese di contribuire con pari dignità economica e sociale alla crescita intelligente, sostenibile e inclusiva dell'Unione europea? Ciascuno Stato membro deve poter contribuire con pari dignità sociale ed economica all'Unione europea nel rispetto delle proprie vocazioni e capacità commerciali. La valorizzazione di agricoltura, arte, biodiversità, cultura, musica, beni architettonici, del made in Italy della nostra terra, insieme al rispetto della giustizia intesa come lotta all'evasione fiscale, insomma la valorizzazione della nostra civiltà, con l'aiuto dell'innovazione, costituiscono la ricetta per rendere la nostra nazione parte integrante e proattiva dell'Unione europea, non una palla al piede, non una preoccupazione per Paesi che hanno saputo investire su un mercato globale, ma parte necessaria ed integrante dello stesso. Nell'attuazione delle politiche sociali e dell'occupazione, nello sviluppo di politiche efficaci a combattere la povertà e a fornire assistenza alle categorie a rischio di esclusione sociale, si deve tener conto di dati differenti rispetto agli altri Paesi dell'Unione europea: l'alta percentuale di inoccupati e disoccupati tra i 30 e i 54 anni, l'alta percentuale di donne inattive e, non ultimo, l'alto tasso di evasione fiscale. È necessario implementare un sistema virtuoso in cui il cittadino è al centro della vita della propria Nazione, nel rispetto dei principi stabiliti dalla Costituzione, un sistema di welfare che ponga fine alla frammentazione dei servizi per l'impiego dei programmi di politica attiva, l'istituzione di un unico osservatorio sul lavoro, il collegamento obbligatorio tra i Comuni, i centri per l'impiego pubblici e il sistema nazionale delle competenze certificate di ciascun cittadino. Un reale collegamento tra il sistema dell'istruzione e della formazione, l'istituzione del reddito di cittadinanza o meglio del reddito di dignità, già esistente nella quasi totalità dei Paesi dell'Unione, garantirebbero la flessibilità del mercato del lavoro, consentendo la formazione durante tutto l'arco della vita, la possibilità delle imprese di assumere i lavoratori reperendoli dal sistema nazionale unico delle competenze certificate ed ostacolando la progressiva marginalizzazione di chi ha la sola colpa di non poter più trovare lavoro in un Paese in agonia. La riduzione dell'orario di lavoro, poi, consentirebbe di creare nuovi posti di lavoro e la redistribuzione dei salari garantirebbe un sistema equo. È necessario intervenire in occasione del prossimo Consiglio europeo al fine di ottenere uno stanziamento straordinario di ulteriori risorse sia nell'ambito del Fondo sociale europeo per il finanziamento dei progetti volti a contrastare in maniera efficace la disoccupazione, sia nell'ambito del Fondo europeo di adeguamento alla globalizzazione. Riguardo al Fondo di garanzia per i giovani, è indispensabile implementare azioni strettamente legate all'inserimento lavorativo del giovane. In tal senso, si deve porre in essere il superamento della cosiddetta staffetta generazionale e perseguire invece un reale patto intergenerazionale, in linea con quanto previsto dal programma Youth Guarantee... PRESIDENTE. Deve concludere, senatrice. CATALFO (M5S). ...favorendo l'introduzione della figura del tirocinante a tempo pieno da affiancare al lavoratore qualificato, al fine di garantire la formazione del primo e la continuità lavorativa e salariale del secondo. Il Movimento 5 Stelle vuole uno Stato semplice, funzionale, così come l'avevano pensato i Padri costituenti, insomma efficace ed efficiente, uno Stato che rispetti la dignità del cittadino, che rimuova «gli ostacoli di ordine economico e sociale, che, limitando di fatto la libertà e l'eguaglianza dei cittadini, impediscono il pieno sviluppo della persona umana e l'effettiva partecipazione di tutti i lavoratori all'organizzazione politica, economica e sociale del Paese». Tutto questo si può raggiungere in un modo semplice: istituendo il reddito di cittadinanza.
2013-06-26	LN	VolpiRaffaele	Sono temi che forse sono ritornati alla nostra attenzione dopo tanto tempo. Per molti anni per noi la povertà riguardava le moltitudini forse scacciate dalle siccità dell'Africa o dalle favelas di qualche città del Sud America; oggi purtroppo riguarda qualcosa che ci eravamo dimenticati, come il vicino di casa, l'anziano o quanti, per orgoglio, non hanno la voglia di dire di essere in uno stato di indigenza. Questa è una delle preoccupazioni che dobbiamo affrontare insieme. Oggi prima di tutto, signora Vice Ministro, abbiamo la necessità di ricostruire forse una nuova mappa delle povertà, che ci deve trovare partecipi come attori della politica. È una mappa nuova, perché proprio in queste nuove povertà ci è chi non immaginiamo che in questo momento abbia difficoltà; in essa c'è veramente, come dicevo prima, quel vicino di casa che abbiamo conosciuto e che vediamo tutti i giorni, ma che noi stessi non sappiamo come approcciare per dirgli che forse ha bisogno d'aiuto. Ci sono tuttavia povertà estese, come quelle di chi è stato espulso dal mondo del lavoro, o quelle di chi magari ha avuto un'azienda e ora arriva addirittura al gesto drammatico del suicidio perché non sa come affrontare questi problemi. Signora Vice Ministro, prima abbiamo fatto una breve chiacchierata, e so che nonostante il corteo di presenze che sicuramente... (La vice ministro Guerra è avvicinata da alcuni senatori). Signor Presidente, io cerco di fare la mia parte, però chiedo alla rappresentante del Governo di prestarmi attenzione per dieci minuti: poi la lascio fare tutto quello che vuole. Chiedo scusa anche ai colleghi. Signora Vice Ministro, nel colloquio informale che abbiamo avuto prima lei ha avanzato un paio di richieste per trovare una soluzione affinché ci sia l'apprezzamento anche della nostra mozione. Lei ha fatto riferimento alla parte che riguarda i mercati. Si dice, è vero, che i mercati non appartengono a una dimensione sociale (io non credo che sia così: non è quello il problema); ritengo però che abbiamo bisogno di ricostruire insieme un profilo di rapporti sociali ed economici all'interno del Paese che sia più di garanzia per tutto quello che riguarda le persone. E le persone non sono lontane o diverse dal mercato, signora Vice Ministro. In questi anni abbiamo anche immaginato, in maniera non sempre facile, che occorresse procedere ad una ricostruzione di piattaforme inalienabili, che non sono semplicemente realtà retoriche o teoriche. Si è infatti ritenuto che, dopo il fallimento di quasi tutte le teorie economiche che ci hanno portato fino ad oggi, con la drammaticità del momento, fosse importante individuare qualcosa da immaginare eventualmente con un nuovo nome. Non so se si tratti di liberismo sociale, perché sarebbe una nuova interpretazione, ma mi riferisco alla necessità di ritrovare all'interno di questo rapporto fra le persone e il mercato valori che sono stati assolutamente persi. Come sappiamo, il momento di crisi che porta a queste grandi situazioni di disagio è dovuto anche a scelte consistenti nella semplice finanziarizzazione di un patrimonio da rimettere in circuito con la sua realtà all'interno dell'economia. Non è stato così e c'è stato un inevitabile crollo mondiale. Tuttavia, la nostra responsabilità è quella di andare fino in fondo, di arrivare a trovare insieme quel dialogo nuovo - lo dicevo ieri al Presidente del Consiglio - fra gli attori sociali ed economici: riprendere un rapporto, che non è solo teorico, fra le rappresentanze della nostra società. Noi abbiamo veramente bisogno di individuare non semplicemente le provviste finanziarie (anche se è assolutamente importante: come ha detto il collega prima, penso che sia doveroso trovare delle provviste finanziarie da mettere poi a disposizione): dobbiamo recuperare anche quello che c'era prima, uscendo dal virtuale e tornando alle reti sociali, che esistevano. La teoria non ci spiega come funzionavano, però c'erano: c'erano la vicinanza, il cortile, la strada, il vicino che ti aiutava. Tutto questo oggi non c'è più; purtroppo c'è la solitudine della povertà e l'orgoglio, di cui parlavo in precedenza, di non volerla o di non poterla ammettere. Abbiamo bisogno di ascolto (di molto ascolto), che può essere prestato dagli attori della politica, ma c'è anche il terzo settore - come diceva un collega in precedenza - che è importantissimo. Penso ancora che ci sia una rete importante nel nostro territorio, costituita dalle parrocchie, che non è un retaggio, ma un pregio, e che ci siano aspetti in cui un agente sociale riesce a capire prima di un amministratore dove si deve e si può intervenire. Abbiamo proposto anche che, in questo contesto, si riattivi quello che riteniamo l'aspetto virtuoso del federalismo, non per fare sperequazioni, ma per consentire anzi che alcune situazioni vengano perequate in maniera seria, anche per ciò che riguarda i costi: in particolare, signora Vice Ministro, conosciamo quelli della sanità, dove non ci possono essere differenze, speculazioni e sacche di illegalità, che inevitabilmente incidono su quelle situazioni, perché costituiscono il primo approccio e l'inevitabile front line per quelle persone che hanno dei bisogni ai quali bisogna dare delle risposte.
2013-06-26	M5S	BenciniAlessandra	Signor Presidente, gentili colleghi, tra i tanti dati economici che purtroppo possono essere evidenziati nel difficile presente che il nostro Paese sta vivendo, ce n'è uno che viene troppo spesso sottovalutato, ma che invece dovrebbe essere il primo a spingerci a riflettere sulla gravità della situazione odierna e a promuovere interventi immediati e decisivi. Mi riferisco alla diminuzione drammatica dei consumi alimentari, tendenza negativa che dura ormai da cinque anni e che ha avuto, secondo il Coordinamento delle associazioni per la difesa dell'ambiente e dei diritti degli utenti e dei consumatori (Codacons), una contrazione record proprio nell'ultimo anno. Seppure ci fosse tra noi qualche Maria Antonietta che ritenesse che si spende meno perché abbiamo abitudini alimentari migliori e salutari, va detto che in realtà non è così, perché si mangia meno e peggio, spesso cibo spazzatura che ripaghiamo in salute e in sanità, perché se una persona si ammala va curata e quindi ci sono altri costi: ovviamente, prevenire è sempre meglio che curare.
2013-07-03	PD	CardinaliValeria	Nell'ambito della dimensione esterna dell'Unione, l'obiettivo di rafforzare il ruolo dell'Unione europea sulla scena internazionale è stato predominante, e l'esigenza è di parlare con una sola voce. A tale proposito, la risoluzione ONU sullo status rafforzato dell'Unione europea in senso all'Assemblea generale delle Nazioni Unite è stato un risultato per il quale il Governo italiano si è battuto. In tema di allargamento, il Governo ha lavorato per garantire un adeguato riconoscimento dei progressi negoziali registrati dai Paesi candidati, in particolare per la Serbia, il Kosovo e il Montenegro. E tutti quanti abbiamo salutato l'ingresso della Croazia nell'Unione europea qualche giorno fa. In tema di politiche europee di vicinato, in particolare con riguardo alla sponda Sud del Mediterraneo, l'Italia ha rimarcato la necessità di fornire risposte adeguate alle istanze espresse dai Paesi in cui si è verificata la cosiddetta primavera araba, dal punto di vista del sostegno politico ed economico, ma anche del portare a compimento partenariati privilegiati, con la definizione di nuovi piani di azione con Marocco, Tunisia, Egitto e Libia. Per quanto concerne la cooperazione allo sviluppo, come diceva il collega che mi ha preceduto, l'Italia è il terzo contribuente al bilancio dell'Unione europea e il quarto contribuente al fondo europeo di sviluppo. Ovviamente, da questo punto di vista l'iniziativa è specificatamente rivolta al raggiungimento di obiettivi di sviluppo del millennio entro il 2015, con un particolare focus sulla sfida storica rappresentata dalla primavera araba e sul nesso tra migrazione e sviluppo. L'Italia ha sostenuto molto l'azione dell'Alto rappresentante Ashton volto a rafforzare le relazioni con i Paesi terzi in materia commerciale. Sempre in materia commerciale, e considerate le specifiche caratteristiche del sistema produttivo e industriale italiano, allo scopo di tutelare le sue tante eccellenze, il Governo ha sostenuto con successo la necessità di pervenire ad accordi commerciali equilibrati, mutuamente vantaggiosi e ispirati al principio di reciprocità, che perseguano in maniera incisiva e contestuale sia gli interessi commerciali sia la tutela del sistema produttivo degli Stati membri. Quindi, non una chiusura e una tutela, ma anche la possibilità di sviluppo. In questo contesto, il Governo si è impegnato perché venisse raggiunta una soluzione di compromesso per l'adozione di una regolamentazione sulla etichettatura di origine di alcuni prodotti provenienti da Paesi terzi (il cosiddetto made in). In seguito alla decisione della Commissione di ritirare la proposta, l'Italia ha chiesto alla Commissione di valutare possibili soluzioni alternative e di fornire una analisi giuridica dettagliata per definire uno schema di etichettatura a tutela dei consumatori, della trasparenza sui mercati e della concorrenza leale, suscettibile di non essere considerato un ostacolo tecnico ma, anzi, uno strumento per contrastare l'uso fraudolento delle indicazioni di origine europea. È evidente che su alcune questioni si è andato avanti, perché questo è un consuntivo e, nel frattempo, è intervenuta l'azione svolta primi mesi del 2013. Nel settore della politica di sicurezza e di difesa comune, tramite le proprie Forze armate l'Italia è risultata nel 2012 il quarto Paese ad aver contributo per la lotta alla pirateria. Per quanto riguarda gli affari interni, l'Italia si è impegnata per le problematiche connesse all'immigrazione illegale, anche se, da questo punto di vista, dobbiamo riscontrare forti resistenze da parte degli Stati membri non direttamente coinvolti nella gestione delle frontiere esterne, soprattutto di quelle marittime dell'Unione europea. Nell'ambito delle politiche relative al mercato interno si è avviato un processo di revisione delle diverse discipline esistenti per la valutazione della compatibilità degli aiuti di Stato con le regole del Trattato. In tema di proprietà intellettuale, per quanto concerne la creazione del brevetto europeo (di questo tema abbiamo parlato lungamente con il Ministro, e sono state poi anche fornite indicazioni). Italia e Spagna avevano presentato un ricorso alla Corte di giustizia sulla modalità di utilizzo della cooperazione rafforzata. Ma - a questo non è riportato nella relazione, perché è accaduto dopo, ma ovviamente ne diamo comunque contezza - il 16 aprile 2013 la Corte si è espressa nel senso del rigetto di questo ricorso. Occorre quindi valutare se aderire al sistema di brevetto europeo, oppure come andare avanti. Nell'ambito delle politiche sociali, l'iniziativa-faro è costituita dalla Piattaforma europea contro la povertà e l'emarginazione. Il Senato, in particolare, sta lavorando e producendo proposte, perché questo fenomeno colpisce in particolare la fascia di età minorile. Nel settore dell'istruzione si è lavorato per enfatizzare il ruolo dell'educazione come strumento della Strategia Europa 2020 e sull'esigenza di modernizzare l'istruzione superiore attraverso cinque direttive politiche, sulle quali autorità nazionali e istituti di istruzione superiore stanno lavorando e si confrontano. Così come per la cultura, dove si è lavorato molto per rendere il tema della diversità culturale e l'accesso alla cultura un tema predominante, anche attraverso la promozione di partnership creative. Nel settore del turismo, interessante è la prospettiva dell'istituzione di un marchio di qualità europeo, che si propone di aumentare la fiducia e la sicurezza dei consumatori nei prodotti turistici e di premiare gli sforzi dell'industria per offrire servizi di qualità. Sulla sanità i temi affrontati hanno riguardato non soltanto la libera circolazione nella somministrazione delle prestazioni dei sanitari, ma è stata anche rivolta attenzione alle gravi minacce per la salute a carattere transfrontaliero, rispetto cioè a come muoversi eventualmente in situazioni di questo tipo. In materia di tutela dei consumatori si segnala l'approvazione da parte del Consiglio, in data 11 ottobre 2012, di una risoluzione sull'agenda europea del consumatore che dovrebbe quindi portare a una proposta di regolamento volta a risolvere le controversie on line, con l'obiettivo di snellire la burocrazia e di portare al regolamento delle controversie on line. L'attività di ricerca e sviluppo presenta a mio avviso un dato molto interessante, perché uno dei limiti che si può riscontrare è legato allo scarso utilizzo dei finanziamenti presenti in alcuni settori, ciò è dovuto a mille motivi, alcuni dei quali proverò a spiegarli. Nell'attività di ricerca e sviluppo, il pacchetto legislativo Horizon 2020 mette a disposizione circa 80 miliardi di euro per il periodo 2014-2020 con l'obiettivo di raggiungere il 3 per cento del PIL entro il 2020 e di potenziare la competitività globale del sistema Europa. Quello delle politiche ambientali ed energetiche è un altro dei settori molto importanti su cui si è lavorato e anche questo Parlamento sta ponendo una grande attenzione, per promuovere in sede europea la transizione verso un'economia verde e l'adozione, nel perseguimento di politiche ambientali, di un approccio integrato con aspetti sociali ed economici, quindi non più a compartimenti stagni ma secondo un ragionamento più complesso che utilizza sostanzialmente tre pilastri di riferimento (obiettivi al 2020 emissioni al 2050, migliorare la legislazione ambientale e transizione verso un'economia verde), dando priorità al raggiungimento di un mercato unico dell'energia per riuscire quindi ad avere lo stesso trattamento tra regolazione di fonti rinnovabili e tradizionali. Mi avvio a concludere sul tema delle politiche di coesione, su cui c'è un grande lavoro ma su cui si rileva anche un neo. Alla fine del 2011 è stato adottato un piano di azione e coesione rafforzato nel dicembre 2012 con altre due fasi. Esso ha riprogrammato 3,5 miliardi di euro di fondi strutturali gestiti dalle Regioni su quattro priorità: istruzione e formazione, occupazione, infrastrutture ferroviarie, agenda digitale. Successivamente, a dicembre, sono state riconfermate e varate due fasi che mettono a disposizione 2,9 miliardi, la prima, e 5,7 miliardi, l'altra, per materie legate a inclusione sociale, crescita e competitività, con l'attenzione al peggioramento della situazione giovanile (sappiamo infatti quanto anche il premier Letta abbia posto l'accento e stia lavorando su questo), anche per aiutare le imprese e il lavoro. A tale riguardo dobbiamo tuttavia rilevare uno scarso accesso a questi fondi, a fronte invece di una contribuzione importante al bilancio europeo. Ciò è dovuto in parte all'eccessiva burocratizzazione, in parte al tema connesso al Patto di stabilità interno (oggi abbiamo letto una notizia positiva in tal senso), sul quale va a gravare il cofinanziamento delle Regioni e degli enti, e in parte alla difficoltà anche nella formazione e nella capacità di progettare. Quindi su questo punto vi è anche un invito a migliorare. Nella relazione consuntiva troverete inoltre tutti gli allegati che forniscono indicazioni molto particolareggiate.
2013-07-03	PD	CociancichRoberto	Mi limito ad evidenziare che il disegno di legge è suddiviso in sei Capi, che riguardano sei diversi tipi di materie e, in particolare, quella della libera circolazione delle persone, quella della fiscalità, quella del lavoro e della politica sociale, quella della sanità pubblica e quella dell'ambiente; vi è poi un ultimo Capo che reca altre disposizioni in generale.
2013-07-08	M5S	MorraNicola	Signor Presidente, onorevoli colleghi, siamo finalmente giunti alla fase finale del processo - a dire il vero piuttosto tortuoso - che ha determinato l'adozione dei principali atti relativi alla partecipazione del nostro Paese alla formazione e all'attuazione della normativa europea, secondo quanto stabilito dalla legge 24 dicembre 2012, n. 234. In particolare, mi sia consentita una breve digressione sulla legge stessa. Come è noto questa è la novità che abbiamo dovuto tutti affrontare in questa legislatura. All'articolo 30 di questa legge si definiscono sia la legge di delegazione europea, nella fattispecie il disegno di legge n. 587, sia la legge europea (disegno di legge n. 588). Entrambe queste leggi sono di iniziativa governativa. La legge di delegazione europea, in pratica, chiede al Parlamento di conferire al Governo la delega ad adottare entro tempi definiti dei decreti legislativi di recepimento di direttive europee. In sostanza, con questa legge il Governo chiede al Parlamento la delega a legiferare al suo posto, seppure per il nobile e necessario scopo di recepire le direttive europee. Ripeto: il Governo chiede al Parlamento la delega a legiferare al suo posto. Questa modalità, però, stride fortemente con la troppo spesso celebrata centralità del Parlamento. È quindi un altro esempio dello svuotamento del ruolo del Parlamento, sempre più semplice ratificatore di decisioni prese dal Governo. Ciò dimostra, inoltre, che i vertici che comandano il modello unico non si fidano neanche dei loro stessi parlamentari, ai quali si chiede solo di confermare, ratificare e convalidare decisioni prese dall'Esecutivo, o forse solo dai vertici dei partiti del modello unico. Tutto questo a noi del Movimento 5 Stelle non piace. Preferiremmo un ruolo più attivo del Parlamento anche in queste occasioni, che sembrano di mero, passivo recepimento di direttive dell'Unione europea per le quali invece il Parlamento può e deve dire la sua imponendo, secondo i limiti previsti dalla legge n. 234 del 2012, criteri e vincoli corrispondenti ai veri desiderata dei cittadini italiani. Alternativamente, il Parlamento si dovrebbe attivare in autonomia per recepire le opportune direttive dell'Unione europea, ma soprattutto dovrebbe forse influenzare di più, insieme agli altri Parlamenti nazionali, l'attività legislativa dell'Unione europea, alzando così il livello di democraticità delle istituzioni europee. Ma forse questo poco interessa. In quest'ottica, non vogliamo essere come le altre forze politiche, che riteniamo troppo spesso supinamente euro-acritiche, le quali si adagiano, si crogiolano e si compiacciono in un ripetuto e quasi quasi agiografico riferimento all'Europa e ai futuribili, non si sa quando, Stati Uniti d'Europa. Ora, nel merito, per quanto riguarda il disegno di legge n. 588, il nostro orientamento - si faccia attenzione al condizionale - sarebbe sicuramente favorevole, essendo questo l'atto contenente tutte quelle norme diverse dalle deleghe necessarie ai fini dell'adempimento di obblighi europei e finalizzate a porre rimedio ai casi di non corretto recepimento della normativa europea stessa. Come illustrato dal relatore, si tratta di direttive importanti, utili, ad esempio, a garantire la libera circolazione dei cittadini all'interno dell'Unione, oppure il libero accesso alla professione in qualsiasi suo Stato. Questo nel Capo I della legge europea, che prosegue con gli articoli del Capo II, riguardanti la fiscalità, del Capo III, riguardanti il lavoro, del Capo IV, riguardanti la sanità pubblica, del Capo V, riguardanti l'ambiente, del Capo VI, che contiene altre disposizioni ancora, i cui titoli danno chiaramente idea della rilevanza di queste direttive. Anche per quanto riguarda il disegno di legge n. 587, il nostro voto - attenzione di nuovo al modo verbale - sarebbe complessivamente positivo, con la rilevante e significativa eccezione dell'articolo 12, con il quale si recepisce la direttiva 2010/63/UE sempre riferita alla sperimentazione animale. Seppure si apprezzino alcuni dei criteri presenti in questo articolo, noi del Movimento lo riteniamo insufficiente, in quanto impone criteri di recepimento che a molti di noi paiono non idonei a limitare le sofferenze degli animali oggetto di sperimentazione e sicuramente non in grado di garantire i necessari controlli e le doverose ispezioni nelle strutture ove questa pratica, purtroppo, avrà comunque luogo; non rappresentano inoltre un reale impulso alla ricerca e all'applicazione di metodi alternativi all'utilizzo di animali nelle fasi di studio e di analisi di un nuovo farmaco. Ci rammarichiamo perciò dell'assoluta insensibilità e indisponibilità da parte delle altre forze politiche e soprattutto del Ministero della salute evidenziata dal non aver voluto recepire positivamente i nostri emendamenti all'articolo 12 (inizialmente articolo 9), volti a migliorare in fase ascendente nella Commissione preposta (la 14ª), questa norma. Pertanto, questi emendamenti, in combinato disposto con l'articolo 12, avrebbero completato un quadro legislativo che avremmo considerato di reale, concreta ed effettiva tutela per le specie animali. Purtuttavia, sappiamo che dobbiamo votare l'ennesima legge omnibus - un tipo di provvedimento che il Governo Letta si era impegnato a far diventare memoria del passato - e siamo anche consci che tutto ciò produce esitazioni in moltissimi di noi considerando i temi diversissimi: nel disegno di legge n. 587 si va infatti dalla importazione di legname ai diritti dei rifugiati, dalla sperimentazione animale a fini di ricerca scientifica alle missioni internazionali, dai bilanci degli Stati al commercio di prodotti tecnologici, per passare a norme finanziarie. Evidentemente, tutta materia che può rientrare, per omogeneità, nello stesso provvedimento. Benissimo, tutto questo permette al Movimento, in maniera assolutamente chiara e politicamente forte, di lasciare a tutti i senatori del Gruppo libertà di voto; non perché non ci vogliamo prendere le nostre responsabilità, perché noi le responsabilità ce le prendiamo, ma perché voi, signori del Governo, e comunque signori del modello unico, avete il coraggio di imporre una logica per cui o si prende tutto oppure non si deve prendere niente. Vorremmo che vi fosse - e questa ci sembra democrazia - la possibilità di ragionare pacatamente su singoli temi, su singoli provvedimenti, su cui il Movimento 5 Stelle darà certamente il suo contributo. Non è affatto vero, infatti, che noi siamo soltanto quelli della protesta; noi siamo anche quelli della proposta e in Commissione abbiamo cercato di farvelo capire in tanti modi. Ma evidentemente i tempi che imperiosamente voi dettate al dibattito parlamentare (altrimenti non si fa in tempo ad approvare) sono quelli che vogliono far passare insieme al provvedimento intelligente anche quello su cui si potrebbe intervenire per rettificare. Il Movimento 5 Stelle su questo non ci sta. Per questo tutti quanti noi, con senso di responsabilità, accettiamo la logica della libertà di voto e richiamiamo per l'ennesima volta e per mezzo di un Ministro - che è qui presente - l'impegno che aveva assunto lo stesso presidente del Consiglio Letta: cerchiamo di farla finita con i provvedimenti omnibus. Permettiamo a tutti i senatori, a tutti i parlamentari - perché anche in altri Gruppi ci sono singoli parlamentari che hanno le nostre stesse difficoltà - di votare singoli provvedimenti che abbiano una loro coerenza, una loro sistematicità, una loro unità di fondo. Questo è quello che vi chiede il Movimento 5 Stelle.
2013-07-15	M5S	BignamiLaura	A fronte di tagli pesanti a istruzione, università e sanità, quella militare è l'unica spesa pubblica a crescere costantemente. In questi due decenni il risparmio per i tagli al personale è stato stornato in nuovi e costosissimi sistemi d'arma. Per questo riteniamo necessario arrivare - come hanno fatto gli altri Paesi della NATO, quali il Canada e la Gran Bretagna - alla revisione del programma di acquisto relativo agli F-35, troppo costosi e incompatibili con la vocazione di pace che dovrebbe avere il nostro Paese.
2013-07-18	M5S	BenciniAlessandra	Signor Presidente, signori colleghi, intervengo citando un post dell'ISDE ( International Society of Doctors for the Environment ), l'Associazione internazionale dei medici per l'ambiente. «ISDE Italia risponde al commissario Bondi: il problema di Taranto non è "il fumo di sigaretta"» - Il commissario dell'Ilva, Enrico Bondi è stato nominato dal Governo per rappresentare gli interessi di tutti. Tuttavia le sue recenti affermazioni, che riprendono una perizia di parte aziendale, sono lungi dall'essere imparziali. Nella sua relazione al Presidente della Regione Puglia, Bondi cita infatti una relazione dei periti aziendali (Boffetta ed altri) secondo cui: "È noto che a Taranto, città portuale, la disponibilità di sigarette era in passato più alta rispetto ad altre aree del Sud Italia dove per ragioni economiche il fumo di sigaretta era ridotto fino agli anni '70". La frase sottintende che non vi sarebbe un eccesso di tumori dovuti all'inquinamento ma tale eccesso sarebbe attribuibile al consumo di sigarette. Contestiamo questo modo di porre il problema: (a) il commissario non può sposare una tesi di parte, in modo peraltro superficiale; (b) la relazione consegnata dai Periti della procura di Taranto e degli Enti pubblici preposti (Istituto Superiore di Sanità, ISPRA, ARPA Puglia, Agenzia Regionale Sanitaria Pugliese) contiene un'analisi approfondita della mortalità per tumori a Taranto e nei suoi quartieri, e va considerata nella sua interezza. La parzialità e la superficialità delle dichiarazioni di Bondi sono coerenti con il decennale disinteresse delle nostre classi dirigenti per i danni che l'inquinamento ambientale arreca all'ambiente e alla salute umana. Sia il Commissario sia la perizia di parte sembrano ignorare le prove del fatto che l'inquinamento atmosferico è causa del cancro del polmone anche nei non fumatori. L'autorevole rivista Lancet Oncology pubblica in questi giorni i risultati di un grande studio epidemiologico europeo che dimostra come l'inquinamento atmosferico svolga un ruolo importante nell'aumentare il rischio di cancro del polmone anche nei non-fumatori. Se Bondi, come sarebbe stato suo dovere, si fosse preoccupato di informarsi sulle prove scientifiche nel loro insieme, e non solo sul parere dei periti di parte, avrebbe tratto delle conclusioni diverse. In tal modo avrebbe dimostrato rispetto per i cittadini, per i lavoratori e per gli operatori sanitari anziché agire sulla base di un'agenda precostituita. Sulla base di queste semplice riflessioni ISDE Italia chiede al Governo italiano di provvedere a ristabilire la verità e a richiamare i suoi rappresentanti a un maggiore equilibrio e senso della giustizia»
2013-07-23	LN	BellotRaffaela	Con quali risorse potranno dare sicurezza ai territori i Comuni, che già avete ridotto all'osso con bilanci azzerati o le Regioni? Si pensa forse di intaccare le poche risorse rimaste per la sanità e il sociale o per le forze dell'ordine, ormai svilite nel loro lavoro? Oppure riempirete ancora i centri di assistenza fino allo sfociare di inevitabili episodi di criminalità? È inutile svuotare carceri che in poco tempo saranno nuovamente sovraffollate, portando ad una situazione esplosiva di contrasti sociali.
2013-07-23	PD	GranaiolaManuela	Abbiamo chiesto al Governo di curare, per quanto di competenza e in collaborazione con le Regioni, che l'assistenza specialistica ambulatoriale sia conformata a criteri di razionalizzazione di domanda e offerta prevedendo presenze programmate in base alla valutazione epidemiologica delle patologie prevalenti; di assicurare che i detenuti sottoposti a un regime di media e alta sicurezza, che necessitano di assistenza continuativa in quanto affetti da patologie croniche, siano assistiti in istituti in grado di coniugare le esigenze di tutela della salute con quelle di sicurezza, attraverso la presenza di servizi sanitari con personale specializzato funzionanti nelle ventiquattrore; di istituire un organo di raccordo interistituzionale a livello centrale, preferibilmente in sede di Conferenza unificata, che possa costituire la sede dove concordare gli strumenti attuativi della legislazione intesa ad affrontare le problematiche della sanità penitenziaria in relazione alla più ampia questione dell'emergenza carcere. In ultimo, ma non per ultimo, chiediamo di monitorare attentamente e continuativamente le attività esecutive della normativa per il superamento degli ospedali psichiatrici giudiziari, adottando in maniera tempestiva ogni iniziativa necessaria ad evitare che si debba ricorrere nuovamente a provvedimenti di urgenza di proroga termini, ivi incluso l'esercizio dei poteri sostitutivi, ex articolo 120, secondo comma, della Costituzione.
2013-07-23	PD	GranaiolaManuela	Abbiamo, dunque, presentato un ordine del giorno nel quale si chiede al Governo un ulteriore impegno rispetto a quanto previsto dal disegno di legge di conversione del decreto-legge in esame per favorire un miglioramento dell'organizzazione dei servizi sanitari di base nell'ambito della sanità penitenziaria in conformità ai criteri di appropriatezza e alla necessità di assicurare la salute dei detenuti in un contesto di rete.
2013-07-23	PD	GranaiolaManuela	Infatti, in seguito all'emanazione del decreto del Presidente del Consiglio dei ministri del 1° aprile 2008, che conteneva modalità e criteri per il trasferimento al Servizio sanitario nazionale delle funzioni sanitarie, dei rapporti di lavoro, delle risorse finanziarie e delle attrezzature in materia di sanità penitenziaria, la situazione delle carceri, dal punto di vista sanitario, rischia di diventare esplosiva.
2013-07-23	PD	GranaiolaManuela	Per questo motivo abbiamo audito l'ANCI, il DAP e l'Istituto superiore di sanità penitenziaria ed i rappresentanti del tavolo di consultazione permanente sulla sanità penitenziaria. Dopo tali audizioni, anche a seguito del parere espresso in Commissione e pur riconoscendo che il decreto‑legge oggetto di conversione rappresenta un passo avanti concreto per migliorare la situazione delle carceri italiane, situazione segnata da un sovraffollamento già ufficialmente condannato e sanzionato dal tribunale di Strasburgo e dalla Corte europea dei diritti dell'uomo in quanto si configura come una situazione insopportabile per un Paese civile, riteniamo che ci siano ancora molte cose da fare presto, puntualizzare o chiarire affinché la previsione di pene alternative alla detenzione non sia che il primo passo verso il riordino della sanità penitenziaria.
2013-07-23	PD	GranaiolaManuela	Signor Presidente, in Commissione sanità abbiamo esaminato il disegno di legge in sede consultiva, ma nella consapevolezza e convinzione che le questioni sanitarie e, quindi, di nostra competenza non potevano essere esaminate se non in un'ottica parallela e trasversale alle questioni sociali, giuridiche e istituzionali.
2013-07-23	PD	GranaiolaManuela	Si tratta soltanto di portare a compimento norme importanti, che riguardano non solo la sanità penitenziaria, ma anche tutte le altre questioni che attengono alla vivibilità della persona detenuta. Oltre questo, vi è anche la questione degli ospedali psichiatrici giudiziari: non riesco a capire perché non si voglia assumere un impegno ben preciso. Sinceramente, una raccomandazione su questi temi mi sembrerebbe davvero una presa in giro.
2013-07-23	PD	GranaiolaManuela	Signora Presidente, premesso che a mio parere sulla sanità penitenziaria di raccomandazioni ne sono state fatte tante, non riesco a capire perché il Governo non possa assumersi un impegno, dal momento che quanto richiesto con l'ordine del giorno in esame è già contenuto dal decreto del Presidente del Consiglio dei ministri del 1° aprile 2008 ed è quindi già previsto dalla normativa in atto.
2013-07-24	PD	DeBiasiEmiliaGrazia	Signor Presidente, sicuramente ci sarà un motivo, ma penso che l'Aula abbia diritto di conoscere la motivazione. Si chiede semplicemente di salvaguardare fondi già stanziati, quindi non ci sono aumenti. Vuol dire che pensiamo di tagliare retroattivamente i fondi già stanziati sulle tossicodipendenze? Sono portata a pensarlo. Mi pare che siamo già messi abbastanza male in materia di sanità, in particolare della sanità carceraria, per permetterci anche di dire di no alla salvaguardia di fondi già stanziati. In Commissione, Presidente, abbiamo avuto un dibattito molto approfondito sul tema. Quindi chiedo almeno di dare una motivazione e in tal caso inviterei anch'io la presentatrice Granaiola a trasformare l'emendamento 5.200 in un ordine del giorno. Vorrei però capire se c'è un meccanismo retroattivo; in tal caso si crea un precedente molto antipatico per tutti.
2013-07-24	PD	GranaiolaManuela	Signor Presidente, chiedo cortesemente al relatore e al rappresentante del Governo di riconsiderare il parere negativo espresso, in quanto nell'emendamento si chiede soltanto che nella programmazione dell'attività di edilizia penitenziaria prevista dal comma 1, lettera a), si dia priorità alla messa a norma dei locali trasferiti alle ASL, sempre in base al decreto del Presidente del Consiglio dei ministri del 2008, in quanto in massima parte non conformi alla legislazione sanitaria attuale. Quindi, poiché abbiamo a cuore la sanità penitenziaria, almeno per la parte della messa a norma dei locali che saranno messi a disposizione delle ASL a seguito del passaggio previsto dal decreto del Presidente del Consiglio dei ministri del 2008, chiediamo di dare priorità. Non mi sembra un emendamento da respingere.
2013-07-24	PD	SangalliGianCarlo	Signor Presidente, ovviamente la Commissione bilancio non entra nel merito del provvedimento, ma si attiene alla legge di contabilità e alla clausola di invarianza dei conti, che in questo caso non viene rispettata. L'emendamento 5.200 propone infatti di aggiungere in premessa all'articolo 5 le parole: «Fatti salvi i finanziamenti attuali per i programmi terapeutici e di recupero», rispetto alle quali riteniamo vi sia un problema di copertura finanziaria. Non basta scrivere una formulazione del tipo: «fatti salvi i maggiori oneri a carico della finanza pubblica» perché quei fondi, nel momento in cui non vengono spesi, entrano nella contabilità generale e nel bilancio dello Stato. Quei fondi non restano fermi lì e quindi non sono a riserva, ma rientrano nella contabilità pubblica. A questo punto dovremmo rivedere il bilancio dello Stato e non siamo in condizioni di farlo e avremmo evidentemente, in taluni casi, un aumento di spesa, in altri un'invarianza di spesa. Non possiamo pertanto dare un parere favorevole ex articolo 81 della Costituzione, peraltro nel testo rafforzato dalle recenti modifiche costituzionali. Questa è un'ottica - il presidente Azzollini lo direbbe meglio di me - che si riconfermerà molte volte, non solo in questo provvedimento. In realtà ci atteniamo al fatto che, nel momento in cui dei fondi avanzano o sopravvengono, non esistono parti di competenza del bilancio che riservano quei fondi al Ministero della sanità piuttosto che alla tal Regione o al Ministero della difesa: maggiori entrate vanno a diminuire lo stock di debito complessivo e quindi entrano nel bilancio generale. Quando i fondi non sono spesi e gli oneri non devono modificarsi si devono trovare nuove risorse. Riteniamo pertanto che non vi sia la copertura finanziaria.
2013-07-24	LN	ComaroliSilvanaAndreina	Ci sarebbe quella, invero, dei costi standard (visto che tutti dicono che non ci sono soldi e la coperta è corta, ci sarebbe appunto questa riforma), opportunamente tralasciata dal Governo Monti e anche da voi oggi messa nel dimenticatoio. Ma volete mettere risparmiare risorse pubbliche facendo pagare a tutte le sanità regionali lo stesso prezzo per le siringhe con un aumento degli acconti delle imposte sui redditi d'impresa? Non sia mai che invece di agire, come sempre, sul lato della maggiorazione delle entrate tributarie, questo Governo decida di tagliare i rami secchi della spesa pubblica! Gli unici provvedimenti a favore di qualcuno, come al solito, li avete predisposti per i soliti noti. È interessante osservare, infatti, la possibilità che concedete alla sola Regione Campania di poter dirottare risorse fresche per saldare i propri buchi in materia di trasporto regionale ferroviario: un atteggiamento certamente meritocratico verso chi ha sempre rispettato le regole, verso chi ha gestito con oculatezza le risorse pubbliche! Il decreto sui pagamenti della pubblica amministrazione, da voi tanto decantato, non considera adeguatamente gli enti in modo sano e virtuoso, che oggi in Italia si ritrovano nella paradossale situazione di essere esclusi da questi benefici; così, chi si comporta in modo efficiente, subisce più di altri i vostri tagli orizzontali! Siete riusciti, insomma, a far scomparire, ma solo per tre mesi, l'aumento dell'IVA. Avete sospeso l'IMU. State tergiversando sulla TARES. Gli italiani fiduciosi sperano dunque in una magia ben maggiore: che sparisca questo Governo!
2013-07-25	M5S	DePietroCristina	Signor Presidente, colleghi, dalla fine degli anni Novanta si registra un preoccupante calo delle popolazioni di api, bombi e altri insetti impollinatori in tutti i continenti, con picchi di sconcertante gravità del fenomeno in Europa e Nord America. Com'è noto, le api rivestono un ruolo chiave nel ciclo della vita, essendo alla base del delicato processo di impollinazione delle piante. Infatti, in assenza delle api o nel caso di una loro drastica riduzione numerica la produzione di cibo su scala globale subirebbe una consistente flessione, con conseguenze drammatiche, sia per gli esseri umani che per gli animali. I seguenti dati devono essere presi in considerazione: fino al 35 per cento della produzione di cibo a livello globale dipende dal servizio di impollinazione naturale offerto da questi insetti; delle 100 colture da cui dipende il 90 per cento della produzione mondiale di cibo, 71 sono legate al lavoro di impollinazione delle api; solo in Europa, ben 4.000 diverse colture dipendono dall'impollinazione entomofila; circa 1'84 per cento delle 264 specie coltivate in Europa sono frutto dell'impollinazione naturale operata da api, bombi, farfalle e falene; i benefici economici a livello globale legati all'impollinazione naturale ammontano a circa 256 miliardi di euro. Il declino delle api è attribuito a diversi fattori, tra cui l'uso agricolo di neonicotinoidi, che costituiscono una classe di insetticidi sistemici di nuova concezione che negli ultimi 15 anni ha conosciuto una rapida diffusione. Studi come quello del progetto APENT e il rapporto pubblicato, il 16 gennaio 2013, dall'Agenzia europea per la sicurezza alimentare, condannano i rischi che i pesticidi neonicotinoidi comportano per le api e, in particolare, accertano il danno provocato da tre di queste sostanze (clothianidin, imidacloprid e thiamethoxam). Quanto detto conferma quello che apicoltori, cittadini e associazioni denunciano da anni. Numerosi apicoltori testimoniano che, una volta interrotto l'uso di tali sostanze, le api ricominciano naturalmente a ripopolare i campi. I neonicotinoidi, in ragione del loro elevato rischio di neurotossicità, oltre a rappresentare una minaccia per insetti utili come le api, potrebbero rappresentare anche un possibile rischio per la salute dei vertebrati, compreso l'uomo. Negli ultimi anni è cresciuto il numero degli studi che vedono nei neonicotinoidi una potenziale fonte di alterazioni sottili anche sui vertebrati, rischio che dovrebbe essere adeguatamente valutato con particolare riguardo agli effetti neuroendocrini. L'Istituto superiore di sanità di Roma già nel 2009 sottolineava che gli effetti neuroendocrini dei neonicotinoidi nei vertebrati meritano una più attenta valutazione in relazione ai potenziali rischi. In linea generale, soggetti particolarmente vulnerabili come bambini, donne in gravidanza, soggetti con alterazioni endocrino-metaboliche, risulterebbero maggiormente esposti attraverso la diffusione di questi principi attivi nell'ambiente, nelle filiere alimentari e, quindi, anche nei prodotti dell'alveare. Per i soggetti adulti, infine, è documentata l'azione inibente dei neurotossici sulla capacità riproduttiva e sulla fertilità maschile umane. Inoltre, la caratterizzazione dei possibili rischi per la salute umana associati all'esposizione a interferenti endocrini è attualmente definita una delle nuove priorità per la sicurezza degli alimenti e dell'ambiente dall'Istituto superiore di sanità. Ciò premesso, appare evidente come il tentativo, ad opera di multinazionali operanti nel settore dei pesticidi, di attribuire il declino delle api a svariate cause patologiche specifiche apistiche si possa spiegare alla luce dell'intento di proteggere gli enormi proventi economici derivanti dalla vendita di tali prodotti, a scapito della sopravvivenza di una specie animale di incommensurabile valore per il genere umano. In particolare, i pesticidi più pericolosi sono sette: si tratta di neonicotinoidi e altre sostanze i cui brevetti sono di proprietà di colossi chimici come Bayer, Syngenta, BASF e altre ancora. In Italia, il Ministero della salute ha prorogato, con decreto del 25 gennaio 2013, fino al 30 giugno 2013, la sospensione dell'autorizzazione d'uso dei concianti sistemici sul mais. Sebbene il divieto in questione abbia dato immediatamente un respiro di sollievo alla popolazione di api, la proroga di tale sospensione è ormai scaduta e il problema si ripresenta in tutta la sua gravità. A livello europeo, il recente regolamento n. 485 del 2013 istituisce restrizioni all'utilizzo di tre neonicotinoidi per limitarne l'impatto negativo sulle api. Tuttavia, le relative restrizioni si applicheranno solo dal 1° dicembre 2013 e, ad ogni modo, il provvedimento ha carattere transitorio, arrivando a coprire un periodo di due anni. In sintesi, l'uso di questi insetticidi è l'unico fattore di totale responsabilità umana su cui un intervento legislativo possa produrre effetti diretti e verificabili. Bisogna agire in fretta per evitare che nel periodo di agosto-dicembre 2013, in assenza di uno specifico divieto di utilizzo di tali prodotti, venga inferto un altro duro colpo al patrimonio apistico nazionale. In ragione della gravità della situazione e delle potenziali conseguenze, è necessario trovare una soluzione definitiva al problema, mirando ad impedire in maniera permanente l'utilizzo di prodotti con le citate componenti chimiche nel nostro Paese. A questo scopo ho depositato un'interrogazione urgente al Ministro della salute e al Ministro delle politiche agricole e forestali.
2013-07-26	PD	VaccariStefano	Il 25 gennaio 2013, è stato proclamato un nuovo sciopero. Il giorno prima, il ministro dell'interno pro tempore Cancellieri, in visita a Modena, aveva annunciato che i lavoratori sarebbero stati pagati entro pochi giorni. Al contrario, la mensilità di novembre 2012 è stata erogata solamente ad inizio marzo 2013, pagata per una parte dal consorzio "L'Oasi" e per l'altra dalla prefettura, in virtù del citato articolo del codice civile. Dopo altre quattro giornate di sciopero, svoltesi tra febbraio e marzo, la prefettura si è fatta poi interamente carico del pagamento delle mensilità di dicembre, della tredicesima mensilità 2012 e di quelle di gennaio e febbraio 2013. La stessa situazione si è ripetuta nei mesi successivi. Dall'inizio della gestione, quindi, di 13 mensilità soltanto una è stata pagata regolarmente ai lavoratori; le altre, in ritardo, sono state erogate dalla prefettura, ma dal mese di maggio i lavoratori del centro non ricevono alcuna retribuzione. Inoltre, va sottolineato l'avvicendamento di ben quattro direttori, talvolta per il mancato pagamento del loro stesso stipendio, ciò che ha reso impossibile ogni stabile programmazione interna delle attività e ogni efficace relazione con tutti i soggetti coinvolti, dentro il centro e fuori da esso. Nella giornata di sabato 6 luglio, a fronte del permanere e dell'acutizzarsi dei problemi, la CGIL di Modena ha proclamato altri sei giorni di sciopero consecutivi per i lavoratori che operano nel centro. Tale fatto, oltre a rimarcare una volta di più l'insostenibilità della situazione, avrebbe rappresentato senz'altro un delicatissimo problema per la sicurezza del centro stesso, sapendo quali ripercussioni avrebbe potuto avere sulla vita dei trattenuti, allora 36, una sospensione dei servizi, soprattutto all'avvio del periodo del Ramadan. Ancora una volta, solo l'intervento della prefettura ha determinato una iniziale sospensione dello sciopero, a fronte di impegni assunti dalla stessa nei confronti dei lavoratori. Lo sciopero dei lavoratori, prorogato, ha comunque avuto inizio solo martedì 23 luglio e si protrarrà sino a domenica 28 luglio. Come è noto, uno sciopero di tale lunghezza non è ammesso dal legislatore, che ne consente una durata massima di 48 ore. Per tale motivo, la Commissione di garanzia dell'attuazione della legge sullo sciopero nei servizi pubblici essenziali ha aperto un procedimento per inadempienza nei confronti della Funzione pubblica-CGIL di Modena. Tale procedimento è stato tuttavia subito archiviato dalla Commissione, che ha optato per il non luogo a provvedere né verso i lavoratori né verso il sindacato, dichiarando la presenza di una condizione di «eccezione di inadempimento». La Commissione ha cioè riconosciuto le inadempienze del consorzio talmente gravi da ritenere legittima da parte dei lavoratori l'adesione ad uno sciopero più esteso delle 48 ore consentite. Tale decisione della Commissione di riconoscere una eccezione di inadempimento si è peraltro verificata in rari, e veramente gravi, casi, dal 1990 ad oggi. Ma l'azione intrapresa dalla Commissione di garanzia è andata anche oltre. L'Autorità ha infatti deciso di avviare un'indagine conoscitiva sui reali motivi che impediscono al consorzio di corrispondere regolarmente le mensilità ai propri dipendenti. La lettera dell'Autorità al consorzio è stata inviata il 10 luglio scorso, ma al momento non sono state date ancora risposte. Questa circostanza, signor Sottosegretario, non è affatto irrilevante: si tratta del primo caso in assoluto in cui la Commissione di garanzia si muove al fine di accertare delle responsabilità in capo ad amministrazioni che contribuiscono ad aumentare il livello del conflitto anziché attenuarlo. E possiamo ben immaginare che questa prassi inaugurata dalla Commissione sulla vicenda del CIE di Modena si ripeterà sempre più spesso nei confronti delle sempre più frequenti situazioni di mancata corresponsione degli stipendi ai lavoratori. Peraltro, dopo avere incontrato a più riprese Funzione pubblica-CGIL e i lavoratori, nella giornata di sabato 6 luglio ho personalmente effettuato, a sorpresa, assieme agli onorevoli Baruffi e Patriarca, una lunga visita al centro, in cui abbiamo potuto riscontrare direttamente le carenze lamentate da più parti, una qualità decisamente inadeguata delle strutture, una condizione igienico-sanitaria insostenibile e un'esasperazione dei trattenuti derivante anche da questo stato di cose, che diventa ancor più insostenibile nei mesi estivi dell'anno. Giovedì 11 luglio la Guardia di finanza di Modena ha poi perquisito, su mandato del pubblico ministero Marco Niccolini, gli uffici del consorzio all'interno del centro, per far luce su come sia sostenibile per il suddetto gestire una struttura con soli 29,1 euro al giorno per trattenuto. Come lei sa, la situazione al CIE di Modena è poi precipitata nell'ultima settimana, a seguito dello scoppiare di alcune rivolte da parte degli ospiti, che hanno provocato danni stimati dalla prefettura tra i 50.000 e i 70.000 euro e l'arresto di nove cittadini tunisini. Lunedì 22 luglio si è svolta l'udienza davanti al gip, a seguito della quale è stata disposta la permanenza in carcere per tre di questi e il rilascio con obbligo di dimora per i restanti sei. Tuttavia, le motivazioni della rivolta dichiarate dai nove cittadini tunisini sono risultate talmente gravi e riconducibili alla presenza di condizioni igieniche nel centro estremamente precarie che il gip ha rimandato gli atti alla procura per la verifica di eventuali reati a carico del gestore e all'AUSL di Modena, prospettando un interessamento diretto anche del sindaco della città per motivi di sanità pubblica. La situazione drammatica in cui versa il CIE è stata confermata anche dal segretario nazionale del SIULP Felice Romano, che alcuni giorni fa ha dichiarato in una nota come il centro sia ormai «un lager per immigrati e poliziotti». Un comportamento analogo a quello tenuto verso i lavoratori del CIE di Modena la cooperativa di Siracusa lo ha mostrato anche verso quelli operanti nelle sedi di Trapani e Bologna. A Trapani, nonostante le irregolarità rilevate dagli ispettori del lavoro nella gestione del CIE, il 16 gennaio 2013 il consorzio "L'Oasi" espresse l'intenzione di assumere 15 nuovi dipendenti, pur non riuscendo a pagare con regolarità gli stipendi agli oltre 50 lavoratori già in servizio presso la struttura. A Bologna, sin dall'avvio della nuova gestione, il consorzio assegnatario non ha pagato gli stipendi ai 29 dipendenti (come a Modena, le cifre sono state anticipate dalla prefettura di Bologna). Le situazioni descritte richiedono pertanto un intervento urgente da parte del Governo, cui chiediamo, anzitutto, quali azioni di propria competenza intenda adottare per garantire i lavoratori e le forze dell'ordine che operano presso i CIE e se non ritenga che l'adozione della modalità di aggiudicazione della gara secondo il meccanismo del massimo ribasso si sia rivelata inadeguata alla gestione dei suddetti centri. Chiediamo inoltre se non ritenga che vi siano state da parte dello stesso consorzio gravi, ripetute e sistematiche violazioni della convenzione, tali da comportare la revoca della stessa. Infine, le chiediamo, signor Sottosegretario, se non ritenga utile avviare una seria riflessione sull'utilità dei centri di identificazione ed espulsione per valutare l'eventuale inadeguatezza dei CIE rispetto all'obiettivo di ridurre l'immigrazione irregolare, visto che, a giudizio degli interpellanti, essi non corrispondono alle caratteristiche e ai requisiti fissati dallo stesso Ministero. Forse è giunto il momento di affrontare il tema del superamento dei CIE e della loro sostituzione con modalità di identificazione, ed eventualmente di espulsione, più rispettose della dignità e dei diritti fondamentali delle persone. PRESIDENTE. Il rappresentante del Governo ha facoltà di rispondere congiuntamente alle interpellanze testé svolte e alle connesse interrogazioni.
2013-07-30	M5S	BertorottaOrnella	Come dicevo, le conclusioni della relazione prodotta dai tecnici del Politecnico di Torino «evidenziano gravi rischi per la popolazione e per l'ambiente tali da impedirne la realizzazione in aree densamente popolate come quella adiacente la cittadina di Niscemi». Non sono d'accordo con queste conclusioni, invece, gli esperti dell'Istituto superiore di sanità nella cui relazione, a volte lacunosa e superficiale, vengono riportati valori delle emissioni elettromagnetiche quasi sempre al di sotto della soglia massima consentita. Il Gruppo Movimento 5 Stelle esprime solidarietà nei confronti dei cittadini niscemesi e siciliani che con ogni mezzo si stanno battendo per impedire la realizzazione di questo impianto e si schiera accanto ai colleghi portavoce dell'Assemblea regionale siciliana ribadendo il suo impegno e la sua disponibilità...
2013-07-31	M5S	NugnesPaola	Inoltre, all'articolo 1, comma 1- ter, è prevista un'ampia esenzione di responsabilità a favore del commissario straordinario. Esso, oltre a sovrapporsi con altri articoli che tendono continuamente a deresponsabilizzare, si pone anche in contrapposizione con l'articolo 6 del decreto legislativo n. 231 del 2001, a cui proprio si appella, e dobbiamo tener presente che questo è un decreto di recepimento di una normativa europea, quindi, veniamo meno ai dettati europei. Tale articolo prevede, sì, che se un illecito è stato commesso da soggetti i quali rivestono funzioni apicali ovvero funzioni di rappresentanza o di amministrazione l'ente non risponde se l'organo dirigente ha dimostrato di aver adottato tutti i provvedimenti necessari: l'articolo attribuisce però al giudice la facoltà di decidere, ossia l'ente deve dimostrare innanzi al giudice che ciò è stato fatto. Noi invece con questo decreto-legge lo decidiamo per opera di legge: basta cioè che siano stati messi in campo, avviati i progetti per far sì che innanzitutto non sia più necessario provvedere all'AIA. Quindi decade l'obbligo di attuarla, e ci troviamo conseguentemente in una situazione di sospensione legislativa gravissima. Inoltre, è prevista una deroga all'articolo 29- decies, comma 9, del decreto legislativo n. 152 del 2006 che noi riteniamo molto grave, perché crea una situazione di squilibrio rispetto alle altre imprese che, invece, devono rispondere rispetto alle prescrizioni di cui allo stesso decreto legislativo secondo le quali se non si è provveduto al rispetto dell'AIA la fabbrica, a seconda della gravità della situazione, può anche essere chiusa. Per le fabbriche non commissariate questo vale, per quelle commissariate non vale più; basta mettere in atto un procedimento. Lo trovo gravissimo. Si determina una aperta violazione del principio di uguaglianza. Ma non basta. C'è una schizofrenia. All'articolo 2 si va in deroga al comma 1- bis, dell'articolo 1 perché per l'Ilva non vale quanto vale all'articolo 1, ossia per il modello che stiamo creando, cioè un modello pericolosissimo di commissariamento, come stiamo ben dicendo. Però per l'Ilva, il decreto è ancora più liberale, c'è ancora più libertà, un vero libertinaggio, perché non sono previsti gli stessi strumenti per poter acquisire, per esempio, il patrimonio immobiliare dell'impresa per l'attuazione dell'AIA. Troviamo poi che questo decreto-legge con l'articolo 2- quater vada a cancellare i commi 4, 5 e 6 dell'articolo 3 del decreto-legge 3 dicembre 1012, n. 207, che prevedeva la figura del garante. Questo garante che aveva funzioni di monitoraggio dell'esecuzione delle prescrizioni dell'AIA e che doveva segnalare eventuali criticità ed idonee misure, una figura di indiscussa indipendenza, competenza ed esperienza viene cancellata; si eliminano, però, anche i requisiti di professionalità e i criteri di liceità e di incompatibilità del commissario e del subcommissario e poi, con un ordine del giorno, presentato in ultimo dai relatori, addirittura di tutti i delegati che il commissario vorrà nominare. Quindi, per qualunque azienda futura potrebbe accadere quanto avvenuto per l'Ilva, cioè che l'amministratore delegato, dimessosi il 25 maggio, diventi commissario il 5 giugno. Quella del commissario dell'Ilva è una incompatibilità formale, ma anche sostanziale: è formale sulla carta, in quanto era amministratore e oggi è commissario, ma è anche sostanziale in quanto questo signore... PRESIDENTE. Senatrice Nugnes, la prego di concludere il suo intervento. NUGNES (M5S). Mi faccia finire, per favore. Dicevo che questo signore è stato destinatario di una diffida ministeriale per mancata attuazione delle prescrizioni dell'AIA e della valutazione del danno sanitario (VDS). Poi, come commissario cosa ha fatto? Le ha sconfessate e quindi le ha depotenziate. Pertanto, ci troviamo dinanzi ad un'incompatibilità gestionale. Cosa succede allora a questa VDS? Che è stata redatta da un ente regionale preposto e deve rispondere ad un decreto interministeriale che la depotenzia... PRESIDENTE. La invito a concludere la frase. NUGNES (M5S). Questo è gravissimo e non è permesso... PRESIDENTE. La prego di concludere la frase. L'ho già richiamata due volte, la prego. NUGNES (M5S). Non possiamo con un atto ministeriale limitare l'autonomia regionale nel campo della sanità e dell'ambiente. Io ritengo sia un fatto gravissimo.
2013-08-06	PD	GuerrieriPaleottiPaolo	Signor Presidente, onorevoli senatori, nell'introdurre la discussione sul decreto-legge n. 69, il cosiddetto "decreto del fare", che dovremmo convertire oggi in legge, ritengo sia utile innanzitutto collocarlo nella fase attuale che caratterizza l'economia italiana. È un'economia - va ricordato - che ha messo in atto negli ultimi dodici-diciotto mesi un percorso di aggiustamento profondo ed intenso in tema di contenimento del deficit pubblico ed avanzo primario, come e meglio di molti altri Paesi europei. Il prezzo, però, è stato alto, con un calo delle attività economiche e produttive e, soprattutto, un aumento della disoccupazione quale non si era mai verificato nell'intero dopoguerra. Non vi è dubbio che in questa situazione siano necessarie a breve misure specifiche per rilanciare e stimolare la ripresa dell'economia, una ripresa che si potrebbe profilare già a partire dalla fine di quest'anno o dall'inizio del prossimo. Si tratta di misure che ovviamente andranno affiancate al proseguimento dell'opera di consolidamento dei conti pubblici, che deve continuare così com'è iniziata. Queste misure sono tanto più urgenti in quanto si potranno rivelare fondamentali proprio per cercare di agganciare questa fase di espansione che tutte le previsioni portano a considerare in via di consolidamento per quanto riguarda i prossimi mesi. Non bisogna però dare per scontato che questa ripresa si trasmetterà anche alla nostra economia; è vero il contrario: dipenderà fondamentalmente da cosa faremo nei prossimi mesi, e quindi dalle politiche economiche che verranno messe in atto. Credo che sia in questa prospettiva che va letta a questo punto la discussione, e quindi la necessità di approvazione, del decreto-legge n. 69. Non ci sono dubbi che il decreto in esame presenti una grande eterogeneità e complessità di misure. Le aree su cui interviene sono moltissime: si passa dagli appalti al fisco, dalla sanità alla riscossione, dalla digitalizzazione all'accesso al credito; vengono sbloccate risorse importanti per far ripartire le infrastrutture. Volevo però richiamare due giustificazioni di carattere generale che possono servire a dare una qualche ragione del perché è necessaria ed urgente l'approvazione del provvedimento approvato dalla Camera. Una prima giustificazione è la seguente: se andiamo ad analizzare le misure dall'interno, è possibile individuare in molte di esse un'azione di stimolo che potrà esercitarsi soprattutto sulla domanda interna, su consumi e investimenti, che - non va dimenticato - sono in forte diminuzione da più di due anni. La diminuzione della domanda interna, in questo ultimo periodo, ha sempre più che compensato i contributi positivi che vengono dalle esportazioni; di qui la fase di recessione che stiamo attraversando. Quindi, una prima motivazione è data dal fatto che dalle misure contenute nel decreto può venire un positivo contributo al sostegno della domanda interna. La seconda motivazione è anch'essa di carattere generale: dobbiamo ricordare che, nel momento in cui è stata approvata per l'Italia la fine della procedura per disavanzo eccessivo, nel momento in cui abbiamo presentato il Documento di economia e finanza e il Programma nazionale di riforma, ci sono state rivolte da parte della Commissione e poi dall'Ecofin delle raccomandazioni soprattutto di politica economica che dobbiamo prendere sul serio, in quanto la procedura del semestre europeo prevede ad un certo punto un confronto su cosa avremo o non avremo fatto su questo versante. Se guardiamo allora ai molti ambiti di intervento che sono enucleabili nel decreto, possiamo notare come questi rispondano in qualche maniera ad alcune importanti raccomandazioni che ci sono state rivolte; questo sottolinea, a mio avviso, una seconda ragione di ordine generale che può dare razionalità all'approvazione che oggi contiamo di portare a termine. Vengo, nello specifico, alle misure del decreto: per quanto mi riguarda, mi limiterò alle misure che hanno un più indiretto impatto sul sistema economico, in particolare quelle di cui al Titolo I e al Capo II del Titolo II, perché la correlatrice, senatrice Bernini, si concentrerà sulle altre parti del decreto. Per quanto riguarda il Titolo I, sappiamo che una misura di carattere generale rilevante è quella della semplificazione dell'accesso al credito per le piccole imprese attraverso il Fondo di garanzia per le piccole e medie imprese. Nella mia relazione intendo soffermarmi sui miglioramenti che, a nostro avviso, sono stati apportati rispetto al testo approvato alla Camera dei deputati. Ci sono in particolare due miglioramenti importanti: in primo luogo si è ripristinata una quota di riserva per gli interventi di controgaranzia del Fondo a favore dei confidi. Sappiamo infatti che essi esercitano un'azione di grande rilevanza per quanto riguarda la possibilità di concedere garanzie, soprattutto per le piccole imprese: con il testo in esame si è ristabilita, in qualche modo, la riserva del 30 per cento. Allo stesso tempo, abbiamo considerato opportuna una ricomposizione delle quote all'interno del Fondo destinate agli investimenti che si collocano al di sopra e al di sotto della soglia dei 500.000 euro, al fine di garantire spazi - come si suol dire - alle imprese che, pur essendo piccole, effettuano investimenti il cui ordine di misura ha una qualche consistenza, senza naturalmente ledere le possibilità di utilizzo delle risorse per le imprese di più modesta dimensione. Si è pertanto deciso di riqualificare tale quota, che era stata collocata intorno all'80 per cento, portandola al 50 per cento: in tal modo il Fondo è destinato, per una quota del 50 per cento, ad investimenti che superano la soglia dei 500.000 euro, e per il restante 50 per cento ad interventi di più modesta dimensione. Un secondo miglioramento apportato dalle Commissioni riunite Affari costituzionali e bilancio ha riguardato gli investimenti delle piccole imprese. Come sapete, colleghi, nel testo si parlava di investimenti in macchinari e quindi di investimenti materiali. È un dato di fatto che da diversi anni una quota parte degli investimenti delle imprese riguarda i cosiddetti beni immateriali: ci sono alcuni Paesi in cui addirittura tale quota è superiore a quella degli investimenti in beni materiali. Dunque, si é allargato il campo degli interventi anche agli investimenti in hardware e in software e, soprattutto, si è data la possibilità di prevedere investimenti in tecnologie digitali. Lo riteniamo importante, naturalmente, perché si tratta di una prima misura con cui si inizia a rivedere una definizione che comincia ad essere datata per quanto riguarda gli investimenti delle imprese. In materia di liberalizzazioni, altro tema importante affrontato dal decreto‑legge al nostro esame, soprattutto per quanto riguarda la possibilità di ampliare la concorrenza nel mercato del gas naturale e dei carburanti, sono stati approvati alcuni emendamenti che prevedono una revisione della deduzione forfetaria spettante ai gestori di impianti di distribuzione carburante. C'è stato poi il tema dei compensi per gli amministratori e i dipendenti delle società controllate dalle pubblica amministrazione, che ha avuto molta eco all'esterno; qui si è fatto qualcosa che riteniamo utile, dal punto di vista della normativa di carattere generale. Anzitutto si è ripristinato il regime vigente sul tetto agli stipendi dei manager pubblici, che, come sappiamo, era invece venuto meno con il testo della Camera dei deputati. Si è poi applicata la riduzione del 25 per cento ai manager delle società direttamente o indirettamente controllate dalle pubbliche amministrazioni, mentre per le società quotate e quelle ad esse equiparate (che erano rimaste fuori da ogni riduzione) viene formulata una proposta di riduzione di pari importo da sottoporre all'approvazione dell'assemblea degli azionisti, che naturalmente resta sovrana. Riteniamo importante quanto è stato stabilito: se fosse stata confermata dal Senato la norma approvata dalla Camera, il risultato - non dimentichiamolo - sarebbe stato il superamento del limite dei 300.000 euro, previsto dalla spending review, per molte società controllate, oltre che per molte aziende municipalizzate. Un ulteriore importante miglioramento riguarda l'agenda digitale italiana, altro punto fondamentale, in relazione al quale abbiamo accumulato ritardi drammatici, se vogliamo usare questo termine, rispetto al resto d'Europa. In questo ambito si è approvata una serie di misure. Ne ricordo in particolare due. Innanzitutto, poiché vi è un grave distacco, un'ampia distanza tra chi accede a queste tecnologie e il resto - una grande fetta - della popolazione e dei territori, che invece questo accesso si vede precluso o gravemente decurtato, è stato stabilito che l'infrastrutturazione sia diretta anche e soprattutto a favorire l'accesso alla rete Internet nelle zone rurali, oltre che in grandi spazi pubblici collettivi. Questo è un primo passo, perché bisognerà lavorare molto sulle misure per garantire a tanti nostri concittadini la possibilità di utilizzare questi nuovi mezzi. Siamo però indietro non solo dal punto di vista della dotazione infrastrutturale, ma anche perché usiamo poco e male l'infrastruttura che abbiamo a disposizione. Dobbiamo perciò intervenire attentamente per incrementare questa capacità di uso. Un primo passo è stato immaginare, soprattutto per quanto riguarda l'utilizzo da parte della pubblica amministrazione di piattaforme e soluzioni di acquisto on line, la possibilità di ricorrere prioritariamente a prodotti open source, quindi a fonte aperta, che non comportino oneri di spesa. Cito inoltre gli interventi che, sempre nel campo della digitalizzazione, sono volti a favorire la realizzazione del fascicolo sanitario elettronico. A tale riguardo, sono stati approvati tre emendamenti importanti, di cui uno per l'istituzione del dossier farmaceutico del paziente quale parte specifica del fascicolo sanitario elettronico. Un capitolo importante del decreto riguarda le infrastrutture: da questo punto di vista, c'è lo sforzo di rendere operative risorse per oltre 2 miliardi di euro, ripartite negli anni dal 2013 al 2017. Sono stati approvati alcuni importanti emendamenti che prevedono l'estensione anche all'edilizia scolastica di una serie di interventi già previsti dalla norma in relazione alla sicurezza. Sappiamo quanta importanza abbia questo tema. È stato anche previsto che, per la finalità specifica dell'acquisto di mobili e arredi destinati all'uso scolastico e dei servizi all'infanzia, si possa superare il limite di spesa fissato al 20 per cento della spesa media degli anni 2010-2011. Altra norma da segnalare, sempre in tema di infrastrutture e appalti, è quella che rende obbligatoria la corresponsione, in favore dell'appaltatore, di un'anticipazione pari al 10 per cento dell'importo contrattuale, purché la stessa sia già prevista e pubblicizzata nella gara d'appalto, eliminando la facoltatività di ricorrervi per le amministrazioni. Cito in ultimo il capitolo delle semplificazioni, in particolare di quelle fiscali. Siamo intervenuti innanzitutto con un emendamento sull'introduzione, deliberata dalla Camera, del cosiddetto Documento unico di regolarità tributaria (DURT). Non si mettono in discussione le finalità alle quali si era fatto riferimento con questo provvedimento, ma ci è sembrato che le modalità con cui le stesse erano perseguite alla stregua del testo che ci era pervenuto le avrebbero trasformate in un onere aggiuntivo insopportabile per molte imprese; ciò sarebbe risultato in palese contraddizione con il mandato di semplificazione che poi queste norme prevedevano. Si è quindi decisa la soppressione delle parte che riguardava il DURT, rimandando ad altre disposizioni, in altri ambiti. Importante invece la semplificazione, già presente nel testo originario e che rimane, che riguarda il venir meno della responsabilità solidale dell'appaltatore per il versamento dell'IVA da parte del subappaltatore. Resta anche la responsabilità per il versamento delle ritenute fiscali sui redditi di lavoro dipendente. Per quanto riguarda il patrimonio immobiliare dei Comuni, sul quale erano previste diverse disposizioni, la correzione, o il miglioramento, come noi riteniamo, ha previsto di limitare la destinazione di una quota delle risorse derivanti dalla cessione del patrimonio immobiliare degli enti locali, pari al 10 per cento, alla riduzione del debito pubblico, salvo che una percentuale uguale o maggiore non sia destinata alla riduzione del debito del medesimo ente. Vorrei sottolineare alcuni interventi in tema di università e, soprattutto, di diritto e accesso allo studio. Sono stati approvati degli emendamenti soprattutto per il sostegno degli studenti universitari capaci e meritevoli e privi di mezzi. A tal fine, il Ministero dell'istruzione, dell'università e della ricerca potrà bandire borse di mobilità a favore di tali studenti, che si prevede permettano una mobilità in Regioni diverse da quelle di residenza degli stessi, mantenendo tuttavia la facoltà di intervento che era prevista per le Regioni. Per riassumere quanto detto fin qui, credo si possa dire, almeno guardando al complesso di questo lavoro, che l'attività delle Commissioni si è svolta in un clima costruttivo, di fattiva e leale collaborazione tra le forze della maggioranza e ha apportato - ho elencato alcune delle variazioni, ma molte altre sono poi riportare nel testo - dei miglioramenti, che noi riteniamo significativi, alla formulazione che ci era pervenuta dalla Camera. Lo ribadisco, ci troviamo di fronte ad un provvedimento eterogeneo, pieno quindi di riferimenti a temi diversi, che però è caratterizzato da due finalità di carattere generale: assicurare sostegno alla domanda ed evidenziare una capacità di cominciare a rispondere alle raccomandazioni della Commissione europea. In nome di queste due finalità di ordine generale, oltre che naturalmente per il contenuto delle misure che sono inserite in questo decreto-legge, credo si possa auspicare una rapida approvazione del testo che oggi è all'esame dell'Assemblea, in modo da consentire alla Camera la conversione definitiva in legge del decreto‑legge entro la settimana in corso.
2013-08-06	PD	PaduaVenera	Siccome è previsto che ci siano i consultori per le famiglie e per l'assistenza alle donne in tutte le fasi della loro vita, che si vada a fare un'inchiesta (lo dico alla Commissione sanità di cui faccio parte e a quest'Assemblea) e si veda dove funzionano i servizi e dove tutto questo viene ignorato, nonostante i grandi proclami.
2013-08-07	LN	ComaroliSilvanaAndreina	Lo stato confusionale del quale questo Esecutivo è prigioniero è visibile anche nella conduzione dei lavori di questo provvedimento. Onorevoli colleghi, quante volte sono stati sospesi i lavori delle nostre Commissioni nell'esaminare questo decreto? In quante occasioni abbiamo dovuto rivedere il programma dei nostri interventi per assecondare l'incapacità di questo Governo nell'affrontare in modo chiaro e deciso un testo che, comunque, seppur si muova con nobili intenti, determina solo parziali sollievi per il cittadino contribuente? Senza contare anche i casi in cui il Governo ha dato parere favorevole ad emendamenti per poi, dopo neanche un'ora, presentare emendamenti correttivi perché si è accorto di avere sbagliato. È davvero questo il Governo che riuscirà a risolvere i problemi dei cittadini? Il provvedimento, per l'appunto, è un testo che, se non fosse altro, viene discusso nel mese di luglio e ci fa tornare in mente, per strutture e contenuti, il famoso milleproroghe (meglio detto, decreto omnibus ). Come un calderone, il testo si compone di disposizioni che si riferiscono alle più eterogenee materie: dal fisco alla giustizia, dalla finanza degli enti locali alla sanità, dalla scuola alla semplificazione. Nessuna riforma concreta, stabile e strutturata, ma piuttosto un nugolo variopinto di interventi che rappezzano di qua e di là dimenticanze, norme poco chiare o scritte in modo confuso. E stupisce che in tutto il decreto siano stati ignorati quasi tutti i preziosi suggerimenti dei saggi, alcuni dei quali divenuti nel frattempo anche Ministri, e che, secondo le intenzioni, dovevano guidare l'azione del Governo nei prossimi decenni. Senza contare che il testo ha sicuramente elementi di incostituzionalità, proprio perché mancano i fondamenti dell'omogeneità del testo e del carattere di straordinarietà e di urgenza, come evidenziato anche dalla stessa Commissione affari costituzionale. Ma poi, proprio perché appartenente al Governo, la Commissione non ha potuto esprimere liberalmente il suo giudizio e si è accontentata di un ordine del giorno per richiamare quei vizi di origine del decreto.
2013-08-07	M5S	CrimiVitoClaudio	Ma entriamo nel merito di questo provvedimento. Esso parla di centinaia di cose. Vedendo l'indice, si passa dai trasporti alla sanità, all'istruzione, alla giustizia; c'è dentro di ogni, e non tutte sono emergenze. I decreti dovrebbero essere fatti solamente per affrontare questioni di emergenza, questioni in cui serve un intervento efficace e immediato. Eppure ci ritroviamo ad affrontare questioni come, per esempio, in merito all'Autorità dei trasporti, la sua collocazione come sede a Torino: un'Autorità dei trasporti che, creata con un decreto del 2011, con urgenza, emergenza, anche in quel caso un decreto, ancora oggi, dopo due anni, ha bisogno di una sede e di dotazione di personale; e facciamo un altro decreto per provvedere.
2013-08-07	PD	FinocchiaroAnna	Signor Presidente, intervengo solo perché il collega è stato così cortese da citarmi. Credo di essere stata chiara e quindi penso sia chiaro anche il testo dell'emendamento: i Comuni devono perimetrare quella zona nella quale non ritengono di applicare la semplificazione. Nel frattempo non scatta la semplificazione perché, saltando il termine al 30 giugno 2014, previsto nell'ultimo rigo, siamo nella situazione in cui è tutto nelle mani dei Comuni. Qualora i Comuni, però, nel giro di un anno, non arrivino a questa perimetrazione, come la legge prevede per l'urbanistica, ma anche per la sanità e per altri settori di competenza esclusiva delle Regioni, subentra il commissario regionale. Nel caso in cui neanche il commissario regionale perimetri la zona, subentra ovviamente il potere sostitutivo dello Stato, ma è un'evenienza del tutto eccezionale, conforme alle normative vigenti, che prevede l'intera signoria dei Comuni sul tema e, nel caso di inottemperanza da parte del Comune, della Regione. Quindi non sarei preoccupata, non vedo alcuno svuotamento delle competenze regionali.
2013-09-04	PD	DeBiasiEmiliaGrazia	Dobbiamo sapere innanzitutto che la dipendenza dal gioco colpisce molto i giovani, ancora di più gli over 60, ma ad esempio il poker online e i giochi online sono utilizzati in modo del tutto deregolato dai minori. Questo è un problema che interroga la civiltà di un Parlamento e di un Paese. Non è pensabile, infatti, che non ci possano essere metodi per controllare (ad esempio con l'utilizzo di filtri: ci sono moltissime possibilità) l'utilizzo da parte dei minori della Rete per poter giocare. Il ragazzo che si è suicidato non a caso faceva il poker online. E queste situazioni proliferano. Credo ci sia un problema ormai veramente drammatico: quello di porre rimedio e stabilire una tutela per i minori. Deve essere chiaro che deve essere completamente vietato ai minori il gioco nelle sale con le slot. Si tratta di una cosa assai complessa, Presidente, perché, mentre nelle sale è più semplice vedere i cartelli di divieto, all'interno dell'infinità di bar in cui ci sono le slot machine è molto difficile vedere cartelli di divieto ai minori. Il problema si risolve non facendo un proibizionismo d'antan, ma coinvolgendo i diversi attori del problema, tra i quali vi sono anche i produttori di giochi e gli esercenti. È inutile che continuiamo a predicare un ruolo della scuola e della famiglia se non ci sono consapevolezza e responsabilità da parte di chi prima di tutto gestisce questi giochi. Credo che questo sia il secondo punto che dobbiamo tenere presente. Vorrei che non usassimo più il termine ludopatia perché è sbagliato. Quando c'è la dipendenza da gioco d'azzardo, che è una patologia specifica, bisogna che il nostro Stato la riconosca, e attualmente non è così, perché non è presente nei livelli essenziali di assistenza, a dispetto di quanto è stato detto dall'Organizzazione mondiale della sanità e dai trattati internazionali che la definiscono una patologia pari alle altre dipendenze. Mi interessa relativamente che ci sia un decreto, che poi non è stato finanziato. Mi preme che noi oggi finanziamo i LEA e mettiamo al loro interno anche questa patologia facendola curare da chi la sa curare.
2013-09-04	PD	DeBiasiEmiliaGrazia	Noi abbiamo avuto una discussione accesa sul decreto sulle carceri a proposito dell'esistenza o inesistenza dei fondi contro le tossicodipendenze. C'è un servizio specifico - ne parlava la collega prima - che si chiama SERT; c'è una federazione italiana che si chiama Federserd, che riunisce tutti coloro che si occupano delle patologie legate al gioco d'azzardo; vi è un dipartimento presso la Presidenza del Consiglio che si occupa delle dipendenze, e sinceramente vorrei sapere cosa sta facendo - penso che prima o poi una risposta vada data in questa direzione - ed esistono le Regioni, cui è stato affidato il compito di cominciare a studiare i provvedimenti relativi alla cura delle persone affette da dipendenza patologica da gioco. Tutto questo è completamente immobile nel nostro Paese. Parliamo pure di mercato, di criminalità, ma pensiamo anche alla vita concreta delle persone e ai servizi territoriali e online che possono curare, come succede nel mondo, tranne che in Italia perché qui è molto meglio ignorare il fenomeno o ricorrere ai grandi problemi invece di affrontare la quotidianità dei cittadini. Del resto, il tema del gioco d'azzardo ha alle spalle il concetto della trasformazione del gioco come intrattenimento nel gioco come possibilità di costruzione di una nuova vita. Noi non possiamo consentire che questa terribile illusione si faccia strada nei cittadini del nostro Paese. Occorrono campagne di prevenzione, di sensibilizzazione sull'uso del denaro e anche qualche scelta coraggiosa come, ad esempio, la carta del giocatore: una carta che sia come il codice fiscale del giocatore e che abbia un limite - ripeto, limite - di spesa, perché qualunque mercato ha un limite. Benissimo, discutiamo dei grandi temi della criminalità, di un mercato che va regolato e di uno Stato che deve occuparsene in modo meno ipocrita, però, per piacere, non tralasciamo la cura di queste persone. Oggi si stimano 7000 persone in cura e si prevede che diventeranno 50.000-60.000 nei prossimi anni, ma oggi si stima che vi siano 800.000 persone affette da patologia di gioco d'azzardo. È una dipendenza che ha a che fare con la salute mentale. L'Organizzazione mondiale della sanità è stata chiara in materia: la salute, il benessere sono salute fisica e psichica. Non arriviamo all'ultimo momento, ad una serie di morti per usura, per gioco d'azzardo, per disperazione. Cerchiamo, una volta tanto, di porre in essere quella prevenzione che sola potrà contribuire in modo decisivo anche alla sconfitta di quel mercato illegale e terribile su cui speculano troppe persone nel nostro Paese. Per fare questo però occorre un patto della responsabilità, che non può che coinvolgere gli operatori del gioco, a partire dai grandi operatori che possono rendersi disponibili ad una battaglia di pulizia morale, di civiltà, per restituire ai cittadini un po' di speranza e anche (perché no?) di un po' di salute.
2013-09-04	PD	LumiaGiuseppe	(ore 18,16) ( Segue LUMIA). Un altro dato allarmante è quello relativo ai minorenni: si stima che siano ben 500.000 i ragazzi e i ragazzini soliti giocare d'azzardo. Molti giocatori cadono nella spirale del gioco d'azzardo patologico. Si tratta di una grave forma di dipendenza, al pari delle dipendenze da sostanze, che suscita nei soggetti interessati la necessità imperante di giocare, fino a provocare degli stati di astinenza da gioco, con pesanti ripercussioni sia sulla loro vita che su quella delle loro famiglie. Questo impegna notevolmente i nostri servizi, già in difficoltà, con enormi carenze di personale e poche risorse, ad intervenire su questa nuova sfida che sta mettendo in seria difficoltà giovani, persone adulte e famiglie del nostro Paese. Anche la facilità di accesso ai giochi d'azzardo e l'enorme presenza di pubblicità sui mezzi di informazione e comunicazione, spesso anche con formule ingannevoli, contribuiscono ad aumentare il rischio. Slogan come «Ti piace vincere facile» o «Avanti il prossimo milionario» sono infatti chiaramente ingannevoli. Pensate, colleghi, che già nel 1980 l'Organizzazione mondiale della sanità riconosceva il gioco d'azzardo patologico come forma di dipendenza e invitava il nostro Paese ad inserirlo nei livelli essenziali di assistenza, cosa che è avvenuta dopo trent'anni, quindi «con un po' di ritardo». Il decreto Balduzzi di qualche mese fa ha introdotto la dipendenza dai giochi nei LEA, cioè nei livelli assistenziali, ed entro poco tempo (il 31 dicembre 2012), su proposta del Ministro della salute di concerto con il Ministro dell'economia e delle finanze, si sarebbe dovuto provvedere ad aggiornare i livelli essenziali di assistenza con riferimento alle prestazioni di prevenzione. All'articolo 7 del decreto-legge 13 settembre 2012, n. 158 si prevedeva inoltre il divieto d'ingresso per i minorenni nelle aree destinate al gioco con vincite di denaro interne alle sale Bingo, nonché alle aree in cui si installano i videoterminali e nei punti vendita dove si esercita come attività principale quella di scommessa. Ad oggi, signor Presidente, onorevole rappresentante del Governo, colleghi, non sono stati adottati né il decreto del Presidente del Consiglio dei Ministri sull'aggiornamento dei livelli di assistenza con riferimento alle prestazioni di prevenzione cura e riabilitazione, né il suddetto decreto del Ministero dell'economia e delle finanze sul divieto relativo ai minori. Ecco perché c'è un limite strutturale, ecco perché questo ricatto strisciante pesa sulla vita democratica ed economica del nostro Paese. In passato questo Parlamento si è occupato del gioco d'azzardo, ha denunciato il vuoto enorme che c'è, in particolare sul gioco d'azzardo online, terra di nessuno, di arricchimenti spropositati, di dipendenza, di presenza delle mafie, di introiti stupidi, bassissimi e di controllo di legalità pari a zero. Eppure, il Parlamento si è pronunciato nella passata legislatura più volte: ricordo interventi di autorevoli nostri parlamentari, che oggi non siedono più in Aula e che si sono battuti intorno alla regolamentazione e restrizione del gioco d'azzardo nel nostro Paese. Ricordo, ad esempio, l'ex prefetto senatore Lauro, che si impegnò moltissimo nella Commissione parlamentare antimafia. Eppure, non c'è stato nessun risultato. Anche oggi questo rischio c'è; ecco perché il Partito Democratico ha presentato una mozione dettagliata con la quale si chiedono impegni seri, si invita il Governo ad assumersi delle responsabilità certe, e a fare i conti con la presenza delle organizzazioni mafiose, ricordando che queste hanno raggiunto un fatturato di circa 10 miliardi di euro. Sono presenti tutte le organizzazioni mafiose (cosa nostra, 'ndrangheta, camorra, sacra corona unita). Attorno a questo grande affare, l'associazione Libera ha censito la presenza di ben 50 clan con interessi diretti e indiretti: ricordiamo i casalesi, i Santapaola, i Condello, i Lo Piccolo: e l'elenco sarebbe lungo da fare. Per questo, cari colleghi, abbiamo pensato di proporre una mozione ben dettagliata. Ecco perché, colleghi, invitiamo il Governo - e invito il rappresentante del Governo a prenderne nota - a rivedere la copertura che nel recente decreto-legge n. 102 del 31 agosto 2013 è stata utilizzata sulla famosa vicenda IMU. In esso si è infatti previsto di chiudere il contenzioso aperto con i concessionari di giochi pubblici per il mancato versamento di quanto dovuto all'Erario, garantendo un'entrata certa in tempi ravvicinati, chiudendo così procedimenti aperti da anni, ma - attenzione - dove erano in gioco miliardi e miliardi di euro che i concessionari devono allo Stato. Penso che questa copertura debba essere rivista; penso che in Parlamento ci dobbiamo impegnare insieme al Governo per evitare che ancora una volta i giochi d'azzardo siano considerati una risorsa: sono un limite, sono un problema, sono un ostacolo allo sviluppo e alla legalità del nostro Paese. Nei nostri impegni individuiamo la necessità di elevare gli standard di accreditamento dei concessionari e il sistema dei controlli sulla loro identità societaria, sull'origine dei loro patrimoni e sui loro flussi finanziari attraverso un sistema di tracciamento dei movimenti in entrata e in uscita, al fine di evitare la presenza di infiltrazioni mafiose e di riciclaggio di denaro sporco. Chiediamo inoltre di impegnare il Governo ad introdurre, per quanto riguarda la tracciabilità del denaro, il conto dedicato e il registro delle scommesse e dei concorsi pronostici; ad introdurre il divieto di partecipare a gare e procedure per il rilascio di concessioni in materia di giochi da parte delle persone fisiche e giuridiche condannate per reati gravi; a stabilire per società fiduciarie, fondi di investimento e trust che detengono partecipazioni al capitale o al patrimonio di società concessionarie di giochi pubblici l'obbligo di dichiarare l'identità del soggetto mandante; ad equiparare agli operatori legali le compagnie estere che esercitano in Italia senza licenza; ad istituire presso tutte le procure della Repubblica dei pool specializzati; ad inasprire le pene; a vietare la pubblicità dei giochi d'azzardo soprattutto nei confronti dei minori, nonché prendere messaggi di avvertimento per scoraggiarne l'uso, come è stato fatto per il fumo; ad innalzare l'IVA sui giochi online dallo 0,6 per cento al 21 per cento, prevedendo magari con questo innalzamento una copertura per la soppressione dell'IMU; a provvedere al più presto all'adozione del decreto del Presidente del Consiglio dei ministri sull'aggiornamento dei LEA; ad istituire un Fondo per la prevenzione e la cura del gioco d'azzardo patologico. Insomma, abbiamo avanzato tutta una serie di proposte di evidente utilità su cui invitiamo il Parlamento e il Governo a fare la propria parte, diversamente da quanto è stato fatto fino ad ora.
2013-09-05	M5S	NugnesPaola	Sconcertano le affermazioni di Cafagna in prefettura la primavera scorsa che alla presenza del ministro Orlando, nel fare la sua relazione di aggiornamento, si sofferma sul «lancio del sacchetto tanto in voga da queste parti, a cura di gente che preferisce darsi a questo sport piuttosto che affidarsi al servizio di raccolta differenziata offerto dalle amministrazioni locali». Nella relazione conclusiva della Commissione parlamentare d'inchiesta del 5 febbraio 2013 - ossia ieri - si legge: «Deve osservarsi come nessuna attività efficace sia stata messa in atto. È possibile tamponare i singoli episodi, ma non il fenomeno, che continua a persistere». Ecco, ci sembra che finora con le azioni messe in atto con il commissariamento dal novembre scorso si sia continuato a fare solo questo: tamponare singoli episodi, ma non il fenomeno, che continua a persistere. Apprezziamo però molto l'interessamento del ministro Orlando alla questione e gli riconosciamo un approccio diverso, una volontà di rendere più strutturale l'azione,il fatto stesso che sia intervenuto sulla gaffe della ministra Lorenzin e ne abbia corretto il tiro. Tanti operatori mi sollecitano a chiedere che siano messi a sistema e resi fruibili e noti i risultati delle schede di dismissione ospedaliera (SDO), al fine di venire a conoscenza per semplice interpolazione della situazione di salute di ogni territorio, e invece si continua da decenni a parlare del registro tumori mentre i dati già li abbiamo. Lo studio ARPAC-AMRA 2010 ha evidenziato: inquinamento diffuso delle falde indagate; contaminazione dei suoli, per cui è necessario procedere all'analisi del rischio; presenza di superamenti hot spot di diossine e furani collegati alla presenza di rifiuti combusti. Studi ed analisi dei dati sanitari relativi alle percentuali di malattie tumorali riscontrate nei territori coinvolti, condotti dall'Istituto superiore di sanità, dalla fondazione Pascale, dall'università Federico II e dalla stessa procura di Santa Maria Capua Vetere, hanno evidenziato un aumento indiscusso di patologie tumorali. In soli dieci anni, i decessi per tumore sono incrementati del 47 per cento. I dati raccolti dall'istituto Pascale di Napoli hanno evidenziato che il tasso di mortalità femminile per tumore al polmone è il più alto in Italia, con un aumento del 100 per cento in soli vent'anni a fronte di una diminuzione di circa il 50 per cento nell'intero territorio nazionale. La procura di Santa Maria Capua Vetere nel 2006 ha accertato che dal 1999 vi era stato un incremento del 400 per cento dell'incidenza dei tumori, dato rilevato sulla base delle esenzioni dal ticket. Dal documento di sintesi della ricerca epidemiologica condotta in Campania dall'ISS è emerso che per quanto riguarda i tumori maligni nel loro complesso, la mortalità in Campania è superiore ai valori dell'intera Italia per il contributo delle province di Caserta e di Napoli. Condividiamo - come abbiamo detto - la volontà del ministro Orlando di procedere diversamente, ad esempio di coinvolgere il Ministro dell'agricoltura in tale questione al fine di creare una mappatura dei territorio che sia nota e certa, con certificazioni di qualità per le aree sane che producono una sana economia agroalimentare, che va salvaguardata anche dalla cattiva notorietà dei luoghi, fermando al contempo ogni attività di coltivazione e pascolo laddove sia accertato lo stato di compromissione ambientale: ma quando? Ci troviamo ancora concordi con il Ministro nella volontà di inasprire i reati ambientali superando il salvacondotto della prescrizione e di voler procedere con il sequestro dei beni per risanare e non per risarcire il danno. La nostra volontà è ben espressa nella proposta di legge Micillo presentata alla Camera. Ci piace, ancora, l'azione concreta di chiudere al traffico di rifiuti in entrata in Campania, ma ci chiediamo a cosa servirà se questo è previsto per soli due anni. Siamo ancora compiaciuti nell'apprendere che il SISTRI, dopo aver depotenziato il sistema MUD, creato difficoltà, vuoti, incertezze (la Prestigiacomo) per tanto tempo, (la confusione è funzionale sempre al malaffare) sarà snellito e semplificato e andrà in funzione finalmente ad ottobre... no, poi si dice a marzo. Il sito Internet «Prometeo», che si poneva l'obiettivo di raggiungere la popolazione in un rapporto diretto, trasparente e continuo, non racconta niente, si raggiunge solo dal sito della prefettura di Caserta, non è un sito facilmente fruibile (invito i più a dirmi se lo conoscono), mentre tutti conoscono, ahimè, il sito la «Terra dei Fuochi» che, al contrario di «Prometeo», non è costato niente alla collettività. Sul sito leggiamo che i roghi sono dimezzati nel semestre 2013 rispetto al semestre 2012, ma come e dove purtroppo alla gente non risulta, le denunce continuano e la situazione sembra assolutamente invariata. Se sono dimezzati i fuochi, a fronte di quanti arresti effettuati e quante attività illecite fermate? Leggiamo sul sito che è stato compiuto un arresto, un'attività è stata fermata. Noi stessi stiamo lavorando a un disegno di legge che istituisca un organismo nazionale che coordini le indagini relative alla criminalità organizzata in ambito ambientale, sul modello dell'organigramma della Direzionale nazionale antimafia (DNA). Siamo quindi d'accordo quando leggiamo dell'istituzione di un coordinamento interforze, ma poi dalle audizioni con le forze dell'ordine che operano sul territorio non si sa nulla a tale proposito: non si è a conoscenza della camera di regia, non sono noti i corsi e le linee guida. Due mesi, durante lo «spazzatour», telefonammo alle forze dell'ordine per denunciare la presenza di una: discarica abusiva ci fu risposto, come sempre, di andare a fare la denuncia sul posto, e che avrebbero mandato una pattuglia, perché non avevano mezzi disponibili. Non venne nessuno e non è cambiato nulla. Anche il patto per la «terra dei fuochi», concluso con i vari Comuni, ci sembra un ottimo documento, un bel pezzo di carta, un buon progetto di riorganizzazione territoriale, ma dove sono gli adeguati fondi, gli uomini, i mezzi e le forze? Come avverrà tutto questo e, soprattutto, quando? Ecco perché, Sottosegretario, le poniamo le domande di questa interpellanza, che sono a lei note. PRESIDENTE. Il rappresentante del Governo ha facoltà di rispondere all'interpellanza testé svolta.
2013-09-11	M5S	RomaniMaurizio	Signor Presidente, desidero porre all'attenzione dell'Assemblea due episodi apparentemente lontani tra di loro, ma che hanno un punto in comune: la violenza sulle donne. Il primo è l'uccisione a coltellate di una collega medico, la dottoressa Paola Labriola, ad opera di un malato. Non posso che esserne addolorato, sia come persona che come collega. In questo caso si tratta dell'ennesima violenza contro una donna da parte di un attentatore con una coscienza alterata. Ciò può accadere a chiunque, ma una donna è più esposta, in quanto al suo aggressore può sembrare una preda più facile. Dobbiamo però soffermarci sul fatto che in psichiatria la violenza è molto rara, se confrontata con gli atti violenti della cosiddetta gente normale: non cadiamo quindi nella banalizzazione, che stimola molte fantasie popolari, alla ricerca di capri espiatori per superare il peso di un mondo sociale sempre più ostile. Ricordiamo invece che la violenza improvvisa è difficilmente gestibile, ma anche che basterebbe la presenza di un collega per scoraggiare il malintenzionato. Oggi questa semplice precauzione è difficile da mettere in pratica, a causa dello stato di abbandono in cui versano il Sistema sanitario nazionale e, in particolare, i dipartimenti di sanità mentale. Risolvere il problema non vuol dire mettere in atto misure di ordine pubblico, ma dare attuazione a politiche sanitarie giuste e utili. Quindi, questa morte va inserita nell'ambito della responsabilità politica e morale di chi ha permesso che sistemi di cura così delicati, come quelli relativi alla salute mentale e alle dipendenze, fossero sempre più indeboliti da restrizioni di mezzi, di organico e finanziarie. È dunque indispensabile in questo momento sbloccare il blocco del turnover che ha paralizzato questi servizi.
2013-09-11	M5S	BuccarellaMaurizio	I colleghi della maggioranza che interverranno dopo di me criticheranno duramente la sua sordità rispetto alle reiterate richieste di analisi, di ascolto, di adozione di criteri oggettivi, come quelli individuati nella Commissione giustizia del Senato nella scorsa legislatura, condivisibili, che davano risposte ad una situazione anacronistica, perché certamente l'attuale geografia giudiziaria non è funzionale all'attuale assetto demografico ed economico del Paese così come si è delineato nel corso degli ultimi cento anni e più. Ma non così, signora Ministro, non con tagli lineari, non con le solite manovre di spending review che oggi vediamo applicare al settore della giustizia, ma domani potrebbero interessare la sanità, l'istruzione in questo trend che sembra condannarci all'abbandono dello Stato e delle sue funzioni primarie e originarie. Noi non ci stiamo! Le ripeto allora questa domanda, augurandomi che avrà la possibilità e la cortesia di rispondere. Vorrei sapere da lei come mai, magari non per sua volontà personale (poiché lei è persona stimatissima e stimabilissima) ma per volontà della macchina burocratica (noi non sappiamo bene cosa succede, perché c'è una coltre che impedisce la trasparenza, ed anche ai nostri occhi di cittadini parlamentari sembra essere impenetrabile), i partiti della maggioranza non sono riusciti ad imporre la voce della ragionevolezza nei confronti del Governo che loro sostengono. Come è possibile? Cosa sta succedendo? In quale Paese viviamo? Allora, le chiedo se vorrà cortesemente fornirmi una risposta alla domanda che le posi già in sede di audizione, se cioè lei può confermare davanti al popolo italiano, in quest'Aula del Parlamento, se l'intendimento dell'azione di governo, quanto meno in tema di giustizia, è volta alla risoluzione dei problemi semplicemente desertificando la giustizia e rendendo più difficile difendere i propri diritti in sede civile e scaricando sui privati i maggiori costi dovuti alle trasferte, alle difficoltà di collegamento e a tutto quello che sappiamo e che evito di dire. Se avremo questa risposta, le saremo molto grati. Buon lavoro.
2013-09-12	M5S	RomaniMaurizio	Le malattie croniche (come il diabete di tipo 2, l'obesità infantile, le malattie neurovegetative e le malattie autoimmuni) sono in aumento esponenziale in tutto il mondo, e sono state messe in relazione con i cambiamenti ambientali, causati prevalentemente dall'immissione in ecosfera di inquinanti da parte di attività industriali che si basano su processi di combustione ad alte temperature. Sentiamo spesso che il problema della sanità è l'infiltrazione decisionale della politica: come medici senatori, facciamo in modo che la sanità da noi rappresentata nelle istituzioni legislative sia libera dagli errori e orrori della classe politica.
2013-09-18	M5S	CasalettoMonica	Grazie, Presidente. Franca Rame attrice, scrittrice e autrice, ma non solo: Franca Rame in primo luogo donna, donna di sottile intelligenza e fine sensibilità, donna meravigliosa. «Cammino... cammino non so per quanto tempo. Senza accorgermi, mi trovo davanti alla questura. Appoggiata al muro del palazzo di fronte, la sto a guardare per un bel pezzo. Penso a quello che dovrei affrontare se entrassi ora... Sento le loro domande. Vedo le loro facce... i loro mezzi sorrisi... Penso e ci ripenso... Poi mi decido... Torno a casa... torno a casa... Li denuncerò domani. (Buio)». Queste parole sono estratte dal racconto del suo orrore e dell'orrore di molte altre donne che, come lei, hanno subìto e ancora oggi subiscono. «Li denuncerò domani» è un urlo dignitoso e silenzioso alla ricerca di una giustizia che sa non troverà. È l'eredità che, attraverso il sacrificio del minuzioso e pubblico racconto del proprio scempio, Franca ci lascia rendendoci testimoni non solo del suo, ma dello scempio che altre donne hanno subìto, subiscono e subiranno nel nostro Paese. Franca Rame attrice. Era l'autunno del 1968 quando Franca e il suo adorato compagno di tutta la vita, Dario, decisero di mettere il loro lavoro a disposizione di un pubblico che normalmente viene ignorato dal teatro ufficiale: operai, casalinghe, studenti, contadini. Il teatro di Franca e Dario viene portato in piccoli centri, nei quartieri periferici, nelle fabbriche, nei palazzi dello sport e reso fruibile a quelle fasce di popolazione che rappresentavano il popolo dei disuguali. Ecco, onorevoli colleghi e onorevoli colleghe, quei disuguali il cui popolo è sempre più numeroso e al quale abbiamo l'obbligo morale, oltre che istituzionale, di dare risposte: risposte alle loro aspettative di una vita libera, giusta, equa, in cui cultura e moralità, come nell'esempio di Franca e Dario, sono elementi di miglioramento, non individuale, ma soprattutto sociale. Franca Rame e la passione: la passione per l'arte, per la società, per la politica e per l'amore alla vita. Dolce compagna di Dario, un grande uomo, al fianco di una grande donna; Dario del «Mistero buffo», il clown che con un coraggio da leone, sotto un sorriso apparentemente ingenuo, dice ai potenti (i disuguali al contrario) quello che non si può dire e viene detto per lasciare testimonianza, sperando che un giorno giustizia arrivi. Ecco, onorevoli colleghi e onorevoli colleghe, quei disuguali al contrario, che troppo e troppo spesso la nostra politica, in un intreccio di commistioni e conflitti d'interesse, ha corteggiato e protetto. Franca Rame senatrice. Era l'aprile del 2007 e Franca Rame, sulla scia di una vita spesa nelle battaglie della politica fatta dai movimenti, viene prestata al Parlamento con un mandato: portare una voce che, provenendo dalla società civile, venisse ascoltata e forse, in qualche caso, recepita dalle istituzioni parlamentari. Voce più volte espressa in quest'Aula con tenacia, coraggio e generosità. È qui che Franca ci lascia un'altra eredità, un'eredità preziosa per noi parlamentari, un'eredità che con le sue dimissioni contiene il messaggio di una politica (politica veramente) in cui non vi è spazio per il compromesso, al di là del contenuto, una politica in cui lo scontro sincero, palese e democratico trova una sintesi per il bene dei cittadini e non è al servizio delle mere esigenze di galleggiamento approssimato di qualche potente di turno. È Franca Rame che l'11 ottobre del 2007, in un'interrogazione parlamentare ai Ministri della sanità, dello sviluppo economico e dell'ambiente dell'allora Governo osserva che il vice presidente della AIL ionica avrebbe diagnosticato la sindrome del fumatore incallito in bambini di dieci anni residenti a Taranto, nel quartiere Tamburi, a ridosso del quale sorge il centro siderurgico Ilva. «Tale fenomeno si colloca in un contesto sanitario già gravemente compromesso, laddove i decessi per neoplasie risultano più che raddoppiati dal 1971 al 1996». Tale interrogazione rimase - e fino ad oggi è rimasta - senza risposta alcuna, quando il dramma di Taranto è emerso nella sua drammatica ma purtroppo conosciuta virulenza. Nel luglio 2006 Franca presenta un progetto di legge con cui si chiede che i funzionari pubblici condannati penalmente in via definitiva vengano immediatamente licenziati. È il progetto «dieci leggi per cambiare l'Italia». Nonostante l'adesione di numerosi senatori e deputati, questa iniziativa non destò alcun interesse nel gruppo dirigente del centrosinistra.
2013-09-19	M5S	BattistaLorenzo	Signor Ministro, a distanza di nove mesi dall'approvazione della legge delega per la revisione dello strumento militare, al Movimento 5 Stelle interessa molto conoscere gli intendimenti del Governo circa alcuni specifici enunciandi ambiti. In relazione alla valorizzazione e dismissione, nonché alla realizzazione del programma pluriennale degli alloggi di servizio, vorremmo che la valorizzazione non si trasformi in una dismissione controproducente per lo Stato e valorizzativa solo degli interessi finanziari dei soliti speculatori con conoscenze presso le alte amministrazioni dello Stato. Basti ricordare i precedenti programmi di cartolarizzazione. Vorremmo sapere, poi, quando ed in che modo vedrà la luce il programma per gli alloggi di servizio, volto a fornire quell'alloggio dignitoso che a decine di migliaia di militari è da tempo negato. Vorremmo inoltre capire se e come si provvederà alla modifica del criterio di avanzamento del personale militare, con particolare riguardo al riallineamento delle carriere del personale appartenente al ruolo dei marescialli. Il Movimento 5 Stelle, signor Ministro, vorrebbe poi sapere se, tra le tante decretazioni attese, si troverà lo spazio per l'annoso problema relativo alla previdenza complementare dei volontari in ferma prefissata. Infine, ma non meno importante, vorremmo sapere se e come, nell'attuazione del riordino della sanità militare, importantissime questioni, quali quella dei riconoscimenti dovuti ai militari deceduti o che ancora oggi soffrono degli effetti avversi determinati dall'inoculazione erronea dei vaccini, possano finalmente trovare risposta. Proprio durante l'approvazione del disegno di legge delega per la revisione dello strumento militare di cui dibattiamo oggi, in Senato il Governo ha accolto l'ordine del giorno G2.207, che lo impegnava - e sono passati dieci mesi - ad avviare un riesame di tale casistica per risolvere definitivamente la questione citata: 3.600 casi che attendono giustizia da uno Stato che, in questo caso, è da lei rappresentato, signor Ministro.
2013-09-26	PD	PaduaVenera	Come si può pensare che gli uomini (non me ne vogliano i presenti e chi ci ascolta) da soli, senza conoscere il dolore, la violenza e tutto ciò che viene inflitto a queste donne, possano decidere e fare le scelte migliori? È stato rilevato e confermato che là dove le donne sono presenti negli organismi decisionali si mettono in opera scelte più forti e più determinanti, perché le donne sono mediatrici culturali, perché le donne mediano ogni giorno, perché costruiscono la pace, rendendo consapevoli quelle donne, permettendo loro l'accesso alla cultura, alla scuola, alla sanità, alla salute. Dove sono presenti, queste donne costruiscono ponti ed aiutano a dare consapevolezza a uomini e donne della loro dignità e dei loro diritti.
2013-10-02	M5S	TavernaPaola	D'altronde, non sarebbe una grande perdita questo Esecutivo. Vogliamo ricordare qualcuno dei vostri exploit ? Trenta luglio 2013: il Movimento 5 Stelle presenta un emendamento per bloccare l'aumento dell'IVA; copertura finanziaria garantita tramite tagli ad inutili megaprogetti del Ministero della difesa, aumento della tassa sulle transazioni finanziarie dallo 0,2 all'1 per cento (la famosa Tobin tax ), e riduzione del 2 per cento di tutte le spese delle pubbliche amministrazioni ovviamente escludendo la scuola, la sanità, la cultura, la ricerca che, di norma, sono i primi settori dove voi andate a battere cassa.
2013-10-03	M5S	AirolaAlberto	Faccio un esempio che ho portato anche in una seduta delle Commissioni riunite affari costituzionali e giustizia che riguardava il fenomeno del femminicidio. Il disegno di legge proposto è importante e basilare, come quello sull'omofobia, per fissare delle linee al di là delle quali questo genere di crimini è inaccettabile, e reca, al suo interno, tutta una serie di misure di carattere sociale, culturale, scolastico e di assistenza sanitaria speciale per le vittime. Bene, come dissi in quell'occasione, la legge è giusta, ma poi dove andrà applicata? In un tessuto sociale in cui è stata smantellata tutta la sanità, in cui è stata smantellata la scuola, completamente, e sono state smantellate tutte le forme di attività e di associazionismo culturale che possono aiutare a superare determinati limiti. Sappiamo infatti che il femminicidio, come l'omofobia e come altri problemi (compreso questo), sicuramente è dovuto a un intollerabile degrado culturale di questa Nazione.
2013-10-03	M5S	AirolaAlberto	Probabilmente l'Assemblea voterà a favore dell'istituzione di questa Commissione, che si farà, ma noi e i cittadini vorremmo che fosse fatto qualcosa di reale sulla sanità, sulla sicurezza, sulla scuola, perché poi è da lì che nascono i grossi problemi, da un tessuto sociale completamente devastato. Siamo qui a parlare, mentre si compiono crimini e la gente perde il lavoro: questo deve essere sempre nei nostri pensieri e il tempo, da questo punto di vista, è veramente tiranno.
2013-10-03	M5S	NugnesPaola	Le attività persecutorie si materializzano troppo spesso, nel tempo in una vera e propria azione di stalking. I demansionamenti avvengono eliminando il carico di lavoro del dipendente, riducendolo molto spesso ad un'attività improduttiva per tutta la giornata lavorativa, per tutta la settimana e per tutto il mese. Tengo a sottolineare che questa è una testimonianza. Quindi, io sto riportando quanto mi è stato detto sulla base dell'esperienza sul campo della pubblica amministrazione. Tali atteggiamenti trasmettono così il convincimento che chi si attiene agli ordini del capo è vincente e chi non lo fa ottiene è perdente. L'isolamento lo si esprime estraniando il dirigente-dipendente dalle attività lavorative di istituto. Spesso le ispezioni, come tutte le attività di controllo e di verifica che sono proprie degli enti pubblici, vengono espletate da personale accondiscendente, perché gli amici degli amici non debbono essere disturbati. A tutto ciò consegue che la pubblica amministrazione non può esprimere né qualità né quantità dei servizi. Questa mancanza viene giustificata all'opinione pubblica come carenza di fondi e di personale: alibi delle costrizioni che il sistema politico-mafioso imprime ai dipendenti pubblici, impedendo loro di svolgere il proprio lavoro. Per il dipendente pubblico ligio al dovere porsi contro il sistema politico-mafioso significa avere contro non solo il proprio dirigente nominato da quel sistema, ma anche gli altri dirigenti nominati con le medesime procedure, che con modalità da branco si attivano contro di lui. Nella sanità - per esempio - avviene che il direttore generale delle ASL debba essere semestralmente confermato dalla Conferenza dei Sindaci nel territorio di appartenenza. Molto spesso, però, questi sindaci vengono commissariati dal Ministero dell'interno per infiltrazioni mafiose. Quindi, ci appare lecito pensare che in tali casi anche le nomine fatte da quegli stessi sindaci siano inficiate. Per risolvere tali malsane disfunzioni nella pubblica amministrazione, proponiamo di affidare alla Guardia di finanza il compito di vigilare sull'operato di tutti i pubblici dirigenti e di provvedere, qualora ci sia uno scioglimento di un Comune per infiltrazione mafiosa, a valutare la decadenza di tutti gli incarichi emanati dai sindaci commissariati.
2013-10-09	M5S	LezziBarbara	Occorre peraltro ricordare che per l'Italia sta arrivando il peggio. Dal 2015 il nostro Paese avrà a che fare con un giochino infernale: la regola del debito o Six Pack. Il Six Pack stabilisce che gli Stati membri, il cui debito superi il 60 per cento del PIL (il nostro è al 132 per cento), debbano ridurre tale rapporto ad un ritmo adeguato per raggiungere il valore di riferimento. Affinché la riduzione sia "adeguata" è necessario che la distanza del rapporto debito-PIL dalla soglia del 60 per cento, si riduca al passo di un ventesimo all'anno. In parole povere ciò significa che oltre ai 295 miliardi che già impieghiamo per la gestione del debito, dobbiamo trovarne altri per ridurre il debito stesso. Torniamo alla Nota al DEF, dalla quale si evince che il nostro Governo, pur di rispettare i vincoli europei - come ho detto al vice ministro Casero - oltre a indicare nel DEF e nei disegni di legge dati per acquisiti e invece neanche discussi nei due rami del Parlamento, è indotto a rappresentarci una situazione dei conti pubblici rosea continuando a perseverare sulla strada delle previsioni ottimistiche annunciate e puntualmente sbagliate. Si parte quindi dalla congiuntura internazionale prefigurando una lentissima ripresina, ma si sa che per cavalcarla dovremmo avere un sistema fiscale equo, uno Stato efficiente, una classe politica onesta e coesa, un sistema scolastico modello, una sanità che funziona, un sistema sociale e industriale forte, una giustizia che è messa nelle condizioni di funzionare, cittadini motivati, e si potrebbe anche continuare. Nella Nota al DEF tutto questo lo si dà per già fatto, addirittura si ignorano i dati Eurostat, e si dice che mentre il PIL nell'area euro, nel secondo trimestre 2013, è cresciuto dello 0,3 per cento rispetto al trimestre precedente, in cui si era registrata una variazione negativa del tasso di crescita del meno 0,2 per cento, l'Italia e la Spagna sempre nello stesso periodo continuano a rimanere in recessione. Sono state solo Germania e Francia a trainare la crescita. Su base annua il DEF stima una contrazione del PIL italiano pari a meno 1,7 per cento, correggendo la precedente stima del DEF che la davano a meno 1,3 per cento. In realtà, secondo le stime ISTAT e altri organismi internazionali, la contrazione del PIL arriverà anche a meno 1,9 per cento. Nella Nota al DEF, mentre nell'area euro si prefigura per il 2014 una crescita del PIL pari all'1 per cento, come per magia si prefigura anche per l'Italia una crescita in linea con la media europea pari all'1 per cento, malgrado ancora oggi tutti i comparti economici registrino una diminuzione congiunturale del valore aggiunto. Per il 2015, quindi, si prefigura una crescita del PIL dell'1,7 per cento, fino all'incremento all'1,9 per cento addirittura nel 2017. Insomma, è tutto a posto, meglio di così non si poteva fare! Al nostro Governo poi poco importa che le famiglie e le imprese non solo non ottengono il credito, ma addirittura neanche vanno a chiederlo, tanto sono scoraggiate, e che il 40 per cento delle aziende che riescono ad ottenere un credito lo utilizza per pagare le tasse. Questa percentuale sale al 62 per cento se si parla di piccole e medie imprese. Di fatto le imprese italiane si trovano schiacciate tra un fisco pigliatutto e un sistema creditizio che taglia le gambe. A dispetto delle accuse che ci vengono mosse, soprattutto dal presidente della Regione Puglia Vendola, si dice che noi scimmiottiamo il populismo, adesso lo voglio scimmiottare in base a questi dati, alla vostra azione di governo e alla vostra mancanza di autorevolezza nel dare risposte anche in Commissione, vice ministro Casero. È notizia di ieri il suicidio di altri due imprenditori. Avevamo previsto un emendamento nell'ambito del decreto del fare che agevolava l'aggio e la rateazione all'atto dell'avviso bonario senza poi ricorrere ad Equitalia ed è stato rinviato nella delega fiscale che nel DEF viene data per acquisita quando invece non è ancora vero. Il sottosegretario De Vincenti aveva detto che avrebbe preso in considerazione le nostre proposte. Quindi, agendo sempre per populismo, vi chiedo di ricordare questi ennesimi due suicidi: essi riguardano un uomo di 54 anni e uno di 58 anni, residenti in Puglia, schiacciati dalle tasse di Equitalia.
2013-10-09	PD	BiancoAmedeo	Intervengo sul capitolo della sanità, perfettamente consapevole e anche condividendo quella prospettiva, quell'agenda di priorità che vede nella ripresa dell'economia reale (che vuol dire impresa, lavoro, capacità di spesa dei cittadini) la chiave di volta per uscire da questa terribile spirale di recessione nella quale ormai da qualche anno il nostro Paese annaspa.
2013-10-09	PD	BiancoAmedeo	Questa consapevolezza non diminuisce, ma esalta la responsabilità morale e civile delle scelte della politica, che vanno comunque sempre orientate a garantire coesione sociale e sollievo dai disagi per i nostri cittadini. La nostra sanità pubblica - attenzione - è nello stesso tempo economia reale, perché è la spina dorsale di quella filiera della salute che registra circa il 12 per cento del prodotto interno lordo, ma è anche un grande presidio di unità morale e civile del Paese.
2013-10-09	PD	BiancoAmedeo	Questo - vale per la sanità, ma anche per altri settori del welfare - non vuol dire che debbano godere di una posizione di rendita a fronte della complessità dello scenario che affrontiamo. In realtà, non ne ha affatto goduto. Mi permetto di citare alcuni dati che emergono dal documenti oggi al nostro esame. Negli ultimi due anni la spesa sanitaria tendenziale, così come previsto nei documenti di finanza pubblica, ha subìto riduzioni di grande rilevanza: rispetto al Documento di economia e finanze del 2011, che consideriamo il punto di riferimento (quindi, un DEF di appena due anni fa), nel periodo 2011-2014 la spesa è stata rubricata in diminuzione per cumulativi 34 miliardi di euro (ripeto, in quattro anni). Le restrizioni si sono concentrate soprattutto negli anni più recenti: 11 miliardi di euro per il 2013, 13 miliardi di euro per il 2014. A ciò si aggiungono le riduzioni previste per l'anno 2015, pari a circa 3 miliardi rispetto a quanto previsto solo nel DEF di circa un anno fa, cioè del 2012. Se passiamo dalla spesa tendenziale a quella effettiva - che forse è un riferimento più utile - va precisato che il settore sanitario è l'unico all'interno della pubblica amministrazione che, a detta non mia, ma di un soggetto assolutamente terzo ed autorevole (mi riferisco alla Corte dei conti), ha avviato nel corso degli ultimi anni - e cito la relazione - la più completa ed avanzata revisione della spesa. Basta per tutti il dato noto del 2012, anno in cui si è speso in valore assoluto meno dell'anno precedente: 110,8 miliardi, contro i 111,6 miliardi del 2011. Nel 2012 non solo le Regioni hanno realizzato risparmi di spesa addirittura superiori a quelli imposti dalle manovre governative, ma quei risparmi sono stati anche totalmente incorporati nelle previsioni di spesa degli anni successivi. Tutto ciò è avvenuto, ma dobbiamo stare molto attenti ed alzare la guardia sugli effetti. Alcuni effetti sono indiscutibilmente positivi e ne siamo orgogliosi. La sanità ha dato un importante contributo al contenimento della spesa pubblica, cresciuta nel 2013 dello 0,2 per cento in questo comparto rispetto all'1,3 per cento di quella della pubblica amministrazione. Bisogna però prestare attenzione, perché i segnali di difficoltà sono chiari ed evidenti. PRESIDENTE. Senatore Bianco, la prego di concludere il suo intervento. BIANCO (PD). Concludo sottolineando la crescente difficoltà del sistema a garantire i servizi ai cittadini e degli operatori a reggere la domanda, con elementi di demotivazione. Signora Presidente, vorrei esprimere due preoccupazioni prima di concludere il mio intervento. Prendiamo atto del fatto che la Nota di aggiornamento mantiene il finanziamento; staremo a vedere cosa accadrà nella legge di stabilità. Bisogna fare attenzione, però, agli equivoci sulle varie aggettivazioni dell'universalismo. L'universalismo non è una scelta ideologica né astratta, ma è una scelta concreta. Sono i sistemi universalistici basati sulla fiscalità generale che garantiscono il miglior rapporto tra risorse impiegate, equità ed efficacia. Insegnano altri sistemi che non vanno in questa direzione in altri Paesi.
2013-10-09	PD	SangalliGianCarlo	, sono i lavoratori che sanno che il proprio destino non è legato a ciò che conquisti oggi ma alla prospettiva che dai al tuo Paese. La classe dirigente in questi anni nel nostro Paese, è finita in un paesaggio nel quale hanno imperversato dei prestigiatori che, in un modo o nell'altro, pensavano che si potesse uscire da una situazione come questa imbambolando i mercati. Ma i mercati non si sono fatti imbambolare quando hanno visto che non facevamo concorrenza. E noi siamo un Paese che non fa concorrenza, un Paese che per comprare un'automobile ha bisogno di un notaio, un Paese che spende una quantità ignobile di quattrini in tutte le lobbies professionali che gli altri Paesi non hanno sul groppone, un Paese che non fa concorrenza perché impedisce che i monopoli pubblici e privati si misurino con la concorrenza dei mercati. Siamo un Paese che tutte le mattine, quando qualcuno accende l'interruttore della luce accende un monopolio; quando qualcuno apre il gas, accende un monopolio; quando qualcuno alza la saracinesca del suo laboratorio sa di avere contro di sé centinaia di monopolisti disturbati dal fatto che faccia impresa e crei lavoro. Ebbene, se vogliamo fare questo salto c'è un'opportunità politica per farlo, un'opportunità politica inimmaginabile in altri momenti. Vediamo di raccogliere questa opportunità politica: il coraggio di fare le cose assieme consente di non avere la paura di fare cose che da soli non si possono fare. Questa è l'opportunità politica che ci consente di poter crescere di un punto percentuale dopo essere calati dell'1,7 l'anno prima. E questo solo per questa circostanza, che ci ha consentito di mettere in campo 50 miliardi di euro in due anni per pagare le imprese a causa dei ritardi delle pubbliche amministrazioni. Si sottovaluta questo aspetto. Cinquanta miliardi di euro corrispondono a 100.000 miliardi di lire in un colpo solo, una cifra che sul sistema imprenditoriale non si era mai vista nel nostro Paese. Se andiamo ad osservare i dati di questo importante documento, di questa importante fotografia, possiamo constatare che gran parte della crescita prevista è legata a questo intervento pubblico, a questo intervento volitivo dello Stato. Ma non può bastare. Dobbiamo dare fiducia alle imprese e ai lavoratori, dobbiamo fare in modo che un lavoratore abbia più soldi in tasca e che un'impresa debba spendere meno soldi per quel lavoratore. Dobbiamo fare in modo che quei soldi si traducano in consumi, si riattivi la domanda interna. Non c'è mercato internazionale che ti accetta se vivi soltanto di una sporadica competitività e non ha la capacità interna di sostenere l'intero tessuto economico. Questi cambiamenti si possono realizzare in breve tempo, se le vogliamo fare assieme. Poiché si va contro 100 caste, 1000 corporazioni: si possono fare solo assieme. Le riforme, quelle sì, dobbiamo metterle in campo, ma richiedono scelte di lungo periodo. Sulle riforme si confrontano visioni diverse della società. Su quelle abbiamo bisogno che le diverse visioni convergano per fare del nostro non un Paese modesto, ma moderno nella sua competitività, nei suoi servizi, nel suo sostegno a coloro che stanno peggio, nella sua capacità di incidere sulle diseguaglianze. Un Paese che sa competere con i più grandi Paesi non continua a guardare classifiche nelle quali si dice che siamo al penultimo o all'ultimo posto: una volta tanto, proviamo a dire che siamo al secondo o terzo posto per l'Organizzazione mondiale della sanità per il nostro Servizio nazionale.
2013-10-11	M5S	AirolaAlberto	Faccio un esempio, e scendo nel dettaglio: vengo da una città come Torino, che da decenni è amministrata dal PD, e da una Regione che è stata amministrata alternativamente da PdL e PD: quindi, ci siete dentro tutti. In merito al problema del femminicidio - così come in merito ad altri - ci siamo sempre espressi dicendo che si tratta di un problema culturale. Ebbene, vengo da un quartiere con il 40 per cento (forse anche il 50 per cento) di immigrazione reale, e in cui ci sono classi scolastiche composte ormai per intero da bambini stranieri. Si tratta di un quartiere non eccessivamente periferico, ma popolare, che è stato completamente abbandonato, senza nessuno spazio culturale e nemmeno un giardinetto dietro casa, in cui si possano ritrovare bambini che arrivano dai quattro angoli del mondo: dalla Corea, dalla Cina, dal Sud America o dall' Africa. Noi siamo abbandonati: questi bei provvedimenti che mettete qua, evidentemente non riguardano i numerosi casi in cui un padre pakistano uccide la figlia perché non sposa la persona che hanno previsto per lei. Oppure, pensiamo alla pratica dell'infibulazione: se voi giraste il mondo, colleghi, vi trovereste in Paesi in cui questa pratica, al di là della religione, è culturalmente trasversale e ha tante realtà. Per affrontare questi problemi non bastano le belle parole che strumentalmente mettete in questi provvedimenti, ma servono interventi veri sul territorio, ma - ahimè - avete distrutto la sanità, avete chiuso tutti i centri antiviolenza, avete chiuso i consultori pediatrici e quelli familiari.
2013-10-15	M5S	CappellettiEnrico	Ogni riforma della Costituzione dovrebbe avvenire tramite un percorso partecipato, che coinvolge il Parlamento e i cittadini. Invece, il disegno di legge costituzionale n. 813 configura una procedura straordinaria e derogatoria del testo costituzionale, sia sotto il profilo procedimentale che sotto quello degli organi deputati a modificare la Costituzione. È indicativo che in prima deliberazione questo disegno di legge non ha mai superato il quorum dei due terzi, né al Senato né alla Camera. Il Comitato, composto da venti e venti senatori, avrà il compito di esaminare le riforme costituzionali dei Titoli I, II, III e V della Parte II della Costituzione e le riforme elettorali, nonché le modificazioni di altre disposizioni costituzionali strettamente connesse. Continua dunque con questo disegno di legge l'inconfutabile, innata passione di questa maggioranza per le Commissioni speciali. Noi riteniamo che l'approvazione di leggi di revisione costituzionale non possa non seguire l' iter previsto dall'articolo 138 della Costituzione. L'organismo abilitato a riformare la Costituzione è infatti il Parlamento e i cittadini in virtù del referendum confermativo. È assurdo vincolare modifiche costituzionali a procedure istituzionalmente derogatorie rispetto a quelle già previste, e appare inefficace sovrapporre ruoli e funzioni di nuovi organi rispetto a quelli già esistenti ed operanti. Questo disegno di legge costituzionale è dunque incomprensibile, inefficace e irragionevole. È di fuori della Costituzione, oltre che della razionale sensatezza. La procedura di esame dei disegni di legge di revisione costituzionale scardina quel nucleo essenziale di princìpi fondamentali a tutela dei quali è posta la Costituzione. Non ci convincono la compressione dei lavori parlamentari, i limiti emendativi posti ai parlamentari, la riduzione delle prerogative dei singoli deputati e senatori, la pericolosa possibilità di estendere la revisione ad altri articoli della Costituzione, la scarsa attenzione alla pubblicità dei lavori del Comitato, l'assoluta mancanza di trasparenza della Commissione di cosiddetti saggi. Sono tutti elementi di irrazionalità che pongono il testo in esame in conflitto logico e sistematico col sistema delle garanzie costituzionali. Un principio fondamentale del nostro ordinamento è la rigidità della Costituzione e una legge che deroga all'articolo 138 si configura dunque come illegittima. Approvare questo disegno di legge significa scardinare il principio supremo della rigidità della Costituzione e trasforma la nostra Carta in una Costituzione flessibile. Rendere flessibili le garanzie costituzionali significa minare la forma e la sostanza dei diritti sanciti dalla nostra Costituzione. La nostra è una Costituzione rigida e dal principio supremo della rigidità costituzionale derivano tutti gli altri princìpi, compresi quelli fondamentali. Sorge dunque una domanda: la nostra è ancora una Repubblica parlamentare? Se lo è ancora, spiegateci perché intendete affidare la modifica della Costituzione ad un Comitato e non al Parlamento. Questo Comitato avrà il potere di discutere e proporre le modifiche alla Costituzione. E che ci sta dunque a fare il Parlamento? Il Parlamento è relegato alla sola presa d'atto delle modifiche proposte, potendo solamente votarle. Ma si esautora così, per l'ennesima volta, il ruolo centrale del Parlamento. La nostra Costituzione parla chiaro: la Repubblica italiana è una Repubblica parlamentare, ma con questo disegno di legge si dimostra ulteriormente che state tentando tutte le strade possibili per evitare le discussioni in Aula, vera ed unica sede della nostra democrazia. Ci chiediamo dunque perché? Perché volete a tutti i costi evitare la discussione in Aula? Perché avete tanta fretta di modificare le regole fondamentali del nostro Stato? Perché, nonostante sappiate benissimo che la riforma della Costituzione non è la priorità dell'Italia e degli italiani in questo momento, volete ostinatamente continuare su questa strada? I problemi che richiedono un'immediata soluzione sono ben altri: il lavoro che non c'è, e se c'è è precario; la sanità che sta subendo l'ennesimo taglio dal Governo; la disoccupazione che ha superato il 40 per cento; la scuola che cade letteralmente a pezzi; l'ambiente stuprato dal cemento; il territorio a rischio idrogeologico; lo Stato sociale latitante. Sorge un dubbio: perché viene continuamente ignorata la ferma opposizione di buona parte d'Italia e degli italiani; vengono ignorate le oltre 400.000 firme raccolte in pochi giorni da «Il Fatto Quotidiano», le firme di protesta raccolte a fiumi nei banchetti del Movimento 5 Stelle; qual è il vostro obiettivo? Perché non volete informare adeguatamente e correttamente l'opinione pubblica di queste modifiche alla Costituzione? Cosa avete da nascondere? Ci chiediamo: se per cambiare la Costituzione - la più bella del mondo, è stato ricordato - bastano i pareri di 35 saggi, 20 deputati e 20 senatori, a cosa servono, Presidente, gli altri 960 parlamentari? Che cosa ci facciamo noi in quest'Aula?
2013-10-16	M5S	AirolaAlberto	Del resto, lo avete anche già dimostrato col pareggio di bilancio messo in Costituzione, una ferita che sta dissanguando i principi della nostra Carta: prima bisogna pagare i debiti e poi, eventualmente, sostenere la sanità pubblica o la scuola. «Ce Io chiede l'Europa» ci avete detto, una frasetta che ritorna come un mantra. Oppure, con la riforma Fornero. Perché non è incostituzionale quello che avete fatto ai lavoratori? Siete sempre pronti ad invocare la legittimità di una norma se serve a voi, ma se si parla di una legge che va a distruggere dei lavoratori italiani si può soprassedere.
2013-10-16	M5S	CioffiAndrea	Abbiamo cambiato il Titolo V della Costituzione, a colpi di maggioranza, e abbiamo ottenuto in cambio soltanto un aggravio di spese (la sanità ne rappresenta l'esempio più eclatante: non abbiamo prodotto un buco grande, ma tanti buchi, grandi tutti nello stesso modo).
2013-10-16	M5S	FattoriElena	E poi, queste modifiche costituzionali che si sono succedute nel tempo sono state davvero importanti per i cittadini? La più recente modifica costituzionale è il cappio del fiscal compact, del pareggio di bilancio, e fu fatta in fretta per mettere una toppa ad inottemperanze politiche. Siamo davvero certi che servano dei tempi più rapidi? Siamo davvero certi che c'è un'urgenza, o facciamo delle urgenze perché ci fa comodo? Siamo sicuri che la Costituzione deve essere la soluzione o è solo in via strumentale di falle nella mentalità politica del Paese? Come al solito le leggi ci sono; basterebbe rispettarle per fare di questo Paese un Paese migliore. Le riforme andrebbero fatte, ma, quando sono state fatte, sono fallite. Mi riferisco anche al tourbillon del Titolo V, che ha svuotato di molti poteri il Parlamento, per delegarli a quel pozzo senza fondo che sono le Regioni. Ecco, le Regioni, soprattutto in tema di sanità, dove oggi conosciamo i maggiori fenomeni legati alla corruzione, che ha distrutto il nostro sistema sanitario.
2013-10-23	M5S	TavernaPaola	Confrontando queste norme con la realtà che vediamo sotto i nostri occhi, mi sembra superfluo sottolineare che sono, forse, i due articoli più violati della nostra intera Carta costituzionale. Violati dai tagli lineari a scuola, università, ricerca, sanità: tagli lineari iniziati con Tremonti e Berlusconi e proseguiti con Monti.
2013-10-23	M5S	TavernaPaola	L'articolo 32, la sanità; l'articolo 34: «La scuola è aperta a tutti (...) I capaci e meritevoli, anche se privi di mezzi, hanno diritto di raggiungere i gradi più alti degli studi. La Repubblica rende effettivo questo diritto con borse di studio, assegni alle famiglie ed altre provvidenze (...)».
2013-10-23	M5S	TavernaPaola	Ve lo diciamo in faccia, signori: i tagli fatti a queste parti della democrazia - è arrivata oggi la legge di stabilità - i tagli fatti alla sanità, ricerca e istruzione sono tagli antidemocratici e anticostituzionali: questa è la vera antipolitica.
2013-10-23	PD	GhediniRita	Si è quindi innescato un processo virtuoso che vorremmo accompagnare. L'Europa ha già risposto a questo processo. Il 22 aprile di quest'anno sono state cancellate tutte le sanzioni, in particolare quelle economiche, nei confronti del Myanmar. È stato mantenuto solo l'embargo sulle armi. Sono state cancellate le sanzioni da parte del Consiglio dei ministri degli esteri dell'Unione europea ed è stata ripristinato il sistema delle tariffe preferenziali, e cioè l'abbassamento dei dazi per l' export dalla Birmania all'Unione europea. Dicevo, processo di transizione avviato ed importante, che rappresenta una prospettiva di confronto per uno sviluppo di relazioni pienamente positive sia dal punto di vista istituzionale che dal punto di vista economico. Ciò nonostante, non possiamo sottacere che permangono in quel Paese gravi violazioni dei diritti umani nei confronti di alcuni gruppi etnici e che permangono ancora gravi ancora violazioni dei diritti di cittadinanza, una fra tutte il reclutamento forzato dei bambini soldato. La Birmania arruola il decimo esercito del mondo e impegna nella difesa ancora il 40 per cento della propria spesa nazionale, contro il 28 per cento impegnato nella spesa per istruzione e sanità; e ci sono ancora 43 carceri destinate a prigionieri politici e circa 50 campi di detenzione, dove gli internati sono ancora costretti ai lavori forzati. La condizione dei bambini birmani è di grande debolezza e fragilità; inoltre, secondo i dati UNICEF il 10 per cento della popolazione infantile non arriva ai cinque anni. Il 95 per cento della popolazione vive sotto la soglia di povertà e il PIL pro capite è meno della metà di quello dei Paesi confinanti, comunque non floridi, come il Bangladesh o la Cambogia. Questi dati confermano che il sostegno internazionale alle tappe di questo processo riformatore è indispensabile. Il consolidamento della riforma democratica in Birmania è un fattore decisivo anche per lo sviluppo armonico di tutti i Paesi di quell'area e il conseguimento di obiettivi comuni di salvaguardia dei diritti umani e della pace. L'evoluzione democratica della Birmania, il rispetto dei diritti umani, la liberazione di tutti i prigionieri politici, il superamento dei conflitti etnici devono essere considerati come premessa necessaria e integrante dello sviluppo economico e sociale di quel Paese. Nel 2014 la Birmania assumerà la presidenza dell'Associazione delle Nazioni dell'Asia sud-orientale: questo accresce notevolmente la sua responsabilità e anche le criticità che attorno a questo ruolo guida si addensano. Ricordo, per citare solo una di tali criticità, che la maggior parte dei Paesi componenti l'ASEAN sono a maggioranza musulmana e in Myanmar sono ancora violentissimi i conflitti fra etnie, in particolare il conflitto con la popolazione di religione musulmana. Abbiamo quindi necessità che l'apertura alla comunità internazionale e al mercato mondiale avvenga in un clima che consenta un pieno sviluppo dell'economia locale insieme al pieno sviluppo dei diritti umani e delle libertà democratiche. Crediamo che la comunità internazionale debba giocare in questa transizione un ruolo di primo piano, agendo affinché il cambiamento derivante dall'apertura al libero mercato poggi su riforme economiche, sociali e costituzionali rispettose dei diritti civili che in ogni democrazia sono alla base dello sviluppo economico. Il Governo italiano si è dimostrato molto attivo e pensiamo che questo impegno sia assolutamente fondamentale per garantire - lo ricordo - scambi sempre più intensi e di soddisfazione per entrambi i Paesi, ma anche per il completamento della transizione democratica che ha al suo fondamento una necessaria revisione costituzionale. Oggi la Carta costituzionale approvata dai militari nel 2008, la cui revisione è oggetto di discussione politica e parlamentare, presenta alcune forti criticità, fra cui l'assegnazione del 25 per cento dei seggi dell'Assemblea dell'Unione e della Camera delle nazionalità ai militari e l'esclusione della possibilità di candidarsi alle elezioni presidenziali dei cittadini che siano sposati con persone o abbiano figli con cittadinanza straniera. Tale previsione rappresenta a tutti gli effetti una discriminazione inaccettabile ed è certamente anche una discriminazione ad personam, poiché Aung San Suu Kyi era sposata con un cittadino britannico e i figli hanno anche la nazionalità britannica. Concludo rapidamente, Presidente. Credo di aver chiarito, effettuando questo excursus, quali sono le necessità su cui chiediamo che l'Italia e l'intera Unione europea portino il loro pieno appoggio ed impegno. Vorrei citare, per finire, una frase di Aung San Suu Kyi che è divenuta il simbolo di molte donne impegnate nella battaglia per la democrazia in tutto il mondo. Aung San Suu Kyi, nel 1997, auspicando ciò che pare stia avvenendo, ha chiesto agli altri Paesi, in particolare ai Paesi europei: «Usate la vostra forza, la vostra libertà per favorire la nostra». Credo che su questo possiamo impegnarci.
2013-10-23	M5S	MussiniMaria	Ci sono interessi economici, che sono stati più e più volte richiamati, quando si parla del processo di democratizzazione in Birmania. Ci sono risorse: idrocarburi, legname pregiato, prodotti ittici. Non ultimo, la Birmania si configura come un nuovo mercato da conquistare e un terreno per nuovi investimenti. Di fatto, è un Paese che si sta mostrando molto dinamico sotto il profilo economico. Non starò qui a ricordare cifre che possono essere facilmente reperite in rete e non vi annoierò; sono comunque cifre molto interessanti. E sono talmente interessanti che non è un caso che questo Paese abbia attirato l'attenzione di numerose aziende, in particolare italiane, dei settori oil & gas, agricoltura, meccanizzazione agricola, food processing, materiali lapidei, costruzioni, tessile, packaging, materiali industriali, turismo e pesca. E non è un caso che ciò abbia dato ispirazione a progetti di sviluppo di collaborazione e di investimento. Di fatto, noi sappiamo bene che la possibilità di realizzare rapporti economici e commerciali è stata liberata dalla sospensione, e poi dalla revoca, delle sanzioni dell'Unione europea, sanzioni che sono state revocate alla luce di una maggiore attenzione ai diritti umani e alle libertà democratiche. E così arriviamo al punto. Il punto è quale rapporto c'è tra il processo di democratizzazione (avviato sicuramente, ma ancora molto fragile) e la possibilità di una collaborazione economica e politica. Tint Swe, che è il rappresentante della Lega nazionale per la democrazia in esilio in India, ha sottolineato il sospetto che alla base della scelta dell'Unione europea di rimuovere le sanzioni vi siano state in gran parte ragioni politiche, ma che essa sia stata alimentata da interessi economici. Allora, questi sono i nostri timori: come già successo altrove in questo mondo globalizzato, noi vediamo un Paese ricco di bellezze naturali e di cultura, che è però minacciato dalla sua stessa ricchezza. Altrove troppe volte abbiamo visto che gli investimenti esteri si sono tradotti nella devastazione ambientale; troppe volte si sono concretizzati in profitto per pochi, senza che i benefici siano stati distribuiti in modo equo. Grandi dighe, progetti sconfinati, gasdotti che attraversano in lungo e in largo questo Paese: saranno valutati con attenzione gli impatti ambientali? Le popolazioni locali verranno cacciate dai terreni interessati a questi progetti? Sarà ancora praticato il lavoro forzato? Queste e tante altre domande ci vengono in mente, e non sono domande oziose, perché noi sappiamo bene che, nonostante la liberazione di prigionieri politici, nonostante la liberazione del premio Nobel Aung San Suu Kyi e la sua elezione in Parlamento, nonostante l'apertura a una revisione dei contenuti liberticidi della Costituzione del 2008, la popolazione tuttavia rimane molto povera e il potere economico è nelle mani di alcuni miliardari, che sono poi i militari dell'esercito e la loro cricca di affiliati. Rimangono ancora aperte questioni molto gravi, relative al rispetto dei diritti umani e al superamento di conflitti etnici. In sostanza, la competizione tra militari e democrazia è tuttora ben viva. La Commissione nazionale sui diritti umani sembra non essere un organismo così indipendente. La corruzione è imperante. Trasparenza e tracciabilità in Birmania non hanno cittadinanza. I cambiamenti di cui parliamo hanno risonanza soprattutto per l'altisonanza dei soggetti che coinvolgono, ma tali cambiamenti, come hanno fatto notare la collega Rita Ghedini e il collega Divina, sono più di superficie e non riguardano milioni di migranti e i cittadini. La legge marziale, di fatto, viene abbandonata gradualmente solo dopo che la base di quello stesso potere militare si è assicurata il controllo dei beni del paese. Quello che noi chiediamo è che il Governo italiano, nell'appoggiare e sostenere, come chiesto nella mozione n. 1, la leader nel suo percorso di opposizione, scelga con cura le azioni e gli interlocutori, dimostrando di sapere subordinare gli interessi economici alla difesa dei valori umani, laddove necessario, e non il contrario. Voglio concludere con due osservazioni, prima di tutto citando le parole della stessa Aung San Suu Kyi, pronunciate al Parlamento europeo a Strasburgo quando ha ritirato il premio Sacharov, che viene dato per la difesa dei diritti dell'uomo e della libertà di espressione. Il premio Nobel dice: «Spero che sarete nostri amici nel continuo sforzo per assicurare i diritti democratici. Abbiamo bisogno di istruzione, di sanità, delle libertà e del diritto di forgiare il nostro destino, di poter decidere cosa sia meglio per noi stessi. La libertà di pensiero è essenziale per il progresso umano. Se interrompiamo la libertà di pensiero, interrompiamo anche il progresso del nostro mondo». La seconda osservazione è che sono particolarmente felice che Aung San Suu Kyi venga ospitata nella città di Parma, di cui è cittadina onoraria, dove incontrerà in particolare degli studenti. Questo accadrà per la prima volta in tutti i suoi tour. Ciò mi fa particolarmente piacere, perché se è vero che è importante per i ragazzi incontrare i testimoni di questa durissima battaglia, deve anche essere ben chiaro che tutti i valori della libertà di pensiero e della democrazia non vanno mai considerati come valori acquisiti per sempre, ma devono essere sempre curati e coltivati.
2013-11-06	M5S	RomaniMaurizio	Il comma 1 estende il divieto di fumo alle aree all'aperto di pertinenza delle suddette istituzioni, mentre il comma 2 estende il divieto all'impiego delle sigarette elettroniche. Il comma 5- sexies disciplina invece la pubblicità relativa alla sigarette elettroniche, con divieto di pubblicità esteso ai liquidi e alle ricariche per le stesse. Le criticità emerse dalla lettura di questi commi riguardano principalmente i metodi con i quali si prevede che questi obblighi verranno rispettati, tenendo presente le carenze di organico a livello scolastico e non potendo nemmeno pensare che il personale docente funzioni da organismo di controllo e di applicazione delle eventuali sanzioni amministrative. Fermo restando il fatto che all'interno di un'istituzione dove si insegnano buone pratiche si debba dare il buon esempio, proibendo il fumo in ogni luogo sia per gli studenti che per tutto il personale scolastico, sappiamo che tutto questo sarà quasi sicuramente disatteso per quanto già detto. Il secondo punto riguarda l'uso delle sigarette elettroniche. Su questo la comunità scientifica attualmente ha aperto un'indagine per valutare l'impatto sulla riduzione delle patologie da fumo legate al loro uso. Sappiamo che la maggior parte dei danni legati al tabagismo è dovuto alla combustione di carta e di tabacco che libera una dozzina di sostanze cancerogene. Con le sigarette elettroniche questo viene limitato, tant'è vero che, anche da parte dell'Istituto europeo oncologico, si fa riferimento alla loro utilizzazione non come metodo di disassuefazione dal fumo, ma come tecnica per ridurre la quantità di sigarette e quindi vedere nel tempo gli effetti sull'eventuale riduzione del tumore al polmone nei fumatori. Proibirne l'uso e la pubblicità andrebbe quindi contro questa visione, che tende a ridurre questa patologia tumorale, con riduzione dei costi a carico del Sistema sanitario nazionale, valutati annualmente in circa 3 miliardi di euro. Da questo punto di vista occorre dunque appurare ancora molte cose. Veniamo all'articolo 7, volto a fronteggiare il rischio della dispersione scolastica, rendendo le scuole spazi aperti e luoghi di coesione sociale per le famiglie e la comunità. Per la realizzazione del programma, il comma 3 autorizza la spesa di 3,6 milioni di euro per l'anno 2013 e di 11,4 milioni per l'anno 2014. Quello che mi preme sottolineare riguardo a questo articolo è che, al fine di prevenire la dispersione scolastica, si promuove anche la pratica sportiva e si prevede la possibilità di inserire l'attività motoria nel piano dell'offerta formativa extracurriculare. Ritengo che l'attività motoria riguardi l'attivazione di un percorso che porta alla socializzazione e all'aggregazione tra gli studenti, ma contemporaneamente l'inizio di un percorso salutistico legato agli effetti benefici del movimento che dovranno accompagnare per tutta la vita. Ritengo che relegare l'attività motoria ad un'offerta extracurriculare sia limitativo e di difficile attuazione, considerati i numerosi impegni che i ragazzi in età scolare hanno con lo sport visto come pratica agonistica e non come sana abitudine. Ritengo quindi molto più logico sviluppare nei ragazzi questo concetto, inserendolo in un percorso formativo in cui l'attività motoria dovrebbe essere svolta durante l'orario scolastico, con una frequenza addirittura giornaliera. Questo potrebbe portare anche ad un migliore apprendimento delle materie umanistiche e scientifiche. L'articolo 21 è quello che sicuramente ci ha fatto più discutere e riflettere, anche nella disamina in 12ᵃ Commissione, in quanto modifica la disciplina della formazione specialistica dei medici, sia per quanto riguarda le procedure di ammissione e del trattamento economico, nonché in base ai commi aggiunti dalla Camera in riferimento alla durata dei corsi, alla determinazione del numero degli specialisti da formare annualmente e allo svolgimento dei periodi di formazione all'interno delle aziende del Sistema sanitario nazionale. Si tratta di una problematica complessa, sia per questioni legate alla formazione sia per la disponibilità di adeguate risorse finanziarie all'interno del sistema sanitario. Il comma 1 prevede un'unica commissione preposta alle prove di ammissione, in luogo delle commissioni giudicatrici locali e la formazione di una graduatoria nazionale al posto di singole graduatorie locali; tutto questo per garantire uniformità di trattamento dei candidati e assicurare l'accesso alle scuole agli aventi diritto secondo criteri di merito su scala nazionale. Accogliendo positivamente l'aspettativa del candidato di essere giudicato secondo criteri meritocratici, che dovrebbero favorire la selezione dei migliori, si evincono alcune criticità. La prima è di carattere economico, dato che in un periodo di crisi costringeremo le famiglie ad un'ulteriore spesa per mantenere gli specializzandi (insufficientemente retribuiti) in luoghi lontani dalla propria abitazione per frequentare l'eventuale scuola di specializzazione assegnata. PRESIDENTE. La invito a concludere, senatore. ROMANI Maurizio (M5S). Spesso prendiamo a paragone altre Nazioni europee senza porre la dovuta attenzione al fatto che questi studenti vengono retribuiti già dal secondo anno di università, con cifre che arrivano fino a 2.500 euro mensili in Svezia. Alcuni commi aggiuntivi prevedono che, con decreto del Ministro dell'istruzione, di concerto con il Ministro della salute, venga ridotta la durata delle scuole di specializzazione medica, pur nel rispetto della normativa europea in materia. PRESIDENTE. La invito a concludere, senatore Romani. Eventualmente, può lasciare agli atti il testo scritto; la Presidenza l'autorizza in tal senso. ROMANI Maurizio (M5S). Depositerò, allora, il testo scritto perché venga allegato al Resoconto della seduta. In conclusione, per tutte queste ragioni la Commissione igiene e sanità ha ritenuto di non poter esprimere alcun parere sul provvedimento in esame, rimettendo dunque nelle mani del Presidente della Commissione di merito e del Presidente del Senato la valutazione circa i punti critici messi in rilievo durante l'esame.
2013-11-06	M5S	RomaniMaurizio	Signora Presidente, colleghi, membri del Governo, come Vice Presidente della Commissione sanità mi associo alla decisione presa all'unanimità nella 12ᵃ Commissione sulla rinuncia all'espressione di un parere in relazione al decreto legge n. 104 del 2013, recante misure urgenti in materia di istruzione, università e ricerca, approvato alla Camera dei deputati e pervenuto alla nostra Commissione solamente dodici ore prima dell'inizio dell'esame, e con l'esigenza di esprimere un parere in questo delicato settore in tempi estremamente ristretti.
2013-11-06	M5S	RomaniMaurizio	Venendo alle parti che riguardano la competenza della Commissione sanità, l'attenzione mia e di tutta la 12ᵃ Commissione - che devo dire è veramente di larghissime intese, perché siamo tutti d'accordo sulla necessità di difendere la salute - si è concentrata su alcuni aspetti critici presenti in questo decreto, ed in particolare sull'articolo 4, che reca misure per la tutela della salute nelle scuole, soprattutto in riferimento al divieto in materia di fumo e di impiego di sigarette elettroniche nelle istituzioni che fanno parte del sistema educativo, di istruzione e di formazione.
2013-11-06	PD	DeBiasiEmiliaGrazia	Signora Presidente, vorrei iniziare il mio intervento raccontando quanto è successo nella Commissione sanità, ai cui lavori ha già fatto cenno il senatore D'Ambrosio Lettieri. Devo dire che la Commissione ha deciso all'unanimità di non esprimere il parere su questo decreto. Ho sentito diverse dichiarazioni al riguardo e desidero sgombrare il campo rispetto all'ipotesi che vi sia stata qualunque forma di pressione politica di parte. Non abbiamo espresso il parere per un motivo di merito: il fatto di non avere il tempo per poter discutere non è stato per noi un elemento accessorio; non è stata la strada per poter fare una polemica interna; non è stata la scelta di un'opposizione rispetto ad una maggioranza. Si è trattato, invece, di un problema di merito, perché i temi rappresentati di competenza della Commissione avevano un aspetto - a nostro avviso - di grande delicatezza, tale da richiedere un approfondimento, se non addirittura la possibilità di un cambiamento.
2013-11-07	PD	PaduaVenera	Signor Presidente, soltanto per una precisazione: apprezzo molto l'emendamento 5.22, poi trasformato in ordine del giorno, ma qui si fa riferimento alla formazione continua dei docenti della scuola, che non sono i tecnici della riabilitazione. È bene che i docenti conoscano i sistemi di recupero, di riabilitazione e di sostegno terapeutico, ma gli insegnanti non sono le persone abilitate alla riabilitazione dei bambini e delle persone affette da autismo, che stanno a cuore a tutti noi e devono stare cuore a ogni donna e ogni uomo che siede in quest'Aula. Peraltro, stiamo lavorando in maniera molto unitaria in Commissione sanità ad un disegno di legge condiviso su questo tema. Volevo solo fare questa precisazione.
2013-11-07	PD	PuglisiFrancesca	(ore 13,34) ( Segue PUGLISI). Il decreto fa esattamente questa scelta, con una opzione in più però, quella di tornare a sostenere i capaci e meritevoli e privi di mezzi che, come chiede la nostra Costituzione, debbono poter raggiungere i più alti gradi di istruzione. Nel tempo della crisi che colpisce le famiglie duramente, il rischio molto concreto è che questo principio costituzionale venga disatteso. Ancora oggi troppi ragazzi e ragazze meritevoli, che hanno diritto a ricevere una borsa di studio, debbono abbandonare gli studi perché non possono permettersi lo studio, che non dovrebbe essere considerato un lusso, ma un diritto di tutti. Ministra, in questi mesi del suo mandato per noi ha seguito la strada giusta, ricostruendo un clima innanzitutto di fiducia nella scuola. In questo decreto non c'è una riforma epocale (e meno male, di riforme epocali contraddittorie rischia di morire la scuola!), ma ci sono importanti innovazioni che le autonomie scolastiche, sostenute dagli enti locali, possono utilizzare per migliorare la qualità dell'offerta formativa. Questo decreto-legge compie alcune scelte decise, che voglio ricordare. Si mette mano alla grande emergenza nazionale che si chiama edilizia scolastica, attivando un miliardo di euro (tra tutti i decreti che abbiamo approvato da quando si è insediato il Governo), attivando ora dei mutui da mettere a disposizione degli enti locali e allentando il Patto di stabilità per coloro che investono per mettere in sicurezza le scuole o ne edificano di nuove. Il decreto-legge dichiara guerra alla dispersione scolastica, percorrendo le strade tracciate dall'OCSE, puntando sul «tempo scuola» e su scuole aperte di pomeriggio, soprattutto nelle aree a maggior rischio di dispersione. Si torna ad investire nella formazione in servizio degli insegnanti (erano molti anni che non vedevamo un euro stanziato in questa direzione) per aiutarli a rinnovare la didattica, per catturare l'attenzione e accendere la passione per la conoscenza in una generazione di studenti che ha sì a disposizione una grande massa di informazioni, ma che spesso fatica ad organizzarla in un sapere critico e compiuto, prevedendo risorse per l'innovazione tecnologica delle scuole e puntando sulla diffusione del wi ‑ fi nelle aule scolastiche. Voglio ricordare a tal proposito che solo il 7 per cento delle aule scolastiche oggi è connesso ad Internet. Per la prima volta si rendono disponibili risorse per un sistema di welfare studentesco (si tratta di una vera e propria novità), mettendo 15 milioni di euro a disposizione delle Regioni per gli studenti in situazioni di svantaggio, per il trasporto scolastico, per agevolare l'acquisto dei libri di testo per le famiglie in difficoltà e per promuovere il comodato d'uso attraverso le reti di scuole. Gli studenti con disabilità avranno finalmente diritto di godere della continuità didattica, grazie al piano di stabilizzazione di quasi 27.000 insegnanti di sostegno: verranno così coperti in modo stabile 90.000 posti disponibili. Il nostro primo pensiero deve essere infatti quello di sostenere nello studio chi parte da situazioni di svantaggio. Ma sul versante del personale c'è di più: ci sono le correzioni necessarie agli errori della spending review del 2012, e così, invece di licenziare i 3.500 precari delle segreterie scolastiche, queste persone, che lavorano con dedizione e competenza, verranno stabilizzate in tre anni; c'è inoltre la restituzione di dignità agli insegnanti inidonei, che potranno continuare a tenere aperte le biblioteche scolastiche o a collaborare per tenere aperte le scuole di pomeriggio. Soprattutto, questo decreto-legge prevede, tra il 2014 e il 2016, attraverso una sessione negoziale con i sindacati, la copertura di tutti i posti vacanti e disponibili: così il tanto agognato organico funzionale diventerà finalmente una realtà. Un'altra norma del decreto-legge che non è stata valorizzata abbastanza in questo dibattito è quella che finalmente dispone il rinnovo del permesso di soggiorno per motivi di studio e di formazione per l'intera durata del corso, e non più di anno in anno. È un passo importante di civiltà e di accoglienza nel nostro Paese che finalmente compiamo. Per ciò che riguarda l'accesso alle scuole specialistiche dei medici c'è la positiva innovazione del concorso nazionale, che favorirà il riconoscimento del merito dei giovani medici. Ringraziamo il Governo per aver accolto l'ordine del giorno sull'equiparazione della durata dei corsi a quella dell'Europa, che contiene le importanti raccomandazioni della Commissione sanità, per garantire ai medici in formazione specialistica, nella fase di transizione, la qualità formativa e la graduazione dell'effetto della riforma, e per definire criteri equi di accesso, con una valutazione estesa alle attività professionali svolte e opportunamente documentate. Per ciò che riguarda l'istruzione universitaria, è positivo il finanziamento di 100 milioni di euro per il diritto allo studio, previsto in modo stabile, però, come ho detto in precedenza, sappiamo che sono tanti, nel tempo della crisi, gli studenti che avrebbero diritto a ricevere una borsa di studio e non la ricevono a causa dell'esiguità delle risorse. È uno schiaffo alla dignità che diamo a questi ragazzi e ragazze meritevoli e privi di mezzi che non possiamo più tollerare. È per questo, signor Ministro, che saremo al suo fianco nella battaglia, in occasione dell'esame del disegno di legge di stabilità, per trovare ulteriori risorse per il diritto allo studio, per sbloccare definitivamente il turnover nelle università, per promuovere un'iniezione di energie fresche di giovani docenti e per rivedere i criteri di valutazione per il finanziamento degli atenei, come lei ha detto prima nella replica. Occorrono criteri di valutazione per il finanziamento degli atenei che promuovano davvero, in tutto il Paese (tanto nel Centro-Nord, quanto nel Centro-Sud), atenei ed enti di ricerca di qualità, ma occorre altresì che questa qualità abbia al centro la qualità soprattutto della formazione degli studenti: sono loro il futuro del Paese. Noi vogliamo promuovere una diversa qualità della crescita, che sappia far dialogare ricerca e sviluppo industriale. Ci impegneremo con lei per trovare risorse, non solo per la ricerca industriale, ma anche per rifinanziare la ricerca di base. Dobbiamo farlo. Continui quindi con tenacia, signor Ministro, in questa giusta direzione di marcia, ad esigere dal Ministero dell'economia e delle finanze le risorse che servono, perché è solo investendo sulla scuola, sull'università e sulla ricerca che potremo aiutare questo Paese a superare i profondi divari territoriali che lo attraversano; solo investendo nella conoscenza potremo far ripartire questa Italia. Con il benaltrismo, che ho sentito purtroppo qui dentro, non si stabilizzano i precari, non si erogano borse di studio, non si migliorano le condizioni dell'edilizia scolastica e non si combatte la dispersione degli studenti. Il vero riformismo è fatto di passi avanti concreti, come quelli contenuti in questo decreto. Per questo, il Gruppo del Partito Democratico voterà a favore di questo provvedimento.
2013-11-26	LN	BitonciMassimo	Come Gruppo Lega - Gruppo di opposizione - avevamo presentato 350 emendamenti. Troppi? No, direi di no: abbiamo cercato di dare il nostro serio e costruttivo contributo ad una manovra nata male e finita peggio. Ci avete chiesto di ridurne il numero e noi, in maniera diligente, ve ne abbiamo segnalato una ventina, tutti emendamenti importanti: Patto di stabilità, costi standard in sanità, cuneo fiscale, infrastrutture, semplificazioni, taglio della burocrazia e delle tasse. Nessuna «marchetta», come si dice in gergo parlamentare. Fin qui tutto bene, ma gli emendamenti dei relatori e del Governo non arrivavano. Poi, a ridosso della fatidica data del 27, ecco l'improvvisa accelerazione: deposito di emendamenti su alcuni temi; Capigruppo e Governo che anticipano già un voto di fiducia in Aula, con lavori ancora in alto mare in Commissione; emendamenti sui temi più importanti, come quello della casa, depositati solo ieri (ripeto: solo ieri sera), dopo un mese di lavoro inutile. E cose fate? Tentate un blitz notturno in Commissione e oggi in Aula, comprimendo e annullando il ruolo legittimo dell'opposizione. Signor Presidente, c'erano ancora 1.000 emendamenti che non sono stati votati, con questioni economiche essenziali che non sono state minimamente affrontate. C'è stata solo la fretta di arrivare al fatidico giorno: a domani. Vi è andata male: in Commissione un fallimento senza precedenti, che è il fallimento del vostro Governo.
2013-11-26	LN	ComaroliSilvanaAndreina	Una pressione fiscale record che stronca sul nascere le buone intenzioni di chi in Italia vorrebbe investire nella propria impresa, aumentare la produttività o creare nuovi posti di lavoro. Nel provvedimento, invece, troviamo l'esatto contrario: misure ad hoc per i lavoratori socialmente utili solo per alcune città del Sud, risorse per la tutela della lingua slovena (cosa essenziale), esenzione fiscale e contributiva per gli enti della sanità privata in Puglia e in Sicilia, contributi per alcuni musei, quasi personalizzati dal singolo proponente dell'emendamento, che in gergo si chiamano marchette.
2013-11-26	M5S	BertorottaOrnella	Bisogna essere sinceri: in Italia le politiche pubbliche ristagnano ormai in modo preoccupante. L'istruzione perde terreno in rapporto alle altre funzioni della spesa pubblica; la ricerca è finanziata con percentuali da prefisso telefonico; la sanità versa in condizioni di emergenza tale da condizionare lo sviluppo del Paese e perfino i progetti che richiedono un orizzonte temporale che supera la scadenza elettorale sono mortificati da chi decide.
2013-11-26	M5S	BertorottaOrnella	Solo il popolo italiano sa che cos'è la crisi, perché la sta vivendo e sa pure che questa, insieme all'andamento regressivo-recessivo, è frutto di complesse trasformazioni e derive macroeconomiche che si riflettono su una capacità inversamente proporzionale di azione e incidenza della governance politica. Basta sfogliare gli annuari ISTAT e i giornali delle ultime settimane per vedere il ritratto del nostro Belpaese: sì, un Paese che ha l'indice d'invecchiamento più alto d'Europa e più della metà della popolazione insoddisfatta della propria condizione economica; un Paese che fatica a proiettarsi nel futuro con fiducia; che invecchia, povero e sempre più inadeguato, che vive alla giornata, e in cui si rimane eternamente giovani solo dal punto di vista lavorativo; un Paese a crescita negativa; che produce libri ma che legge talmente poco da avere indici di analfabetismo spaventosi; che guarda troppe soap opera, che sprofonda nella burocrazia; che punta sull'alta velocità quando al Sud o nelle isole non ci sono efficienti treni o autostrade; che ha gli insegnanti meno pagati d'Europa. Per non dire che questa Italia è la stessa in cui vivono colleghi che non amano più il mare e le sue spiagge, che preferiscono la montagna e il CAI, o Ministri che riducono i finanziamenti alle forze dell'ordine. La verità è che ci troviamo all'interno di un meccanismo malato, che non funziona, in cui si rincorrono, in una spirale senza soluzione di continuità, recessione e manovre, manovre e recessione, e in cui l'austerità rende impossibile tanto l'azzeramento del deficit quanto la riduzione del debito. Occorre reagire esercitando il coraggio delle idee e una serie di investimenti, non solo a breve, ma anche a medio e lungo termine. Ormai dovrebbe essere chiaro a tutti l'effetto complessivo delle manovre che si sono succedute - dai tagli lineari alla spending review - e soprattutto delle manovre correttive ad esse sottese, che non hanno ridato fiato all'economia come speravamo. Anzi, il debito pubblico continua a crescere, aumentano tasse e disoccupazione e diminuiscono le capacità economiche delle famiglie e quindi i consumi. Non dimentichiamo che non lavorare significa fare debiti; fare debiti significa lacerare una persona; e prima o poi questa persona si ammalerà. Per questo è importante, anzi prioritaria la sostenibilità del Servizio sanitario nazionale, che non può essere garantita con continui tagli che piuttosto rischiano di determinare una diminuzione nell'erogazione dei servizi e delle prestazioni con la conseguente crescita del disagio sociale. Gli stanziamenti e gli interventi previsti nel settore della sanità, infatti, sono risultati insufficienti e inadeguati per far fronte al raggiungimento di obiettivi quali la programmazione sanitaria dei livelli essenziali di assistenza. Ma figuriamoci se voi siete preoccupati del problema salute! A voi interessa fare inutili discussioni, illudere, farfugliare! Ora capiamo il motivo per cui è esclusa la pubblicità audiovisiva dei lavori delle Commissioni in sede referente. Lo capiamo eccome: non conviene fare vedere questo meschino spettacolo ai cittadini italiani. Lo diciamo a tutti che la discussione che ha caratterizzato questa finanziaria è stata a comando dei singhiozzi e dei rigurgiti dei componenti dei partiti di destra, di sinistra e del neonato Nuovo Centrodestra. Sappiate che noi del Movimento 5 Stelle non ci siamo spaventati per gli oltre 3.000 emendamenti che sono stati presentati, peraltro oltre due terzi provenienti da voi che sostenete la maggioranza e spesso frutto di un copia e incolla di provvedimenti respinti in passato. In verità, ci siamo soltanto schifati del mostro che avanza senza vergogna e che aleggia su questa manovra. Questo mostro si chiama indecenza: sì, è un'indecenza non avere accolto i nostri emendamenti di buon senso e in favore di un Paese migliore. In fondo, non vi abbiamo chiesto tanto. Volevamo solamente interventi di bonifica nella terra dei fuochi in Campania. Proponevamo l'abolizione dell'IRAP per le imprese con meno di dieci dipendenti:e avete giocato al ribasso arrivando a cinque per poi bocciare tutto. Vi abbiamo chiesto di tutelare i ricercatori e i dottorandi. Vi abbiamo chiesto di sopprimere la clausola di salvaguardia che avevate inserito per coprire le nefandezze di " mister spending review ". Vi abbiamo chiesto di tutelare il diritto alla giustizia e alla difesa dei cittadini meno abbienti. Vi abbiamo tormentato con emendamenti volti a ridurre le pensioni d'oro, ma come sempre siete stati sordi. Vi abbiamo perfino suggerito variazioni in tabella perché abbiamo ritenuto scandalose le vostre proposte di autorizzazione di spesa in favore delle scuole non statali, invitandovi, invece, a destinare quelle risorse per la realizzazione nelle scuole pubbliche di tecnologie didattiche, per la disabilità e per gli alunni affetti da autismo. A questi bambini, ai loro genitori, alle loro famiglie e a tutti i cittadini d'Italia, vi esorto, porgete le vostre scuse.
2013-11-26	PD	DeBiasiEmiliaGrazia	Signor Presidente, è evidente che il ripristino dei 2 miliardi nel settore della Sanità, rispetto ai ticket, ha chiuso un dibattito sul nascere, nel senso che non c'è dubbio che la Sanità quest'anno non ha avuto i tagli che ha sofferto gli altri anni: siamo a cifre oramai molto consistenti (si viaggia dai 20 ai 30 miliardi di tagli negli ultimi anni), e questo è sicuramente un motivo di soddisfazione. Tuttavia, trattandosi di un ripristino, è del tutto evidente che noi siamo sostanzialmente nel quadro di ciò che già esiste: di qui le difficoltà che abbiamo avuto. In proposito, voglio ringraziare prima di tutto i miei colleghi della Commissione sanità, che hanno lavorato con la Commissione bilancio in questi giorni in modo davvero, devo dirlo, devoto, ed è un bell'esempio per le istituzioni, perché l'abbiamo fatto anche in modo molto unitario, così come ringrazio il lavoro pregevole, svolto in una difficoltà estrema dai colleghi della Commissione bilancio. Ci siamo posti alcuni problemi, di cui citerò solo i titoli, perché davvero non c'è tempo. Il primo problema è se sia possibile, in una legge di stabilità che dovrebbe avere carattere strategico, produrre qualche innovazione di sistema, non solo di carattere monetario. Riusciamo ad uscire dal monetarismo in cui siamo immersi? Questo è stato il primo tema, eppure ci siamo trovati di fronte a difficoltà enormi, e mi rivolgo al sottosegretario Giorgetti, che è persona attenta. Sulla farmaceutica abbiamo provato a presentare un emendamento, e sembrava che crollasse l'Italia. Capisco le difficoltà, abbiamo intrattenuto relazioni e rapporti con il mondo della farmaceutica e dei sindacati, con le Regioni, però questo è un tema su cui tornare: lasciamolo almeno in agenda. Torniamo a parlare di cose che per oggi sono considerate tabù e penso che invece valga la pena, se vogliamo produrre una innovazione di sistema anche in relazione alle Regioni, perché il Governo non può darsi come programma la riforma del Titolo V della Parte II della Costituzione pensando che essa sia un atto d'imperio, mentre bisogna costruirla attraverso passi concreti di innovazione. Il secondo punto è quello, purtroppo, che riguarda il gioco patologico, ossia le persone affette da dipendenza patologica da gioco. Non ci sarebbe stato niente di male ad investire, a fronte di un fatturato di 80 miliardi di euro, almeno una piccolissima parte per curare queste persone. Se guardiamo al bilancio Sisal di questo anno ci rendiamo conto che è così. Il terzo punto è quello che riguarda i medici specializzandi. Noi ne abbiamo parlato e, in occasione della discussione del disegno di legge di conversione del cosiddetto decreto sull'istruzione, è stato accolto un ordine del giorno in proposito. Quest'anno abbiamo a disposizione risorse per 2.000 persone, quando sappiamo che il fabbisogno è per 5.000. Ciò significa che questi ragazzi rischiano di dover andare all'estero. Rispetto al quarto punto chiedo un chiarimento. Ci siamo concentrati sulla non autosufficienza dei gravissimi ed abbiamo consentito che passasse tutto. Tuttavia, la non autosufficienza dei gravissimi è cosa diversa rispetto al pur importantissimo fondo per la non autosufficienza delle Politiche sociali presso la Commissione lavoro perché una persona all'ultimo stadio di SLA, di Alzheimer o all'ultimo stadio di Parkinson non ha bisogno di un operatore sociale, ma di un operatore sanitario che assista. Questo è un punto sul quale pregherei di avere almeno un po' di attenzione. Ad un certo punto, ci è stato detto che c'erano delle risorse che noi avevamo individuato in nuove coperture che non potevano essere utilizzate: quelle relative ai policlinici privati universitari. Non voglio neanche entrare nel merito del pubblico-privato. Non mi interessa questo tema. Gradirei però - e penso che lo dobbiamo agli italiani, oltre che a quest'Aula - una spiegazione, della ragione per cui vengono investite somme consistenti in questo comparto e non si può investire niente altro sui temi che ho appena citato. Dico questo con l'intento più sano. Sono d'accordissimo con il Governo e vorrei che anche il commissario Cottarelli, che audiremo (purtroppo, non oggi, perché siamo chiamati a votare) entri in quest'ordine di idee. Penso che la spesa sanitaria debba essere riqualificata. Sappiamo che il 60 per cento degli italiani gradisce la sanità pubblica, ma per riqualificare questa spesa... PRESIDENTE. La prego di concludere. DE BIASI (PD). ...è necessario essere consapevoli dell'operazione che io definirei «non esce uno spillo dal sistema», e cioè: ogni euro che viene razionalizzato in sanità deve rimanere nell'ambito della sanità, se vogliamo che questo sistema rimanga pubblico, sostenibile, equo e solidale. Un fatto, questo, che credo non abbia colore politico, ma che interessa fino in fondo la vita quotidiana, concreta dei cittadini italiani.
2013-12-11	LN	BitonciMassimo	Presidente, abbia il coraggio di tagliare le pensioni d'oro, di tagliare del tutto il finanziamento pubblico, abbia il coraggio di applicare i costi standard che hanno sostenuto i nostri governatori di Veneto, Lombardia e Piemonte; e non solo in sanità, ma lo faccia su tutta la pubblica amministrazione, compresi i Ministeri, dove non applicate nemmeno il Patto di stabilità. Vedrà che non serve né Cottarelli, né spending review, ne taglio delle Province.
2013-12-11	LN	VolpiRaffaele	Signor Presidente, non ci ascriva nei suoi interventi fra i populisti (lo ha fatto tanto prima quanto stamattina), perché la sua onestà intellettuale deve portarla a darci atto che noi già dall'inizio ci ponemmo in una posizione estremamente critica sull'Europa e sull'euro. Noi non siamo quelli che oggi utilizzano la contingenza per esprimere una posizione politica, però questa è l'Europa del dumping salariale. Ciò che lei ha visto nelle manifestazioni di protesta è conseguenza del fatto che in Europa ci sono persone che inevitabilmente rubano il lavoro agli altri perché ormai si gioca al ribasso rispetto allo stipendio. Signor Presidente del Consiglio, le code alla Caritas si sono allungate. Non posso dire che è colpa sua, ma sicuramente non sono arrivate le soluzioni. E alle persone che fanno la fila alla Caritas non possiamo mica dire che risolveremo i problemi nel 2015! Questo è il Paese dove gli appartenenti alle forze dell'ordine e alla sanità - poi vengo anch'io a salutarla prima di uscire, come faccio sempre
2013-12-18	M5S	MangiliGiovanna	I dati che giungono dalle precedenti esperienze europee non risultano, inoltre, rassicuranti neanche sul fronte «opportunità economica». Da Lisbona ad Hannover, le Esposizioni universali degli ultimi venti anni hanno dato un risultato sempre inferiore alle aspettative iniziali, sia in termini di visitatori sia sulle dinamiche delle amministrazioni locali, che si sono trovate a fronteggiare deficit provocati dallo squilibrato impiego di risorse in supporto dell'evento. Dinanzi a tali evidenze, viene allora da chiedersi: un Paese stremato e impoverito con costanti tagli alle risorse più essenziali come sanità e istruzione, un Paese interessato da un debito pubblico senza precedenti storici, un Paese in cui per far quadrare i conti si continua ad esercitare una pressione fiscale ormai intollerabile per gran parte della popolazione, riuscirà ad affrontare gli investimenti ingenti che un progetto come Expo richiede, traendone profitto reale, senza incorrere nel pericolo di un ulteriore fallimento? Concludo. Più che di miracolo italiano delle Olimpiadi di Roma del 1960, nel progetto Expo si intravedono nello specchio greco tutti i segni delle loro olimpiadi del 2004, ovvero un crac la cui ondata di spese folli e insensate inonderebbe con la forza di un uragano quel minimo di stabilità, se ancora ne esiste, che permette al nostro Paese di sopravvivere, malgrado tutto.
2013-12-18	M5S	SerraManuela	Dobbiamo essere in grado di attuare politiche che siano in grado di agire e prospettare degli interventi di ampio respiro e che vedano il futuro come focus di vita. Questa continua assenza di prospettiva, di futuro mina lo stesso equilibrio sociale e culturale, in un crescendo di disperazione e distacco dal sistema società. Innumerevoli sono i campi di crisi: dalla sanità al sociale dall'istruzione al lavoro. Ciò che nel nostro Paese potrebbe essere una risorsa - la cultura e il territorio - sta lentamente divenendo un non luogo di abbandono e oblio. È importante agire e arginare questa situazione di sfacelo, nel tentativo di salvaguardare la stessa vita sociale e culturale del nostro Paese, perché il futuro non sia solo un tempo irraggiungibile, ma divenga azione e frutto di forza e valore del nostro Paese.
