2013-04-10	M5S	BotticiLaura	Signor Presidente, colleghi, mi spiace che la senatrice Mussolini non sia in Aula. Premesso che nel rispetto del lavoro altrui i senatori del Movimento 5 Stelle hanno lasciato l'Aula alle ore 22, invito la signora senatrice Mussolini ad informarsi prima di muovere accuse. Palazzo Madama nei giorni d'Aula chiude alle ore 22. Dopo tale ora i senatori del Movimento 5 Stelle si sono recati presso i loro spazi nel Palazzo Carpegna, che, come la senatrice Mussolini saprà, è sottoposto a sorveglianza notturna. Se il problema è il consumo di energia elettrica dell'Aula, chiedo vengano posti dei controlli per il costante funzionamento dell'illuminazione posta nei corridoi, nei bagni e negli uffici personali dei senatori in quanto, se essi non arrivano, la luce rimane accesa dalla mattina alla sera. Comunque, in qualità di Questore del Senato, ho già richiesto di quantificare il maggior costo sostenuto dal bilancio del Senato per il prolungamento dell'apertura dell'Aula a seguito dell'iniziativa dei senatori del M5S. Tale costo è risultato essere di 3 euro l'ora per l'energia elettrica e di 75 euro l'ora per il condizionamento dell'aria. Per l'addebito del relativo costo al Gruppo parlamentare del Movimento 5 Stelle mi riservo di trovare una soluzione con il Collegio dei senatori Questori.
2013-04-17	M5S	MoroneseVilma	, o magari per attivarsi per la riduzione dei costi della politica, vista la particolare attenzione che si dà anche al consumo dell'energia elettrica di questa stessa Aula.
2013-04-30	M5S	NugnesPaola	Signor Presidente, signori Ministri e colleghi, l'ambiente e l'energia sono le maggiori sfide che l'Italia deve organizzarsi ad affrontare nel prossimo futuro: con una Strategia energetica nazionale, come quella attuale, inadeguata ed ancora tutta incentrata sul fossil fuel, nonostante i proclami, l'Italia appare impreparata al futuro. Il giovane ministro Orlando, tra le tante esperienze maturate, non sembra ne annoveri di significative in campo ambientale. Ci chiediamo se abbia la patente per guidare un tale Dicastero. Ci consola, per il momento, la sua esperienza nella Commissione antimafia, affinché si adoperi con fermezza in una lotta indefessa all'illegalità ambientale e alle ecomafie, perché si adoperi affinché i reati ambientali siano inseriti nel codice penale e per la cancellazione delle prescrizioni per tutti i reati ambientali, come da più parti si chiede da tempo a gran voce. Per il Movimento 5 Stelle il futuro energetico sta in piani nazionali strutturati e lungimiranti che puntino decisamente alla democratizzazione dell'energia, contro le concentrazioni monopolistiche, incentrati sul risparmio, che è anche risparmio delle risorse e delle materie, sull'efficienza energetica e le fonti rinnovabili, quelle vere, seguendo la visione europea delle smart grids e le più virtuose esperienze di democrazia energetica presenti in Germania, Paese che ha saputo programmare l'uscita dal nucleare e l'abbandono delle fonti fossili inquinanti. I costi degli errori ambientali e sanitari insiti nella SEN ricadranno pesantemente sui bilanci di domani, se non la rivedremo. Ogni spreco di risorsa, ogni mancata occasione di risparmio ha un inevitabile costo altissimo sui bilanci. Non ce lo possiamo permettere. La nostra visione ambientale, che è fortemente legata ad un uso razionale senza sprechi delle risorse economiche e ambientali, sembra lontana dalla sua, signor Presidente del Consiglio. Ricordiamo un Enrico Letta, al pari di esponenti del PdL, del PD e dell'UDC, esaltatori della costruzione di inutili, costosissimi e dannosi inceneritori. Al pari di Berlusconi e Bersani.
2013-05-06	M5S	NugnesPaola	È facile comprendere come tutto il DEF sia incentrato su un programma di sviluppo improbabile, peraltro demandato a una serie di decreti-legge già approvati. I provvedimenti del vecchio Governo, che si spera saranno totalmente rivisti dal nuovo, prevedono investimenti di miliardi di euro per le grandi opere, tutti volti alle infrastrutture cosiddette strategiche, quelle a noi note e da sempre rigettate perché inutili, costose ed estremamente importanti: la TAV, gli hub del gas, i rigassificatori, le trivellazioni, gli impianti a biogas, la valorizzazione termica dei rifiuti, la cosiddetta manutenzione boschiva, che altro non è che disboscamento volto ad alimentare la filiera del biogas ligneo-cellulosico, per di più inserito alla voce "decarbonizzazione", forzatamente considerato materiale sostitutivo del carbone. Quali caratteristiche hanno in comune le opere di cui sopra? Quella che di esse non sono stati resi pubblici i piani finanziari, e ciò è abbastanza inquietante in un periodo di grande scarsità di fondi pubblici. In generale, non sono note nemmeno le analisi costi-benefici comparative; i finanziamenti non sono blindati al fine di garantirne il termine d'opera. La normativa recente, che consente di realizzarle per lotti costruttivi invece che per lotti funzionali, rende possibili cantieri di durata infinita (per di più opere dal contenuto occupazionale modesto). Tra l'altro, è insita nei provvedimenti la volontà di operare pericolose facilitazioni amministrative e burocratiche (leggi DIA). Vi sono poi le previsioni in base alle quali nella definizione del SIN il Governo potrebbe aggirare la volontà delle Regioni per l'avvio delle opere, soprattutto energetiche; questo significa sbloccare la costruzione dei rigassificatori e fare un po' di autostrade, svincolare la realizzazione di centrali a biomasse e a turbogas dalla volontà dei Paesi, dare il via alle trivellazioni su tutto il territorio a discapito di qualunque pericolo strutturale paventato e del rischio possibile di inquinamento alle falde acquifere. Dove le popolazioni protestano, le Regioni possibilmente frenano e i Comuni si oppongono, il Governo procederà a concedere autorizzazioni e a mandare sui territori l'Esercito, come già è successo in Campania e in Val di Susa? E domani la Forza di gendarmeria europea (Eurogendfor)? Si è deciso, tra l'altro, che lo Stato non pagherà più i danni provocati da catastrofi naturali per case, aziende o qualsiasi altra struttura danneggiata; i cittadini, abbandonati a se stessi, dovranno premunirsi per tempo di una relativa polizza di assicurazione, soprattutto se in zone a rischio: a che costi? Per il resto, al di là di facili programmi di green economy, il pacchetto crescita contiene misure insufficienti, marginali, disorganiche e incerte nel settore della messa in sicurezza degli edifici, della riqualificazione energetica e delle energie veramente rinnovabili. I fondi per la detrazione del 55 per cento delle somme pagate per le riqualificazioni energetiche sono destinati a finire già a giugno; il Quinto Conto Energia è al capolinea. Sicuramente, nella valutazione è mancata un'analisi attenta dei sistemi di produzione che ne evidenziassero i costi diretti e indiretti, come quelli dell'inquinamento e della salute, che invece sarebbero determinanti nell'analisi al punto da rovesciarne il processo decisionale. Siamo definitivamente entrati nell'era della rivoluzione energetica per cui la diffusione della microproduzione di energia elettrica è destinata a prendere il posto delle megacentrali termoelettriche (ossia siamo alla democratizzazione dell'energia) supportate dalle smart grid, ossia da una rete di informazioni che affianchi la rete di distribuzione per gestirle in maniera intelligente, evitando sprechi energetici, sovraccarichi e cadute di tensione. È necessario uscire definitivamente, e senza alcun compromesso o risarcimento, da tutte le grandi opere; intervenire nel rafforzamento delle tratte dei pendolari, anziché obbligarli all'uso dell'automobile privata; rafforzare, anziché tagliare, i collegamenti tra le città della Nazione; rafforzare e sostituire i mezzi pubblici delle piccole e grandi città: le nostre città sono al collasso. È necessario infine innescare un circolo virtuoso che riduca progressivamente i rifiuti prodotti, ponendo deterrenti alla produzione di rifiuti, con la tariffa puntuale TIA... PRESIDENTE. Concluda, senatrice. NUGNES (M5S). ...e l'abolizione definitiva della TARES, deterrenti ai prodotti non riciclabili, incentivando la ricerca di prodotti a basso impatto e le reti di collegamento di produzione, per cui uno scarto di produzione corrisponde alla materia prima di un'altra produzione, fino a chiudere l'ultima discarica, smantellare l'ultimo inceneritore, l'insana idea di bruciare il combustibile solido secondario (CSS) nei cementifici, ponendosi il riciclo totale della materia e i rifiuti zero a zero combustione come traguardo finale, non solo soluzione al problema dei rifiuti, ma effetto a cascata, in settori sempre più ampi e sempre più rilevanti nella filiera occupazionale.
2013-05-08	M5S	SantangeloVincenzo	Il senatore ricoprirà l'incarico di Vice Presidente della Commissione economica e di componente della Commissione energia e ambiente e magari in quella Commissione si parlerà di banche.
2013-05-21	LN	ConsiglioNunziante	Fondamentali per l'effettivo funzionamento del mercato interno dell'energia sono i progetti di interconnessione e interoperabilità, nonché lo sviluppo delle reti transeuropee: ricordo i gasdotti "South Stream" e "Nabucco", di cui abbiamo tanto parlato negli anni passati, ma dei quali non si è ancora visto un risultato concreto. Queste interconnessioni servono per il trasporto dell'energia e del gas e sono indispensabili per garantire una maggiore diversificazione nell'approvvigionamento energetico e ridurre la forte dipendenza da altri Paesi europei, in particolare da quelli dell'Est e dai Paesi arabi.
2013-05-21	LN	ConsiglioNunziante	Ha svolto riflessioni che ben rispecchiano temi fondamentali del programma europeo, e nell'incontro di domani, per quanto riguarda l'energia, il completamento del mercato interno, gli investimenti nelle infrastrutture, la diversificazione e l'efficienza energetica e la questione economica sono punti e misure che, se applicati alla realtà del nostro mercato, energetico soprattutto, nel breve periodo porteranno a un contenimento dei costi, ad esclusivo vantaggio delle aziende e, di conseguenza, di tutti i cittadini.
2013-05-21	LN	ConsiglioNunziante	I benefici attesi dal completamento delle reti transeuropee sarebbero superiori ai costi necessari alla loro realizzazione. In particolare, tali benefici dovrebbero interessare il raggiungimento degli obiettivi energetici del 2020, nonché la piena integrazione del mercato interno dell'energia e del gas, con positive ripercussioni sulla riduzione dei prezzi e sulla sicurezza delle forniture energetiche in termini di maggior diversificazione dei canali di approvvigionamento.
2013-05-21	LN	ConsiglioNunziante	Le argomentazioni che lei, signor Presidente, si appresta a proporre al Consiglio europeo sono il cuore della politica dell'Unione europea e rappresentano un fattore chiave del suo sviluppo economico. Ritengo che dovremo prestare particolare attenzione alla posizione che lei, signor Presidente, domani terrà. Oggi abbiamo avuto prova della concretezza (da noi condivisa in molti passaggi) che lei mostrerà domani alla riunione del Consiglio europeo. L'obiettivo a livello continentale è quello di realizzare un mercato interno dell'energia e di creare un unico polo energetico maggiormente competitivo, integrato e flessibile, in grado di offrire ai cittadini e alle imprese servizi di qualità a costi contenuti. Con l'entrata in vigore dell'insieme delle misure di apertura del mercato interno dell'energia sono stati certamente conseguiti alcuni risultati importanti, ma ancora molto deve essere fatto per arrivare a un mercato energetico più efficiente e competitivo: penso ad esempio agli alti costi energetici che le nostre imprese devono sostenere per rimanere sul mercato. Se è vero che le tariffe energetiche hanno comunque avuto una contrazione (si sono un po' ridotte) dovuta principalmente alla discesa del prezzo della componente energia, è anche vero che sono ancora alti i costi delle reti e molto alti quelli delle imposte. In Europa, infatti, la componente fiscale del prezzo dell'energia per i consumatori domestici è passata in media dal 22 per cento del 1998 al 28 per cento del 2010. In Italia, a questa componente fiscale si aggiunge un prelievo parafiscale: i cosiddetti oneri generali di sistema che pesano ormai per il 20 per cento sul costo della bolletta e alzano eccessivamente il prezzo dell'energia, con gravi ripercussioni sulla competitività del sistema produttivo del Paese.
2013-05-21	LN	ConsiglioNunziante	Nella relazione presentata al Consiglio sull'energia nel 2011, la Commissione europea ha stimato in circa 200 miliardi di euro, fino al 2020, il totale delle esigenze economiche per quanto riguarda una serie di interventi proprio sulle infrastrutture. Tale somma risulta così ripartita: 140 miliardi di euro per il sistema di trasmissione di elettricità ad alta tensione, 70 miliardi di euro per i gasdotti, per il trasporto di gas ad alta pressione, e circa 2,5 miliardi di euro per le infrastrutture per il trasporto di anidride carbonica (altro grande problema che bisognerà affrontare il prima possibile, signor Presidente del Consiglio).
2013-05-21	LN	StucchiGiacomo	Chi fa l'interesse dei produttori di energia, delle grandi società private, non fa l'interesse pubblico, perché, anche se è vero che una parte degli utili viene tassata e finisce nelle casse dello Stato, la stragrande maggioranza del beneficio finisce in tasche private.
2013-05-21	LN	StucchiGiacomo	Superare queste differenze ci ha permesso di iniziare un percorso che, fino a quando è stato gestito con intelligenza e nel ricordo degli insegnamenti di Altiero Spinelli - una delle persone che voglio ricordare in quest'intervento - ha dato buoni frutti e risultati; poi, sono stati commessi errori, per così dire, nella conduzione e nelle scelte delle politiche messe in campo e sono stati ascoltati i desideri di tutta una serie di lobby o gruppi di potere, sicuramente molto influenti a livello europeo, che hanno fatto in parte mutare l'orientamento delle scelte dell'Europa. Si è così passati dal disciplinare o, meglio, dall'affrontare tematiche importanti ad affrontarne altre che francamente lasciano perplessi, guardando il contenuto di alcune direttive europee. L'Europa a cui vogliamo pensare è quella che - mi si perdoni il gioco di parole - pensa in grande, cioè pensa alle grandi tematiche e lascia le questioni di dettaglio ai singoli Paesi. È l'Europa di quei popoli che si riuniscono nelle regioni, che vivono nei grandi contesti, anche macroregionali o euroregionali, e che rappresentano per l' idem sentire il vero collante delle comunità europee e l'espressione veramente democratica, se vogliamo, dell'identità stessa dei popoli dell'Unione europea. Non potremo mai accettare che il popolo di uno dei tanti paesi dell'Unione europea si possa definire migliore o peggiore di altri, ma vogliamo sottolineare che deve essere riconosciuto a noi e a tutti l'orgoglio di appartenere a quel determinato popolo, senza dire di essere migliore o peggiore di altri, lo ribadisco, perché ognuno deve sapere qual è l'importanza delle proprie radici, della propria cultura, della propria storia e dei propri valori di riferimento, e nessuno può permettersi di denigrarli. Detto questo, affrontando in modo particolare le tematiche che lei ha toccato relativamente all'incontro di domani, riteniamo che su alcune questioni la strada intrapresa sia quella giusta, in modo particolare per quanto riguarda il primo punto, concernente l'energia. Sotto il profilo delle scelte energetiche è sicuramente necessario uno sforzo comune per semplificare determinate procedure e comprendere che si tratta di una svolta epocale - una rivoluzione copernicana, oserei dire - e che le fonti rinnovabili rappresentano l'unica soluzione che abbiamo per sperare in una ripresa che tragga vantaggio dal loro utilizzo, dato che costano sicuramente meno rispetto agli idrocarburi fossili. Dobbiamo però porci un problema: andiamo a dire in Europa che questa è la strada giusta, ma dobbiamo fare un'analisi anche all'interno del nostro Paese, soprattutto dei comportamenti che, a livello centrale o periferico, vengono assunti ogniqualvolta vi è la proposizione di interventi di questo tipo. Sono famose le battaglie contro le pale eoliche, le biomasse o le centrali idroelettriche; ed è famosa - ahimè, è giusto sottolinearlo - una certa distrazione da parte del GSE nel seguire le pratiche per l'energia rinnovabile. È famoso - e conosciuto in modo negativo - anche l'interesse dei grandi gruppi energetici non dico per ostacolare, ma per far sì che non vi siano canali privilegiati verso le energie rinnovabili. La scelta da fare, quindi, deve essere attuata a livello europeo, ma deve anche andare nella direzione di un controllo ferreo, efficace e concreto a livello dello Stato centrale. È giusto anche sostenere le infrastrutture energetiche e il loro completamento: a volte, anche in questo caso, capita di avere a che fare con comunità che, applicando il principio del nimby, pensano che la cosa si possa fare, ma in un'altra località, non nel loro back yard, nel loro territorio. Bisogna convincere le popolazioni che i benefici poi sono comuni, appartengono a tutti, anche se qualcuno in certe situazioni è costretto a subire forse un danno maggiore rispetto ad altri. Si tratta di saper comunicare, soprattutto comunicare che è necessario eseguire tali interventi per aiutare quel comparto manifatturiero per il quale si auspica si arrivi al 20 per cento con riferimento alla contribuzione sul complesso del reddito prodotto a livello europeo, perché spesso si tratta comunque di aziende che hanno un forte consumo energetico. E noi non possiamo perdere produzioni di qualità del nostro Paese, soprattutto al Nord, dove siamo stati dei maestri, dei precursori e abbiamo molto da insegnare a tutte le altre realtà, non solo europee ma del mondo. È quindi una scelta giusta quella di aiutare questo tipo di realtà produttive, come del resto è da affrontare a viso aperto la sfida degli alti prezzi energetici anche per le famiglie, perché la competizione e la concorrenza che ci devono essere tra i fornitori devono essere vere. Spesso sembra di assistere a una sorta di cartello: siamo quasi di fronte a un cartello nel nostro Paese, se guardiamo ai grandi gruppi che effettivamente possono fornire energia domestica alle nostre realtà familiari. Pertanto, anche in questo campo occorre una maggiore apertura, non avere paura della competizione e della concorrenza. Forse questa è la sfida più importante che deve essere fatta capire anche a chi negli altri Paesi europei ha grandi e grandissimi produttori di energia, in alcuni casi anche di proprietà dello Stato, che vogliono influenzare le politiche europee, magari condizionando l'azione dei loro Governi
2013-05-21	M5S	CrimiVitoClaudio	Il generico riferimento ad una vera liberalizzazione del mercato interno ci preoccupa nel momento in cui non abbiamo sentito parlare di un concetto che a noi preme molto: la democrazia energetica, un'idea che speriamo entri anche nell'agenda politica. I problemi non si risolvono con la stessa logica di chi li ha creati, diceva Einstein, e pertanto occorre osare e pensare in modo diverso. Democrazia energetica vuol dire compartecipazione alla produzione e risparmio di energia necessario al proprio sostentamento e a quello di una comunità; passaggio dal concetto di semplice consumatore a quello di produttore‑consumatore, sviluppando reti di distribuzione a distanza ridotta e anche a bassa tensione; decentramento della distribuzione e produzione da fonti di ridotte dimensioni, di ridotto impatto e di ridotto costo, ma maggiormente distribuite sul territorio. Una rivoluzione culturale ancor prima tecnologica.
2013-05-21	M5S	CrimiVitoClaudio	Nel contributo della Commissione europea al Consiglio europeo del 22 maggio si legge che gli investimenti nelle fonti di energia rinnovabili in Europa sono diminuiti del 25 per cento nel primo semestre del 2013, con una sospensione quasi completa in Paesi come la Spagna, l'Italia e la Francia. Si legge anche nei grafici allegati alla relazione che l'Italia, dal 2005 al 2010, ha raddoppiato la percentuale di fonti di energia rinnovabile (forse, considerando anche le assimilate), passando dal cinque al 10 per cento, ma siamo ancora ben lontani dal 17 per cento, obiettivo comunque insufficiente previsto per il 2020, in considerazione anche dei numerosi interventi di riduzione degli incentivi di cui parlavo prima. Il fatto più grave per il nostro Paese è il totale disinteresse verso la politica dell'efficienza energetica, di cui nella proposta di risoluzione non vedo traccia. Crediamo che la migliore fonte di energia rinnovabile sia la riduzione, ed è in questo settore che si devono investire le maggiori risorse. L'efficienza energetica riduce la domanda di energia, l'importazione di energia e l'inquinamento; offre inoltre una soluzione a lungo termine al problema della carenza di combustibili e dei prezzi elevati dell'energia.
2013-05-21	M5S	CrimiVitoClaudio	Nonostante il ruolo fondamentale che l'efficienza energetica svolge in termini di riduzione della domanda, attualmente soltanto una piccola parte del suo potenziale economico viene sfruttata. Basti pensare che la direttiva sulla prestazione energetica nell'edilizia del 19 maggio 2010 risulta dalla relazione non essere stata ancora recepita dall'Italia, e si intuisce anche dai grafici allegati la potenzialità di investimento e di sviluppo nel campo dell'efficienza energetica, in particolare nell'edilizia, ma anche l'enorme potenzialità, per esempio, della dispersione di fonti di energia, di calore e di altre fonti di energia da parte delle industrie, che potrebbero essere canalizzate e convogliate per non essere sprecate.
2013-05-21	M5S	CrimiVitoClaudio	Signor Presidente, gentili colleghi, nei prossimi giorni il presidente Letta si troverà in un consesso internazionale a discutere di due temi che per il nostro Paese sono fondamentali e sui quali in questi anni il dibattito è stato acceso: uno di questi è l'energia. Ho sentito enunciare da un famosissimo scienziato italiano nell'introduzione ad un convegno di alcuni anni fa le seguenti parole: "Lo sviluppo di un Paese si misura dall'aumento del consumo di energia". Erano le parole che precedevano il dibattito su un ritorno al nucleare, che, fortunatamente, per la seconda volta - e speriamo l'ultima, il messaggio è chiaro - i cittadini hanno respinto. Nel panorama europeo l'Italia è il Paese che si è distinto nella estensione del concetto di energia rinnovabile agli inceneritori, introducendo il concetto di fonti rinnovabili e assimilate e, di conseguenza, il finanziamento cosiddetto CIP6. Ben due procedure di infrazione della Commissione europea e quattro anni ci sono voluti per limitare i danni di quella scellerata norma. Solo nel 2009, a titolo di esempio, dei quattro miliardi di euro di contributi alle energie rinnovabili, tre sono andati a finanziare inceneritori: speriamo ciò non accada più. Le raccomandazioni del Consiglio europeo tendono inoltre a suggerire la diversificazione delle fonti di approvvigionamento rinnovabili di energia: e quale Paese più dell'Italia potrebbe in tale campo essere avanti agli altri? È il Paese nel quale è possibile trovare contemporaneamente e in gran quantità le principali fonti di energia rinnovabile: sole, vento, acqua, calore della terra; eppure ci ostiniamo a considerare i rifiuti fonte di energia.
2013-05-21	M5S	CrimiVitoClaudio	Tutto questo è possibile solo ad una condizione: la ricerca. La ricerca tecnologica è il nostro futuro. Solo l'intelligenza e l'intuizione, di cui noi in Italia siamo ricchi, potranno aiutarci a superare la crisi da carenza di fonti d'energia tradizionali, ma non leggiamo da nessuna parte neanche di un piano energetico nazionale.
2013-05-21	M5S	SantangeloVincenzo	Il futuro sarà caratterizzato dall'inevitabile esaurimento del petrolio, del gas e del carbone: credere che le fonti fossili siano ancora disponibili in grandi quantità è una visione miope e ancor di più lo appare alla luce della lettura del documento predisposto dalla Commissione europea, in previsione del prossimo Consiglio europeo, in cui si dice: «La dipendenza dell'Europa dalle importazioni di combustibili fossili è in aumento, gli Stati Uniti che inizialmente erano degli importatori stanno per diventare esportatori netti di gas. Le differenze dei prezzi dell'elettricità sono determinate in larga misura dai prezzi dei combustibili fossili e la recente ripresa della produzione interna di petrolio e gas negli USA, in particolare il gas di scisto, sta determinando un crescente divario tra i prezzi dell'energia industriale dell'Unione europea e quelli degli Stati Uniti. Nel 2012 i prezzi industriali del gas negli Stati Uniti erano di oltre quattro volte inferiori rispetto ai prezzi europei, determinando una perdita di competitività delle imprese europee». Il documento nulla dice ovviamente su quale sarà il costo ambientale dell'utilizzo per estrarre gas di scisto, né su quanto questa tecnica sia dannosa per le risorse idriche da essere espressamente vietata in molti Paesi. Dato ancora più preoccupante su cui occorre riflettere è che con l'aumento della produzione di gas, gli USA non sanno più che farsene del carbone prodotto e finiscono per esportarlo in Europa, dove gli Stati riservano al carbone ancora una buona fetta di produzione energetica (circa il 17 per cento), determinando un rialzo della produzione di CO₂ nel vecchio Continente. La Commissione europea sostiene che la strategia dell'Europa per l'energia sostenibile, competitiva e sicura dipende essenzialmente dall'adozione di un programma basato sull'efficienza energetica, la creazione di mercati competitivi, l'adozione di tecnologie energetiche più economiche, più efficienti ed affidabili e, infine, lo sviluppo della produzione di energia elettrica da fonte rinnovabile. Si afferma che gli investimenti nelle energie rinnovabili possono potenzialmente creare 3 milioni di nuovi posti di lavoro entro il 2020 e che i regimi nazionali di sostegno hanno dato un contributo determinante alla crescita dell'utilizzo di queste fonti, ma che in alcuni Stati improvvisi cambiamenti dei regimi di sostegno hanno contribuito all'incertezza tra gli investitori. Proprio queste affermazioni ci spingono a chiedere quale posizione intende assumere il Governo italiano rispetto alle proposte, appena citate, avanzate dalla Commissione europea, alla luce delle scelte fatte nell'ultimo anno, in particolare rispetto al taglio agli incentivi al fotovoltaico (con il Quinto Conto energia, infatti, si sono prodotti effetti fortemente destabilizzanti per l'intero settore, tra l'altro già fortemente colpito in precedenza da numerose modifiche al sistema di incentivazione che hanno abbassato le tariffe e aumentato la burocrazia, generando notevole incertezza per gli investimenti nel mercato); al mantenimento stabile della quota di carbone utilizzata a fini energetici, senza dichiarare la volontà di dismissione delle centrali, a cominciare da quelle più inquinanti; alla volontà di dare avvio ad un nuovo piano di trivellazioni per petrolio e gas in tutta la penisola e in mare (e la mia Sicilia ne sa qualcosa); allo scandaloso meccanismo del capacity payment (praticamente un compenso per la disponibilità a fornire energia e non per l'energia di fatto fornita) alle centrali a olio combustibile e ad un'analoga misura prevista per le centrali a gas, dando benefici e privilegi difficili poi da togliere e modificare. Quale sarà la posizione italiana in sede di Consiglio europeo su questi che sono, purtroppo, i contenuti salienti del documento di Strategia energetica italiana, adottata con decreto interministeriale da un Governo dimissionario l'8 marzo 2013? Quale sarà la posizione del Governo italiano, visto che ha dalla sua parte un documento che contrasta con le indicazioni provenienti dall'ambito europeo? Si tratta di un documento che: non ha un orizzonte temporale ambizioso, ma soprattutto alcun obiettivo ambizioso; non ha operato una scelta in favore di un modello basato su rinnovabili ed efficienza energetica, «fonte primaria» che dà i maggiori benefici in termini di costo risultato, come richiesto in sede europea e come chiesto, ormai da tempo, da tutti i cittadini di buon senso; non individua una vera e propria strategia di transizione verso la completa sostituzione delle fonti fossili nella produzione di energia primaria; nulla dispone per diminuire concretamente il contributo in bolletta da far pagare a tutti gli italiani per mantenere in vita impianti obsoleti e altamente inquinanti. Noi riteniamo indispensabile accelerare il cammino del Paese verso l'adozione di sistemi distribuiti di energia, piccoli produttori-consumatori che diventano snodi di una rete che non sia più monodirezionale, ma una vera e propria rete intelligente. Per mettere a frutto gli investimenti fatti dalla collettività nelle rinnovabili, è necessario infatti investire nelle « smart grids » e nei sistemi di accumulo. È necessario realizzare sistemi di stoccaggio dell'energia elettrica prodotta da fonti rinnovabili, così da poter bilanciare la naturale discontinuità temporale di tale fonte di energia. Per completare la liberalizzazione del mercato interno dell'energia bisogna fare in modo da separare veramente la distribuzione dalla vendita. Si potrebbe vietare alle società che hanno un elevato numero di utenti, agli ex monopolisti in particolare, di poter ottenere concessioni di gestione della rete elettrica quando hanno una percentuale di utenti, anche attraverso società controllate o partecipate, superiori, ad esempio, al 20 per cento. In questo modo, signor Presidente, si limiterebbero i conflitti di interesse che inevitabilmente si generano in un sistema in cui venditore e gestore coincidono di fatto. Per quanto riguarda il gas, bisogna ridurre fino all'azzeramento il prelievo di idrocarburi gassosi dal sottosuolo. Concludo il mio intervento citando una frase di Jeremy Rifkin: «L'Italia dovrebbe essere l'Arabia Saudita dell'energia rinnovabile. Nessun Paese europeo ha le vostre risorse: il sole, la forza del mare, il vento, le montagne per le centrali idroelettriche. Eppure molti altri Stati, dalla Germania ai Paesi scandinavi, sono più avanti». Signor Presidente, questa è la nostra riflessione.
2013-05-21	PD	GuerrieriPaleottiPaolo	Signor Presidente del Consiglio, signor Presidente, colleghi senatori, in questo mio breve intervento vorrei fare un riferimento specifico al Consiglio europeo di domani, che, oltre ai temi nel campo dell'energia e della fiscalità, com'è stato ricordato, di grande rilievo per la crescita e la competitività dell'economia europea, prevede anche lo svolgimento di un'analisi sull'andamento dei lavori di approfondimento dell'unione economica e monetaria.
2013-05-21	PD	MucchettiMassimo	Ebbene, io credo che, nel fare questa constatazione, il Consiglio europeo debba partire dalle straordinarie novità che hanno cambiato l'industria globale dell'energia esattamente in questi ultimi due anni, perché l'impostazione della politica energetica europea, che traspare anche dalle proposte conclusive che potranno essere avanzate domani e delle quali abbiamo avuto informazione, prende forma negli anni Novanta, quando il mondo era molto diverso da oggi, quando la Cina non era ancora l'officina e la banca dell'Occidente e l'India non era ancora l'ufficio delocalizzato delle nostre multinazionali e di taluni nostri sistemi sanitari.
2013-05-21	PD	MucchettiMassimo	Erano anni nei quali si scopriva l'emergenza ambientale e il riscaldamento globale, ma si pensava che la partita dell'energia potesse risolversi nella mera costruzione di mercati concorrenziali dentro i confini dell'Europa e nella graduale sostituzione delle fonti fossili tradizionali con quelle rinnovabili, non importa a quali prezzi.
2013-05-21	PD	MucchettiMassimo	Oggi il mondo è cambiato: l'Occidente si è accorto a sue spese di quale grande errore sia stato disinteressarsi della propria industria manifatturiera e dei suoi vincoli di costo e oggi vuole recuperare. L'America di Obama sta riscoprendo le officine e ci sta riuscendo grazie all'utilizzo crescente di fonti fossili non convenzionali, che non sono solo lo shale gas (ricordato dal presidente Letta) ma anche il tight oil. Gli Stati Uniti sono già esportatori netti di gas e presto lo saranno anche di petrolio, provocando uno sconvolgimento negli equilibri strategici sul mercato delle commodity internazionali. Già oggi si rileva una straordinaria differenziazione nell'ambito dei prezzi dell'energia fra il Nord America, l'Europa e l'Asia, che rischia di trasformare l'Europa (e l'Italia) in un vaso di coccio fra vasi di ferro. Dobbiamo, quindi, ripensare la nostra politica energetica. Negli anni di Kyoto il carbone è diventato la principalissima fonte di produzione dell'energia elettrica e l'Asia, che oggi paga il gas addirittura più dell'Europa, sta sfondando in misura ancora più accentuata sul carbone per compensare l'andamento dei prezzi. La Cina, ormai, genera da sola più anidride carbonica degli Stati Uniti e dell'Europa messi assieme e questo rischia di sconvolgere la logica con la quale avevamo fissato gli obiettivi di Kyoto non essendo l'atmosfera divisibile per continenti. Sono dati di fatto che comportano l'assunzione di nuove responsabilità da parte del Consiglio europeo. Il vincolo ambientale va certo mantenuto e rafforzato, ma in termini nuovi, capaci di sostenere l'industria manifatturiera europea e non di penalizzarla nella presuntuosa convinzione che noi siamo e siamo destinati a rimanere - chissà per quale motivo - i migliori del mondo. Indico allora tre punti sui quali il Consiglio europeo dovrebbe chiamare la Commissione a svolgere un necessario lavoro di approfondimento e di proposta. Il primo punto è il contrasto alla segmentazione dei mercati transatlantici. Il presidente Obama auspica un mercato unico euroamericano e ha rimosso il veto per l'esportazione del gas e dell'olio di produzione USA. Ebbene, questo non è generico liberismo: questa è politica industriale degli Stati Uniti alla quale l'Europa deve rispondere con una politica unitaria ed una regolamentazione che difenda gli interessi del Continente e del nostro Paese. Allo stesso tempo questa rivoluzione sta cambiando i meccanismi di formazione dei prezzi. L'Europa che ha scoperto le manipolazioni del tasso di interesse bancario di riferimento (LIBOR) sulla piazza di Londra ha interesse a fare chiarezza su come si forma il prezzo Brent, il quale funge da riferimento all'intero sistema dei prezzi dell'energia. In merito al terzo punto, l'interscambio commerciale fra i continenti e i flussi finanziari internazionali che ne derivano incorporano ormai crescenti quote di inquinamento dei Paesi di origine. L'economia è un tutt'unico. La competitività di tante merci si basa anche sulla mancanza di vincoli ambientali. Ebbene, credo - e mi avvio alla conclusione - che il Consiglio europeo debba studiare le modalità, nel rispetto degli accordi del WTO, per difendere il mercato continentale (e, nel nostro caso, anche quello italiano) dall'invasione di prodotti costruiti senza il rispetto o senza un analogo rispetto dei vincoli ambientali europei. Una politica dell'energia che si basa soltanto su un'astratta tutela dell'ambiente in Europa, come se quest'ultima fosse un'isola distaccata dal resto del pianeta, rischia oggi di essere perdente sia sul fronte della tutela ambientale sia sul fronte dello sviluppo e della difesa dell'industria manifatturiera che, a parole, tutti diciamo di voler sostenere ma che, arrivati al dunque dei fatti, facciamo fatica a conseguire.
2013-05-21	PD	MucchettiMassimo	Signor Presidente, onorevoli colleghi, il Consiglio europeo straordinario di domani è chiamato a prendere una serie di decisioni per la costruzione del mercato unico dell'energia ma, come ci ha ricordato il presidente Letta, è chiamato anche a fare il punto, a considerare il cammino fatto in questi ultimi due anni.
2013-05-29	M5S	NugnesPaola	...di PD-PdL-Lega, Scelta Civica, come Polverini, Bernini, Boccia, Carfagna, Dambruoso, l'europarlamentare ex ministro De Castro, Della Vedova, il leghista Giorgetti, Madia, Melandri, l'ex ministro Patroni Griffi, Ravetto, la presidente del Friuli Serracchiani; e ancora il sindaco di Firenze Matteo Renzi, quello di Verona Tosi, quello di Napoli De Magistris, quello di Bari Emiliano, con l'illustre partecipazione del figlio del presidente della Repubblica Giorgio Napolitano; tanti giornalisti illustri come Curzio Maltese, Filippo Facci, David Parenzo e Giuseppe Cruciani, tutti impegnati in un legittimo disegno politico comune che ci inquieta. La legittima ma per noi non condivisibile proposta di veDrò in merito all'energia privilegia indubbiamente gas e idrocarburi rispetto alle rinnovabili e al risparmio energetico, in piena sintonia con le passate politiche...
2013-05-29	M5S	NugnesPaola	Grazie, Presidente. Dicevo che, come accade in tutte le democrazie avanzate, è utile mettere sotto la lente d'ingrandimento chi finanzia fondazioni e politici. Questo è importante per monitorare meglio azioni di governo che si fanno in campo ambientale, energetico, nel settore dei giochi d'azzardo, dell'informazione, dei trasporti, dei lavori pubblici. Una legittima e particolare attenzione va posta in tal senso alla Fondazione veDrò, l'associazione di Enrico Letta fondata nel 2005, definita una think-net, un pensatoio. Tra gli sponsor della Fondazione, colleghi, vera unione del Governo PD-PdL, abbiamo i colossi del gioco d'azzardo SISAL e Lottomatica; per energia e ambiente abbiamo ENEL, ENI, Edison; per i trasporti Autostrade per l'Italia; per il settore alimentare Nestlè.
2013-06-05	M5S	CioffiAndrea	In quanto allo specifico delle opere di Expo 2015, di cui all'articolo 5, si vuole qui ribadire la netta contrarietà del Gruppo ad un evento che è stato completamente stravolto nelle sue linee programmatiche iniziali. Se il titolo dell'evento è «Nutrire il pianeta, energia per la vita» e nasceva con il progetto dell'orto planetario, come è possibile che sia diventato una semplice e grande speculazione edilizia?
2013-06-05	M5S	CioffiAndrea	Nel 1889 l'Expo si tenne a Parigi e per l'occasione fu edificata la torre Eiffel. Erano gli anni del boom del carbone, gli anni in cui la grande macchina industriale muoveva impetuosa i sui passi verso un futuro radioso sostenuto dall'utilizzo delle fonti fossili. L'uomo voleva superare se stesso, ma le comunicazioni tra esseri umani erano ancora carenti e frammentarie. In quel contesto, l'esposizione universale era una straordinaria occasione di incontro e di scambio di conoscenze. Era anche l'anno in cui cadeva il centenario della Rivoluzione francese. Sono passati quasi 130 anni e noi siamo ancora fossilizzati a quella storia. Nel frattempo l'informatica, il web, hanno radicalmente trasformato le comunicazioni tra gli uomini e quello che era un evento utile è diventato un contenitore senza più contenuto. Il tema dell'orto planetario aveva dato nuova energia e nuova vita all'evento. L'interscambio di esperienze e di modalità produttive in campo agricolo rinvigoriva la speranza di un futuro nuovo con il ritorno all'antico. La biodiversità, le sementi ritrovate, il fulcro su quel settore primario troppo a lungo dimenticato e trascurato aveva ridato vita all'Expo, ma lorsignori hanno giudicato non attrattivo il tema agricolo e molto attrattivo il post Expo, la valorizzazione in senso speculativo del suolo. E ancora una volta all'agricoltura abbiamo sostituito la rendita fondiaria per via edificatoria. Che dire poi del continuo tentativo, visti anche gli emendamenti presentati a questo decreto, di infilare nel decreto norme, regole, argomenti estranei, al solo fine di fare presto, al solo fine di soddisfare aspetti ed appetiti localistici? Signori, se riuscissimo a riportare il focus di chi siede in quest'Assemblea sui reali problemi delle persone, forse si potrebbe essere celeri nella valutazione e nell'approvazione dei disegni di legge, finalmente riportare a normalità il sistema e fare fino in fondo il nostro dovere di rappresentanti del popolo.
2013-06-19	M5S	LucidiStefano	È possibile, a ragione, parlare di bene comune, perché con partecipazioni statali raccontiamo una storia tutta italiana che nasce nei primi del Novecento, si sviluppa e consolida con il boom economico e poi decade negli anni dell'era finanziaria speculativa. La stessa Finmeccanica nasce nei primissimi anni del dopoguerra, nel 1948, così come l'ENI (1953). Noi oggi siamo chiamati ad un grande atto di responsabilità verso questo patrimonio comune che sono le partecipazioni statali. Ma non solo. Possiamo essere anche di esempio e guida per le migliaia di partecipazioni degli enti locali. Permettetemi allora di entrare più in dettaglio, ricordando che Finmeccanica, prima delle 31 società a partecipazione statale a rinnovare il suo consiglio di amministrazione, è una delle realtà industriali più importanti del Paese, presente in settori strategici, capace di operare e competere in ambiti internazionali. La holding è attiva nei settori dell'aeronautica, dell'elicotteristica, dell'elettronica applicata alle tecnologie satellitari e alle telecomunicazioni, dei sistemi di controllo delle reti di trasporto ed energia, negli apparati per la produzione di energia elettrica. Ma soprattutto, Finmeccanica ha una leadership tecnologica riconosciuta e consolidata in progettazione, sviluppo e produzione di sistemi missilistici, siluri, artiglieria navale e veicoli corazzati. Questi aspetti, in particolare l'ultimo, determinano una condizione di necessità di massima trasparenza nelle funzioni di amministrazione di questa società. La stessa condizione di necessità la troviamo anche in ENI. L'Ente nazionale idrocarburi, creato da Enrico Mattei, è la più grande e strategica impresa italiana, con un fatturato annuo di 100 miliardi di euro, 79.000 dipendenti, operante in 85 Paesi principalmente nel settore dell'energia. Secondo la classifica delle aziende stilata dalla rivista "Fortune", è la diciassettesima nel mondo ed è una delle prime dieci compagnie petrolifere internazionali. Amministratore delegato e direttore generale di ENI, dal giugno 2005, è Paolo Scaroni. Il Governo ha promesso nuovi criteri di nomina per gli amministratori delle società pubbliche per introdurre trasparenza e merito ed evitare che i pilastri di quel che resta dell'industria italiana (ENI, ENEL, Finmeccanica) vengano consegnati nelle mani di incapaci con amici influenti. Questa è un'ottima notizia; tuttavia, la cronaca recente ha dimostrato che la politica è stata completamente incapace di prendere decisioni operative così importanti. Infatti, Paolo Scaroni, amministratore delegato dell'ENI, è indagato per corruzione internazionale, ma nessuno ne ha chiesto le dimissioni. Chi ha buona memoria ricorderà anche che la cosiddetta Prima Repubblica si sbriciolò a causa delle tangenti Enimont. Nel 1992, proprio durante il periodo di Mani pulite, Scaroni finì in manette, e nel 1996 patteggiò una pena ad un anno e quattro mesi di carcere per tangenti di svariate centinaia di milioni di lire, versate al Partito Socialista Italiano per ottenere l'assegnazione di appalti all'ENEL, azienda allora guidata dallo stesso manager. Da ultimo, nell'assemblea dello scorso maggio di ENI, la Fondazione culturale responsabilità etica (Banca etica), uno degli azionisti di ENI, ha portato all'attenzione la sospetta corruzione in Algeria che ha coinvolto ENI e la controllata Saipem all'inizio dell'anno. In base alle ricostruzioni della procura di Milano, il gruppo ENI avrebbe pagato circa 200 milioni di euro a "faccendieri ed esponenti del Governo algerino" per assicurarsi commesse (tra cui la costruzione di un gasdotto nel Nord Est del Paese) dal 2006 al 2010. Parte del denaro sarebbe poi rientrata sui conti di alcuni manager italiani del gruppo. Oltre al profilo morale è bene sottolineare anche alcune note sotto il profilo tecnico della questione ENI. Ad esempio, possiamo segnalare scelte manageriali discutibili, quali, ad esempio, la stipula di contratti poco lungimiranti del tipo take or pay, senza previsioni reali di distribuzione, che fanno pensare a scelte poco oculate dei livelli dirigenziali. Per non parlare poi del fatto che i contratti sono a prezzi vincolati al mercato del petrolio, il che, parlando di gas naturale, sembra quasi un ossimoro. Alla luce degli appelli e delle richieste che provengono da molteplici settori dell'opinione pubblica e della società civile, ma anche al fine di evitare il ripetersi di episodi che hanno visto il coinvolgimento di parte del management di Finmeccanica e di ENI in questioni che appaiono senz'altro censurabili sotto il profilo dell'opportunità e in grado di mettere a rischio non soltanto la credibilità dell'intera struttura manageriale ma anche la competitività di alcune delle più importanti aziende italiane, è ancora possibile dare al Paese un importante segnale di discontinuità, mettendo in primo piano l'esigenza di una forte trasparenza nel procedimento di nomina dei componenti dei consigli di amministrazione di queste, come delle più importanti società italiane. Finmeccanica, ENI e tutte le altre, pena il proprio declino, hanno l'estrema necessità di tutelare l'immagine aziendale, l'onorabilità del marchio e la serietà della struttura industriale e non possono essere guidate in futuro da un management che opera in controtendenza rispetto alla corretta gestione aziendale. Chiarita allora la situazione generale, indico le premesse per le richieste di questa mozione. Tali premesse sono circoscrivibili soprattutto in termini di impegno in trasparenza e scelte che conducano a reali, pari opportunità. Impegni però che dobbiamo essere in grado di trasformare in vere opportunità. Per questo, onorevoli colleghi, riteniamo di dover impegnare il Governo in ordine alla disciplina dei requisiti per la candidatura e della loro pubblicazione anche sul sito web del Ministero; alla nomina mediante esami trasparenti di candidature ricevute con bando pubblico sempre su sito web del Ministero, e previa pubblicazione dei curricula ricevuti; a rendere pubblici i curricula dei candidati anche agli stakeholder principali dell'azienda; a permettere la verifica delle proposte governative di nomina anche al parere delle Commissioni competenti, superando il tentativo di far divenire prassi l'istituzione di Commissioni di saggi in real time. Oggi abbiamo quattro punti da discutere insieme, e spero vivamente anche da approvare insieme, in tempi rapidi per dare un grande segnale di innovazione metodologica nel nostro Paese; per dimostrare che, in un'analisi che potremmo definire politico-antropologica, è finalmente chiusa l'era politica pre 5 Stelle, e che arriveremo in questo modo, magari un giorno, ad applicare un principio democratico importante, e per noi fondamentale. Sto parlando del principio secondo il quale una cosa che riguarda tutti, deve essere decisa da tutti. Questo per permettere ora ad alcune delle più importanti aziende italiane di riprendere la loro storia con modalità ispirate a principi di uguaglianza ed onestà, che non potranno che fare loro, ma soprattutto farci onore.
2013-06-25	M5S	SantangeloVincenzo	Signor Presidente, signori rappresentanti del Governo, colleghi senatori, onorevoli cittadini tutti, il Parlamento europeo riconosce la priorità della crisi climatica e della lotta al global warming per la salvaguardia del pianeta, per perseguire uno sviluppo sostenibile in termini di carrying capacity. Primario è dunque mantenere il riscaldamento del pianeta al di sotto dei due gradi centigradi. Ciò costituisce un'opportunità di cambiamento per definire nuove economie a basse emissioni di carbonio ed indurre una nuova rivoluzione industriale. Questo vincolo, signor Presidente, seppur imposto dalla preoccupazione per la salvaguardia del pianeta, rappresenta il motore di una nuova economia, in grado di dare risposte all'attuale crisi economica nel settore dell'energia, ma anche del turismo ecosostenibile. Nell'ambito delle energie rinnovabili, dell'efficienza e del risparmio energetico, si giocherà, a livello planetario, la sfida dell'innovazione, della competitività, del lavoro e della capacità di futuro. Il modo in cui l'energia viene oggi impiegata non risponde a criteri di equità e sostenibilità: molti popoli non sono infatti ancora in grado di soddisfare i bisogni primari e le risorse appaiono già prossime al limite di sfruttamento. I dati provenienti da diverse fonti disponibili, istituzionali e non, sui trend occupazionali a livello internazionale, comunitario e nazionale, e le proiezioni al 2020, sebbene assai diversificati e non sempre confrontabili tra loro a causa delle diverse metodologie adottate, confermano una tendenza in atto incontrovertibile: la crescita di occupazione nei settori di nuova economia in grado di produrre non solo un effetto compensativo rispetto a lavori tradizionali a forte impatto ambientale, ma di aprire prospettive occupazionali incoraggianti per fronteggiare l'attuale crisi e rilanciare l'economia mondiale. Da uno studio condotto dall'università Bocconi, congiunto al gestore dei servizi elettrici, si è visto che con lo sviluppo di tecnologie rinnovabili si porterebbe a 150.000 il numero degli occupati e soprattutto che, dallo sfruttamento del potenziale tecnologico, si prospetta la crescita occupazionale al 2020 di 250.000 unità. È necessario investire in tecnologie che consentano un utilizzo razionale delle risorse disponibili a beneficio del maggior numero possibile di individui, nel rispetto dei limiti biofisici del pianeta. Crediamo sia necessario dare vita ad un nuovo patto per lo sviluppo, che assuma fra i suoi obiettivi prioritari un piano per la piena e buona occupazione giovanile e femminile in tutti i settori che abbiamo individuato far parte della green economy : diffusione dell'ecoinnovazione, risparmio energetico, sviluppo delle rinnovabili, riciclo della materia, tutela e valorizzazione del patrimonio naturale e culturale, riqualificazione delle città, mobilità sostenibile. Innovazione, cultura ed economia verde non sono soltanto degli slogan, ma rappresentano quella strategia concreta per un nuovo modello di sviluppo che il corso degli eventi ci suggerisce con buonsenso di intraprendere. Il Governo, le Regioni e gli enti locali devono coordinare le azioni, indirizzare le scelte e promuovere l'utilizzo di tali sistemi a favore dei cittadini. Utilizzare le fonti rinnovabili e ridurre i consumi energetici delle nostre abitazioni significa anche diminuire il costo delle bollette per tutti i cittadini, sostenere tutte le famiglie in difficoltà, accrescere il comfort e valorizzare gli immobili, migliorare la qualità della nostra vita e del nostro ambiente con la riduzione dei consumi di combustibili fossili; in ultimo, ciò significa anche ridurre la dipendenza energetica dell'Italia. Pertanto, si dovrà passare necessariamente dalla diversificazione delle fonti energetiche e dall'uso delle rinnovabili, come è negli intenti delle direttive europee in tema di energia. Per questo, l'evoluzione del sistema elettrico nazionale passa obbligatoriamente dalla corretta pianificazione degli interventi di sviluppo della rete di distribuzione. Vorrei fare solo un accenno agli interventi ritenuti prioritari per il nostro territorio, in particolare a quelli finalizzati a permettere lo sviluppo delle reti nelle regioni insulari e isolate: mi riferisco al collegamento della Sicilia con la Calabria e al potenziamento delle reti a 380 e 220 chilowatt, con la realizzazione di un elettrodotto in doppio cavo sottomarino, ritenuto necessario non solo per garantire maggiore sicurezza del collegamento elettrico tra l'isola e l'area continentale, ma anche per incrementare gli scambi di energia tra le due zone, con evidenti benefici anche in termini di maggior concorrenza sul mercato energetico. Oggi siamo chiamati al rispetto dell'ambiente: teniamo in considerazione i cambiamenti climatici degli ultimi tempi, che hanno avuto effetti attesi anche nell'ambito del turismo. L'occupazione dei giovani può far ripartire tutto l'assetto occupazionale e va favorita con misure di accesso agevolato al credito e facilitazioni fiscali in grado di ridurre il costo del lavoro, senza però abbattere le retribuzioni. Occorre favorire la creazione di nuove imprese green, incentivando anche lo sviluppo del turismo ecosostenibile. PRESIDENTE. Deve concludere, senatore. SANTANGELO (M5S). Sto terminando, signora Presidente. Definire e applicare un protocollo per lo sviluppo del settore significa dare indicazioni sull'uso sostenibile della biodiversità: foreste, risorse idriche, energia, paesaggio sono la vera identità culturale della nostra bella Italia.
2013-06-25	PD	GattiMariaGrazia	Il 22 aprile 2013 il Consiglio europeo ha emanato una serie di raccomandazioni relative all'istituzione della Youth Guarantee, in cui si riconosce che la disoccupazione giovanile lascia tracce permanenti, con rischi più pesanti di disoccupazione futura, con rischi di livelli di reddito ridotti in futuro e di trasmissione di povertà fra generazioni e con il consolidamento delle tendenze demografiche negative. L'Europa propone uno strumento per contrastare questo quadro. Si dice che, entro quattro mesi dalla perdita di lavoro per un giovane fino a 25 anni (in Italia bisognerebbe spostare il limite a 29 anni) o dall'uscita dalla scuola, bisogna contattare e prendersi carico del giovane, proporre un'offerta qualitativamente valida - ripeto: qualitativamente valida - di lavoro, completamento dello studio, apprendistato o tirocinio. Per questo si stanziano 6 miliardi nel periodo 2014-2020. Noi, presidente Letta, sosteniamo e comprendiamo la sua richiesta di concentrare il più possibile le risorse e di poter cominciare ad utilizzarle già dall'inizio del 2014 e comprendiamo e condividiamo la richiesta di rifinanziamento a partire dal 2016. Bisognerà poi tener conto dei diversi sistemi nazionali e locali, delle differenze di genere o comunque delle differenze e della diversità dei giovani ai quali sono destinate le misure. Dobbiamo fare però delle cose fondamentali e generali per il nostro Paese. Bisogna riorganizzare i servizi per l'impiego; si tratta di riattivare la delega relativa ed esercitarla il prima possibile. Nel frattempo, però, bisogna collegare i servizi per l'impiego che ci sono, metterli in rete con i soggetti istituzionali e sociali coinvolti, anche per corrispondere alle richieste europee di presa in carico dei giovani. Poi bisognerà sviluppare la capacità di utilizzo dei diversi fondi europei in modo integrato. Non parlo solo del Fondo sociale europeo (c'è la proposta che, nell'ambito degli interventi finanziabili con il Fondo sociale, venga definita una specifica iniziativa a favore dell'occupazione giovanile), ma parlo di tutti i fondi. Parlo, ad esempio, del Fondo europeo per lo sviluppo regionale (è essenziale il legame fra FSE e FESR per le nostre Regioni), del Fondo di coesione, del Fondo europeo agricolo per lo sviluppo rurale e del Fondo europeo per gli affari marittimi e la pesca. Insomma, bisogna lavorare in modo integrato. Poi, presidente Letta, noi abbiamo drammatiche disuguaglianze da colmare. Abbiamo le disuguaglianze territoriali (e qui bisogna essere consapevoli che, se cresce il Sud del Paese, le altre aree crescono di più), le disuguaglianze di genere (e qui fatemi dire che sta aumentando la povertà femminile ed infantile). Sappiamo tutti - e l'esperienza degli altri Paesi ce lo conferma - che le donne che lavorano fanno più figli e li allevano meglio. Abbiamo poi le disuguaglianze di reddito: rischiamo generazioni di uomini e donne da assistere, se continuiamo così. La lotta alle disuguaglianze genera coesione sociale e sviluppo, se la si affronta con spirito solidale. Nella Youth Guarantee si parla di esperienze di lavoro per i giovani. Da questo punto di vista, la situazione è molto pesante nel nostro Paese. Dovremmo trovare nuove possibilità, con progetti di interventi in ambiti caratterizzati da alta intensità di lavoro - penso all'assistenza alle persone, all'intervento di ripristino ambientale e di cura del territorio, alla cura del patrimonio culturale e a molte altre cose che ci possono venire in mente - che permettano esperienze e messa alla prova delle competenze. Gli strumenti li abbiamo. Pensiamo all'esperienza del servizio civile: andrebbe adattata e rimodulata, ma ha già dato buona prova di sé. Bisogna tenere sempre presente, però, che non vanno mai svalutati il lavoro, le regole sottese al lavoro, la dignità dei giovani lavoratori. In effetti, si parla sempre di offerta qualitativamente valida. Ci sono poi la formazione e la lotta alla dispersione scolastica. Sono contenta della presenza della Ministra dell'istruzione, dell'università e della ricerca. Bisognerà tener conto anche in questo caso delle differenze. I dati sulla dispersione scolastica ci dicono, ad esempio, che molti sono giovani stranieri; e sotto questo profilo va dato valore alla formazione, anche a quella professionale e tecnica. Occorrerà riqualificare scuole ed insegnanti. I nostri istituti tecnici hanno una grande tradizione e sono stati il volano che ci ha permesso di diventare il secondo Paese manifatturiero d'Europa; bisogna recuperarla ed integrare i giovani in tale processo. Per quel che riguarda apprendistato e tirocini, oltre a partecipare all'alleanza europea per l'apprendistato e a intervenire con modifiche alla normativa che rendano l'istituto appetibile in questo periodo di crisi, con l'apparato produttivo nella situazione che conosciamo, bisognerà integrare le diverse esperienze che sono già state sviluppate in diverse Regioni - presidente Letta, non credo di dover parlare a lei circa l'esperienza «Giovani Sìۚ» della Toscana - in cui, oltre a stage e tirocini, vengono incentivati progetti di lavoro autonomo e di autoimprenditorialità e si dà supporto anche alla volontà di vita autonoma delle ragazze e dei ragazzi. Vanno valutate le esperienze fatte per coglierne gli aspetti positivi e i problemi che sono stati generati per superarli. Signor Presidente del Consiglio, siamo consapevoli che c'è bisogno di crescere e di riattivare la domanda interna per risolvere i problemi della disoccupazione. Ma pensiamo che lo Youth Guarantee possa assolvere ad un compito fondamentale: non far sentire soli i giovani in una situazione così difficile, non abbandonarli e prepararli a cogliere con profitto i segnali, anche deboli, di una crescita che riparte. La sosteniamo, signor Presidente, perché crediamo che il Paese abbia bisogno della forza e dell'energia dei giovani e riteniamo che i giovani che vivono in Italia pensano, si sentono e si relazionano fra loro come giovani europei.
2013-06-26	M5S	CastaldiGianluca	Mi permetto di tornare un po' indietro, perché è importante. Sono passati poco più di due mesi da una manifestazione in Pescara in cui 40.000 persone hanno sfilato per dire no al progetto "Ombrina Mare" e no alla trasformazione dell'Abruzzo, nota a tutti come Regione verde, in distretto minerario. Sia le associazioni che i comitati green che i cittadini sono più che mai uniti per ribadire le ragioni del loro no fermo e convinto alle trivellazioni, mentre dicono si a scelte ed alternative più ragionevoli. Ritengo che oggi il Senato, venendo finalmente incontro alle richieste provenienti dal territorio, dai cittadini e dalle associazioni, ma anche venendo incontro alle richieste degli onorevoli senatori del PdL (Dalì e altri, Marinello e altri), nonché degli onorevoli senatori del «PD meno elle» (Pezzopane e altri, Tomaselli e altri), che rispettivamente hanno presentato i disegni di legge nn. 222 e 460, possa facilitare, con un voto favorevole a questa mozione, il primo passo verso il riavvicinamento tra istituzioni e bisogni reali dei cittadini. Il voto favorevole alla mozione n. 39 si rende necessario per ovviare alle modifiche apportate dal decreto-legge n. 83 del 2012 all'articolo 6, comma 17 del decreto legislativo n. 152 del 2006, recante il cosiddetto codice dell'ambiente, le quali modifiche consentono l'attività di ricerca, prospezione e coltivazione di idrocarburi liquidi e gassosi in mare; restituiscono l'efficacia ai titoli abilitativi rilasciati prima dell'agosto 2010; salvano in modo retroattivo i procedimenti antecedenti all'agosto 2010, tra i quali il progetto di coltivazione del giacimento "Ombrina Mare". Ripeto: lo salvano. Tutte queste modifiche al codice dell'ambiente non sono mai state discusse dal Parlamento, ma sono il risultato della questione di fiducia posta dal precedente Governo all'interno del decreto-legge n. 83 del 2012, che è stato così approvato, estromettendo, come sempre, il Parlamento dalla possibilità di emendarlo. Non è neanche il caso di ricordare l'imbarazzante lettera di ringraziamento inviata dalla Medoilgas Italia SpA al ministro Clini. È invece opportuno oggi sottolineare che l'area marina in cui si sviluppa il progetto "Ombrina Mare" dista solo 6 chilometri (non miglia, ma chilometri) dal Parco nazionale della Costa teatina, così come disposto dal Presidente della Repubblica su proposta del Ministero dell'ambiente, d'intesa con la Regione Abruzzo interessata. Deve sottolinearsi che il territorio della costa teatina e, in generale, quello dell'intero Abruzzo sono caratterizzati dalla presenza di tre parchi nazionali ed uno regionale, oltre che di una zona costiera molto suggestiva ed apprezzata. Tali caratteristiche territoriali hanno permesso un forte sviluppo del turismo, dell'artigianato, della pesca, dell'agroalimentare e di tutte le attività indotte e connesse. Lo sviluppo del progetto "Ombrina Mare 2" certamente comprometterebbe la realizzazione di un sistema regionale integrato "mare-montagna", di sviluppo economico e sociale sostenibile, su cui la Regione Abruzzo, gli enti locali, le comunità territoriali, le realtà produttive, le associazioni dei cittadini sono fortemente orientati, motivo per cui, in sede di valutazione di impatto ambientale sono state presentate numerosissime osservazioni e obiezioni anche da parte delle pubbliche amministrazioni, nonché dalle realtà territoriali portatrici di interessi. Non può tacersi che, in base alla normativa vigente, la commissione tecnica di valutazione di impatto ambientale aveva espresso sul progetto in questione parere negativo e che, dalla data di preavviso di rigetto della VIA, comunicata alla Medoilgas Italia SpA sul progetto "Ombrina Mare 2", il Ministero non ha mai adottato - ripeto mai - il provvedimento di diniego, nonostante non sussistesse alcun impedimento formale. L'ingiustificata mancata adozione definitiva del provvedimento di reiezione della VIA ha permesso il riavvio dello stesso procedimento di VIA e, in applicazione della nuova disciplina, la commissione tecnica di verifica ha magicamente espresso parere positivo al progetto. Si continua comunque erroneamente a ritenere che si possano risolvere le questioni abbreviandone i tempi e l' iter o convincendo le popolazioni ad abbandonare le opposizioni locali, nate da semplici ma giustificate paure, o anche dalla mancanza di dialogo con le amministrazioni. Probabilmente, l'accesso alle informazioni in materia di energia e ambiente è proprio il punto sul quale l'Italia da sempre manca di strategia e di visione. Siamo il Paese dove si trivella con il fracking da decenni e nessuno lo sa; dove si muore di inquinamento a Taranto ma si ritarda la pubblicazione dei dati scientifici che lo dimostrano. Siamo il Paese dove, per sapere chi sono i personaggi politici favorevoli a petrolio o carbone occorre una campagna di Greenpeace. Perseveriamo nell'errore senza renderci conto del potenziale espresso dal nostro Paese in tema di sviluppo della green and white economy, che attraversano e innovano anche i settori più maturi della nostra economia. Troppo spesso ci si dimentica di alcuni strumenti che potrebbero realmente cambiare il sistema energetico nazionale, creando tra l'altro ricchezza e occupazione per le piccole e medie imprese e per le famiglie senza privilegiare gli interessi di pochissimi a scapito di tutti gli altri. Con questi presupposti programmare il futuro è impossibile. L'Italia, praticamente, rinuncia a farlo. Ebbene, ad oggi, i parlamentari di ogni schieramento, compresi alcuni attuali componenti del Governo, quale il sottosegretario alla Presidenza del Consiglio, senatore Giovanni Legnini, firmatario assieme ad altri di una proposta di legge in merito, hanno dato vita a numerose iniziative legislative riguardo alle modifiche da apportare all'articolo 35 del decreto n. 83 del giugno 2012, iniziative tutte volte ad annullarne, limitarne o, quantomeno, modificarne gli effetti. Per tutti questi motivi, noi oggi chiediamo un voto positivo sulla mozione n. 39, il cui dispositivo si articola in cinque punti. Il primo punto chiede di assumere iniziative di carattere normativo volte a modificare il benedetto articolo 6, comma 17, del decreto legislativo n. 152 del 2006, al fine di ripristinare il divieto di attività di ricerca, di prospezione, nonché di coltivazione di idrocarburi liquidi e gassosi in mare entro le 12 miglia, anche per i procedimenti concessori in corso alla data di entrata in vigore del decreto legislativo n. 128 del 2010. Il secondo punto chiede di sostenere l'avvio dell'esame dei disegni di legge volti a modificare la normativa vigente in materia di ricerca, prospezione e coltivazione di idrocarburi liquidi e gassosi in mare, già depositati presso i due rami del Parlamento. Il terzo punto chiede la revoca del provvedimento di accoglimento della VIA contenuto nel parere n. 1192 del 3 aprile 2013. Il quarto punto chiede la revoca dei titoli abilitativi già rilasciati con riferimento ai procedimenti concessori di cui agli articoli 4, 6 e 9 della legge n. 9 del 1991 in corso alla data di entrata in vigore del decreto legislativo n. 128 del 2010, e, conseguentemente, la sospensione dell'efficacia di tutti i procedimenti autorizzatori e concessori conseguenti e connessi alle attività di ricerca, sviluppo e coltivazione di idrocarburi. Il quinto punto chiede di sottoporre, al fine di una maggiore tutela ambientale nelle zone di confine delle aree marine protette e di tutta la linea di costa del territorio italiano, tutte le citate attività di prospezione, ricerca e coltivazione di idrocarburi a nuova procedura di valutazione di impatto ambientale di cui agli articoli 21 e seguenti del decreto legislativo, n. 152 del 2006, e a valutazione ambientale strategica di cui agli articoli 11 e seguenti del medesimo decreto, d'intesa con la Regione e previa acquisizione del parere degli enti locali.
2013-06-26	M5S	CatalfoNunzia	Dobbiamo trovare il modo di aiutare i cittadini a vivere una vita dignitosa. Nelle politiche intraprese fino ad oggi per sconfiggere la povertà, come il bonus gas , il bonus energia, i contributi per gli affitti e i vari assegni, è mancato un disegno organico di integrazione al reddito. Anche la sperimentazione della social card appare una misura debole e, come diceva ieri la senatrice Sara Paglini, è una misura che toglie dignità al cittadino. Non dobbiamo fare l'elemosina ai cittadini. Siamo cittadini con pari dignità, tutti.
2013-06-27	M5S	MussiniMaria	Ci sono altri aspetti che vorrei ricordare, che rendono sicuramente questo Paese un partner estremamente importante per l'Italia e per l'Europa. La sua posizione strategica ne ha fatto un importante membro della NATO. La sua natura euroasiatica ha determinato questo lungo e non ancora compiuto negoziato per l'ingresso nell'Unione europea: un negoziato travagliato al punto tale che la Turchia ha chiesto e ottenuto di entrare anche nella Shanghai Cooperation Organization. Quindi, non una linea come quella prima detta dal collega della Lega Nord, ma una linea completamente diversa e molto più significativa per noi e per la politica estera dell'Unione europea, perché ha aperto una linea di intesa ad Est del tutto inedita e ha mostrato, con le parole del ministro degli affari esteri Davutoglu, che la Turchia può garantirsi dei margini di manovra autonomi nella propria collocazione nello scacchiere internazionale. La Turchia ha coltivato una relazione privilegiata con i Paesi turcofoni dell'ex Unione Sovietica, che sono un elemento importante nelle politiche energetiche. Ha coltivato anche una relazione privilegiata con i Paesi musulmani, soprattutto quelli di lingua araba, dove negli ultimi trent'anni sono state intensificate, con la fondazione di scuole, queste relazioni culturali. È stato intensificato uno scambio, che sicuramente potrebbe tornare importante anche per le politiche del Mediterraneo e che sicuramente ha determinato una grande crescita economica anche nella penisola anatolica. Un elemento fondamentale per noi - per l'Italia, per l'Europa e per le nostre relazioni con la Turchia - è una Carta costituente laica: una laicità che è stata difesa strenuamente dalla politica kemalista e che tutt'ora permea soprattutto gli strati della borghesia colta. Giustamente lei, signora Ministro, ha detto che non è una primavera araba: quella che protesta nel parco di Gezi è una borghesia colta ed intellettualmente avanzata, che conosce le lingue, aperta all'Europa e che si sente europea, nonostante gli sforzi fatti da Erdogan per uno slittamento verso una islamizzazione, prima ancora dell'economia, più che della società. Dunque, la Turchia è un partner importante, ma anche molto delicato. Per questo vorrei tornare un momento su un aspetto che è collegato all'annuncio fatto di aprire in ottobre il Capitolo 22. Occorre osservare la tempistica di tale annuncio, che, in effetti, è stato dato in un momento particolarmente caldo, sia per la mancanza di dialogo tra Erdogan e lo scontro aperto tra la popolazione e i suoi rappresentanti, sia per delle fratture che ha aperto all'interno dell'AKP (il partito di governo, di Erdogan) e per le dichiarazioni sprezzanti che Erdogan ha avuto nei confronti della reprimenda ricevuta dal Parlamento europeo per le violenze contro i manifestanti e le parole dure e intransigenti. Allora noi, come il presidente Casini, ci domandiamo: che senso diamo a questo annuncio? Si è voluto avallare la politica di Erdogan, proprio nel momento in cui è stato contestato più massicciamente dall'inizio della sua carriera politica, avallando in qualche modo la sua presa di posizione antidemocratica? Oppure, gli si è voluto dare, come si suggeriva poc'anzi, una sorta di warning, stabilendo quindi un periodo di osservazione delle sue prossime mosse? Oppure ancora, semplicemente, si teme che la durata negli anni e la difficoltà nella manovra di avvicinamento tra Unione europea e Turchia abbiano definitivamente spinto la Turchia a orientarsi verso linee diverse e ad allearsi con altri soggetti internazionali? O cosa forse ancora più grave per l'Unione europea - si teme che questo periodo di prova, di qui ad a ottobre, significhi che ancora una volta, a distanza di meno di un mese dai risvolti derivanti dalla crisi siriana, l'Europa ha dovuto constatare l'incapacità di trovare posizioni condivise per cui si dà tempi lunghi e procrastina le decisioni? Certo, una Turchia stabile e democratica avrebbe un ruolo importante per affrontare temi nevralgici per l'Europa e per l'intero Mediterraneo: commercio, energia, ambiente, migrazioni, ma anche sicurezza e prevenzione dei conflitti. Una Turchia stabile e democratica potrebbe essere un sostegno al processo di democratizzazione dei Paesi della sponda Sud del Mediterraneo. La sua laicità potrebbe costituire un forte segnale contro la tendenza - che ho sentito anche nelle parole dei colleghi - di rappresentare i conflitti in Medio Oriente come uno scontro di civiltà tra Occidente e mondo musulmano, nascondendone così, sotto questo pretesto, le cause vere, spesso legate ad interessi economici e non certo a differenze culturali
2013-06-27	M5S	NugnesPaola	Signora Presidente, signor Ministro, in Italia abbiamo ben 30.000 chilometri quadrati di aree ad alta criticità idrogeologica per oltre 6.000 Comuni. Un problema enorme come enormi sono i problemi di sismicità diffusa, influenzata dallo scorrimento delle zolle causa della deriva dei continenti. A questo si somma ed è connessa la necessita di salvaguardare le risorse idriche, i suoli e i mari dai rischi di inquinamento. Vogliamo sapere dal Ministro se concorda con noi sulla necessità di intraprendere un percorso legislativo volto alla tutela dai danni ambientali derivanti dalle trivellazioni, che - è provato da studi autorevoli e indipendenti - sono connessi con l'alto rischio di sismicità indotta e di inquinamento di terra, aria ed acqua. L'acqua è più preziosa del petrolio e non sostituibile a differenza di quest'ultimo. Quando abbiamo compromesso una falda acquifera abbiamo perso una ricchezza di tutti per sempre. Il petrolio non convenzionale, quello che stiamo cercando «grattando il fondo del barile» non più nelle aree desertiche, ma vicino ai centri abitati su aree di ricarica degli acquiferi (in Basilicata se ne contano ben 8 piattaforme), in zone a noto rischio sismico e ad alto rischio di energia tettonica accumulata oppure a poche centinaia di metri dagli ospedali, il petrolio amaro e pesante ha costi crescenti ed energia netta decrescente con costi ambientali incalcolabili. Il danno evidentemente non deriva solo dall'eventuale incidente, che causerebbe un disastro ambientale certo, ma dall'attività stessa; si provocano danni sin dalle attività ispettive, che si attuano con microesplosioni controllate cui devono seguire segnali riflessi, dannosi alla fauna marina; con i fanghi e fluidi perforanti, che per appesantire, per andare più a fondo a cercare, vengono caricati con sostanze anche molto pericolose, di cui le compagnie non sono tenute a dichiarare la composizione, e attenzione, si legge dalla relazione dell'ENI testualmente che «le perdite sono frequenti», ordinarie, e con lo smaltimento, per un barile si contano ben 10 barili di scarto...
2013-07-02	LN	ArrigoniPaolo	Analizzando in dettaglio alcune disposizioni tecniche del provvedimento, come Gruppo Lega Nord riteniamo importante l'introduzione, all'articolo 5, del concetto di «edifici ad energia quasi zero», in riferimento agli edifici di nuova costruzione delle pubbliche amministrazioni a decorrere dal 31 dicembre 2018. Obbligo che però non può che passare da un'esclusione delle spese d'investimento dei Comuni dal Patto di stabilità.
2013-07-02	M5S	CioffiAndrea	Cittadini del Senato, buongiorno. Noi siamo un Paese per definizione industrializzato ed energivoro. La nostra bolletta energetica nazionale incide sulla bilancia commerciale per cifre spaventose, destinate ad aumentare. Nonostante questo, noi ci comportiamo come se fossimo ricchi produttori arabi o texani del tempo che fu. Infatti ci permettiamo di sprecare energia con disinvoltura, come se questo non avesse alcun peso sulle sorti del nostro Paese.
2013-07-02	M5S	CioffiAndrea	In Europa, come al solito, ci sono arrivati prima di noi. In Germania, ad esempio, hanno capito che occorre utilizzare l'energia nel modo migliore, nell'industria, nei trasporti, nell'agricoltura, nelle infrastrutture e nelle case. E mentre in Germania, come in Svezia e in molti altri Paesi, si implementa la capacità di garantire un determinato processo produttivo o l'erogazione di un servizio (ad esempio il riscaldamento) attraverso l'utilizzo della minor quantità di energia possibile, in Italia si preferisce rispolverare il nucleare o l'energia prodotta dall'incenerimento dei rifiuti indifferenziati, da affiancare alle fonti rinnovabili, forse per tacitare le coscienze. Ma davvero pensiamo di poter riempire d'acqua uno scolapasta? Pensiamo che le energie rinnovabili siano l'unica soluzione? Occorre cambiare prospettiva.
2013-07-02	M5S	CioffiAndrea	Qualche settimana fa ha destato scalpore la notizia che una domenica pomeriggio questo Paese si sia alimentato a costo zero per un paio d'ore, grazie alle energie rinnovabili. Si è gridato al miracolo e si è detto che questa è la strada: produrre energia pulita, riducendo il costo della bolletta energetica nazionale e riducendo anche la nostra dipendenza dalle fonti fossili, di cui notoriamente non abbiamo grande disponibilità. Tutto vero, per carità, ma questa è solo una parte della soluzione. Occorre infatti lavorare per aumentare l'efficienza energetica.
2013-07-02	M5S	CioffiAndrea	Vogliamo ricordare a noi tutti che l'energia è il grande dominus dello sviluppo e della trasformazione per come l'abbiamo concepito nell'era capitalistica; un'era destinata a finire. In un momento in cui la disponibilità delle fonti fossili a basso costo è in crisi irreversibile, è indispensabile percorrere la strada che ci porterà alla decarbonatazione della produzione e del ciclo di vita. Rendere efficiente un sistema significa fare in modo che possa funzionare con una minore quantità di energia e che sia energia proveniente da fonti di qualità, cioè prodotta anch'essa in modo efficiente e senza incidere sull'ambiente. Dobbiamo intervenire, quindi, non soltanto sull'offerta di energia, ma anche sulla domanda. Non pensate che si tratti di ridurre semplicemente i consumi, di risparmiare. Risparmio ed efficienza non sono sinonimi: con l'efficienza si risparmia, ma non è sempre vero il contrario. Dobbiamo fare di più utilizzando meno energia. Pensate soltanto alle ricadute in termini occupazionali che un'efficace campagna di efficientamento produce. Pensate anche soltanto alla riqualificazione del nostro (immenso) patrimonio edilizio. Le nostre imprese edili, che soffrono la crisi forse più che altrove, devono (sottolineo devono) trovare nella riqualificazione la strada per risollevarsi. Paesi e città devono (sottolineo devono) rinascere a nuova vita e diventare un modello da imitare. Potremmo persino combattere la tendenza, tragica, al consumo del territorio, evitando di costruire nuove abitazioni, di cui non abbiamo bisogno, ma riqualificando l'esistente, adeguandolo ai parametri dell'efficienza energetica. Cari colleghi, oggi abbiamo una grande opportunità e una grande responsabilità: dobbiamo programmare, pianificare e realizzare strumenti operativi e strategie che permettano di consumare meno energia a parità di servizi offerti e dobbiamo farlo con lungimiranza, guardando ai prossimi cinquant'anni e non alla prossima settimana. In quanto a capacità di programmare, purtroppo, questo Governo e quest'Aula non si sono dimostrati all'altezza delle aspettative fino ad oggi. È infatti ancora vivo il ricordo delle infinite proroghe e dei tanti, troppi commissari nominati negli ultimi mesi per l'ansia di «fare» a qualunque costo qualsiasi cosa, senza costrutto. Per questo, colleghi, diamo una prova di maturità, non solo oggi, ma anche in seguito, evitando che gli interessi delle lobby e la burocrazia vi «costringano» in futuro a rinviare, modificare o abbandonare questa che è la strada più logica, quella che sceglierebbe un buon padre di famiglia. Vedrete che chi verrà dopo di noi ce ne sarà grato.
2013-07-02	PD	FabbriCamilla	Tra i punti più qualificanti del decreto la previsione di edifici a energia quasi zero; ancora, le norme in tema di proroga degli incentivi fiscali per le ristrutturazioni edilizie e la relativa estensione all'acquisto di arredi. In particolare, le misure relative alle detrazioni per il miglioramento dell'efficienza energetica degli edifici, oltre che prorogare le disposizioni già in vigore, prevedono un forte potenziamento, come ricordato, dell'attuale regime di detrazioni, che passerà dal 55 per cento, per gli interventi di miglioramento dell'efficienza energetica degli edifici, al 65 per cento, concentrando la misura sugli interventi strutturali maggiormente idonei a ridurre stabilmente il fabbisogno di energia.
2013-07-02	PD	TomaselliSalvatore	Detto questo, il disegno di legge di conversione del decreto-legge n. 63, contiene, nella sua prima parte, il recepimento della direttiva 2010/31/UE sui temi dell'efficienza e della prestazione energetica nel settore dell'edilizia. Richiamo velocemente (lascerò il testo integrale dell'intervento agli atti) i titoli di questa direttiva, i cui contenuti sono recepiti nel decreto-legge, a cominciare dall'adozione a livello nazionale di una metodologia di calcolo della prestazione energetica degli edifici, dalla fissazione dei requisiti minimi di prestazione energetica degli stessi e dall'introduzione, per la prima volta nel nostro Paese, di una definizione assolutamente fondamentale ed importante: quella dei cosiddetti edifici «ad energia quasi zero», con conseguente redazione di una strategia nazionale per il loro incremento tramite l'attuazione di un Piano nazionale. Infine, ricordo l'adozione di un sistema di certificazione della prestazione energetica degli edifici.
2013-07-02	M5S	CioffiAndrea	Signora Presidente, con l'ordine del giorno G5.103 volevamo far presente a tutti, e quindi anche al Governo, che gran parte degli interventi in tema di efficienza riguarda il costruito più che ciò che è da costruire. Dobbiamo ricordare infatti che l'80 per cento del patrimonio immobiliare italiano è stato costruito negli anni del boom edilizio e demografico, tra il 1946 e il 1985. In quegli anni il costo dell'energia era molto basso e quindi nessuno pensava di intervenire nell'edilizia per rendere gli edifici efficienti dal punto di vista energetico. Scopo dell'ordine del giorno è darci dei tempi. Vogliamo finalmente definire in quanto tempo programmiamo di ristrutturare tutto il patrimonio edilizio italiano, pubblico e privato. Altrimenti si parla sempre di ciò che si vuole fare, ma non si dice mai in quanto tempo lo si vuole fare, aspetto fondamentale per programmare ciò che dovranno fare le imprese (Brusìo). Lo so che non ve ne frega niente, ma sarebbe interessante capire cosa diciamo...
2013-07-02	M5S	MartelliCarlo	Signora Presidente, con l'emendamento 1.1 chiediamo la soppressione della parte dell'articolo 1 in cui si subordina il miglioramento dell'efficienza energetica ad un'indagine a posteriori sotto il profilo dei costi, nel senso che qualunque intervento di efficientamento energetico proietta la sua efficacia molto avanti nel futuro, potremmo dire indefinitamente, cioè fino a che non termina la funzionalità della struttura stessa. Quindi, subordinare questo ad un mero calcolo economico, che non può essere fatto per sua stessa natura, è chiaramente improponibile. Con l'emendamento 1.4 chiediamo che la certificazione energetica venga trasferita quando si ha un cambiamento di titolarità, perché quando cambia la titolarità, o per possesso o per fruizione, il locatario o l'acquirente prende in carico anche l'onerosità energetica dell'immobile che va ad acquisire: di conseguenza, questo deve essere oggetto di annotazione. Per quanto riguarda, invece, il concetto di approvvigionamento energetico di un'abitazione, riteniamo che prima di tutto ogni abitazione debba essere concepita come un ente in grado di produrre energia, e non solo come un ente che deve usare energia; quindi, prima di pensare di andare a cercare energia fuori, diversificando, bisognerebbe dare priorità alla generazione di energia in loco da parte di un'abitazione, e non solamente contenere il suo consumo energetico.
2013-07-02	M5S	SantangeloVincenzo	La strada da percorrere, è quella di indirizzare dapprima i progettisti e poi anche la committenza verso un concetto di abitazione « green » e di «casa passiva», libera dalla dipendenza da fonti energetiche tradizionali. La bioedilizia e le «case passive» in particolare rappresentano una vera e propria sfida per il futuro della società contemporanea, in un tempo in cui le risorse energetiche scarseggiano e le sostanze inquinanti, dovute alle emissioni climalteranti, aumentano. La parola « vintage » la dice tutta sulla tendenza al riutilizzo. Bisogna guardare, per questo, all'utilizzo di nuovi materiali da costruzione e nel caso in cui questi non si vogliano o non si possano utilizzare, va ricordato come il recupero dei materiali oltre ad un vantaggio non indifferente dal punto di vista economico, offra risultati originalissimi e personalizzabili: è ecosostenibile, non necessita di tempo, energia e costi rispetto a quello creato ex novo; in poche parole, si può definire «il bello a poco prezzo». Riciclare non è sinonimo di povero, tutt'altro. Oggi come oggi, la comodità viene percepita solo se vi è il consumo indiscriminato della fonte energetica. Non deve essere così, perché lo spreco di risorse dovuto ad abitudini errate costa in termini sia monetari che di salute personale e del pianeta. Da una lettura dell'ultimo rapporto dell'Osservatorio nazionale dei regolamenti edilizi si evince che 1.003 amministrazioni comunali in Italia hanno modificato il proprio regolamento edilizio per introdurre gli obiettivi di efficienza energetica e ambientale per migliorare le prestazioni energetiche degli edifici. Ritengo che ormai il percorso intrapreso si indirizzi sempre più verso il tema delle città intelligenti, le smart city, e quindi il posto d'onore è dedicato al tema dell'edilizia sostenibile e, indipendentemente dalla posizione geografica dei luoghi, questo nuovo approccio progettuale dovrà cambiare il modo di costruire nei settori sia pubblico che privato. Secondo il Movimento 5 Stelle nella fase dell'esame degli emendamenti, quest'Assemblea non può non tenere in giusta considerazione le proposte volte alla promozione della bioedilizia, che fornisce adeguate risposte a esigenze private e pubbliche di riduzione dei consumi energetici e di diminuzione delle emissioni di anidride carbonica.
2013-07-02	M5S	SantangeloVincenzo	Lo dico sin dall'inizio: ci saremmo aspettati che sui punti più qualificanti del provvedimento (in particolar modo mi riferisco agli articoli 14 e 16) vi fosse stata una maggiore possibilità di confronto sulle proposte presentate sia in Commissione sia in Aula; ce lo saremmo aspettati innanzitutto perché tutti sappiamo che ridurre le emissioni di gas serra, innalzare la quota di energia prodotta da fonti rinnovabili e diminuire i consumi energetici in estrema sintesi è il contenuto del cosiddetto Pacchetto clima-energia 20-20-20 varato dall'Unione europea con l'obiettivo di contrastare i cambiamenti climatici e promuovere l'utilizzo delle fonti energetiche rinnovabili tramite obiettivi vincolanti per i Paesi membri.
2013-07-02	M5S	SantangeloVincenzo	Poco prima del Protocollo di Kyoto, i temi ambientali erano considerati una scelta alternativa, assolutamente secondaria rispetto all'indirizzo comune. Oggi invece l'orientamento espresso dalla comunità europea vede nello sviluppo delle tecnologie verdi, in particolar modo nell'edilizia, lo strumento principe per poter raggiungere l'ambizioso obiettivo proposto dal Pacchetto clima-energia.
2013-07-02	PD	TomaselliSalvatore	TOMASELLI, relatore. Chiedo, per chi vuole seguire, un po' di attenzione perché con la riformulazione proposta cambiano una serie di parole in un periodo abbastanza lungo. Naturalmente, il nuovo testo sarà reso disponibile, ma intento lo leggo e quindi chi lo vorrà potrà seguire sul testo originario contenuto nel fascicolo degli emendamenti. Si propone di riformulare la lettera c) come segue: «"prestazione energetica di un edificio" è la quantità annua di energia primaria effettivamente consumata o che si prevede possa essere necessaria per soddisfare, con un uso standard dell'immobile, i vari bisogni energetici dell'edificio, la climatizzazione invernale e estiva, la preparazione dell'acqua calda per usi igienici sanitari, la ventilazione e, per il settore terziario, l'illuminazione, gli impianti ascensori e scale mobili. Tale quantità viene espressa da uno o più descrittori che tengono anche conto del livello di isolamento dell'edificio e delle caratteristiche tecniche e di installazione degli impianti tecnici. La prestazione energetica può essere espressa in energia primaria non rinnovabile, rinnovabile, o totale come somma delle precedenti». Poi l'emendamento prosegue invariato dalla parola « Conseguentemente » fino alla fine. Questa è la riformulazione proposta. Come detto, l'emendamento così riformulato assorbe gli emendamenti 2.2, 2.200 e 2.3. PRESIDENTE. Le chiedo scusa, senatore Tomaselli, ma sull'assorbimento si pronuncerà poi la Presidenza. Il relatore deve limitarsi ad esprimere il parere sugli emendamenti. TOMASELLI, relatore. Per quanto riguarda gli emendamenti 2.2, 2.200 e 2.3, in attesa che al riguardo si pronunci comunque la Presidenza, ritengo si intendano assorbiti dall'emendamento 2.1, come riformulato. Il parere è invece contrario sugli emendamenti 2.6, 2.8 e 2.201, sul quale vi è il parere contrario della 5ᵃ Commissione, ex articolo 81 della Costituzione. L'emendamento 2.202 è ritirato, mentre esprimo parere contrario sugli emendamenti 2.13, 2.12, 2.203 e 2.16. Quanto all'emendamento 2.18, anch'esso è legato all'emendamento 2.1, dal quale verrebbe assorbito, trattandosi anche in questo caso di impianti tecnologici riferibili all'emendamento 2.1. Quanto detto per l'emendamento 2.18 vale anche per gli emendamenti 2.19, 2.20, 2.21 e 2.204, sostanzialmente identici. Esprimo invece parere contrario sull'emendamento 2.23, mentre inviterei i presentatori a ritirare l'emendamento 2.25 e a trasformarlo in un ordine del giorno; tra l'altro, sulla questione degli adeguamenti sismici interverremo più avanti con un altro emendamento. L'invito al ritiro e alla trasformazione in ordine del giorno vale anche per l'emendamento 2.26. Esprimo poi parere favorevole sull'emendamento 2.27 (testo 2), con la proposta di sostituire le parole «12 kW», con le seguenti: «10 kW». Propongo infine l'accantonamento dell'emendamento 2.28.
2013-07-03	LN	ArrigoniPaolo	Signor Presidente, come per l'emendamento 5.11, chiediamo che l'emendamento 5.20 venga posto in votazione e chiediamo assolutamente la deroga al Patto di stabilità per le spese sull'illuminazione pubblica. Ricordo che l'iniziativa «Cieli bui», voluta dal tecnico dei tecnici del Governo dei tecnici Bondi, è naufragata perché mancavano le risorse ai Comuni. Intervenire sull'illuminazione pubblica non significa solo risparmiare energia, ma anche migliorare la sicurezza stradale, ridurre l'inquinamento luminoso e mettere a norma gli impianti fatiscenti.
2013-07-03	LN	DivinaSergio	Signor Presidente, volevo rivolgere un invito al Governo in merito all'emendamento 5.18. La questione è che con la chiusura dell'ultimo conto energia non c'è più molta appetibilità né interesse rispetto all'installazione di sistemi di fotovoltaico. Noi chiediamo di poter trasformare l'emendamento 5.18 in un ordine del giorno perché venga valutata anche la possibilità, chiaramente senza obblighi e sostituendo la parola «prevedono» con «possono prevedere», di installare impianti di accumulazione interni. Le ditte che producono accumulatori sono per lo più italiane ad altissima tecnologia. Oggi non si fanno questi investimenti perché hanno altissimi costi d'installazione. Se vi fosse la possibilità d'inserire anche queste apparecchiature tra le previsioni delle detrazioni, potrebbe essere un nuovo sbocco per il nostro sistema industriale e per dare maggiore efficienza energetica alle abitazioni di nuova realizzazione. Pertanto, chiediamo la possibilità di trasformare in un ordine del giorno l'emendamento 5.18, adeguatamente modificato.
2013-07-03	LN	ConsiglioNunziante	Signora Presidente, rappresentanti del Governo, onorevoli colleghi, l'Aula si stravolge nel discutere il primo provvedimento di questa legislatura in materia di energia e rilancio di alcuni importanti comparti del settore industriale. Ciò rende l'incontro di questa giornata particolarmente importante, vista la delicatezza dell'argomento trattato, che ci porta a dover constatare come si sia perduta un'ottima occasione per un'azione veramente incisiva a sostegno di un reale rilancio dell'economia del Paese. Questo provvedimento, infatti, sebbene condivisibile negli intenti, lascia perplessi sotto il profilo della concretezza. Signora Presidente, 22, 300 e 50: questi sono i numeri del decreto-legge in esame: 22 sono gli articoli del testo originale, circa 300 sono gli emendamenti presentati, di cui 50 sono quelli a firma del Gruppo Lega Nord e Autonomie. Tali numeri, signora Presidente, dimostrano l'attenzione rivolta a questo importante provvedimento. Signora Presidente, si è trattato di una grande mole di lavoro e nelle Commissioni riunite 6ᵃ e 10ᵃ sono state svolte molte audizioni, il tutto depotenziato dalla tagliola del famigerato articolo 81 della Costituzione. Di alcuni emendamenti, quindi, non si è potuto discutere neppure l'oggetto perché considerati privi della necessaria copertura finanziaria. Entrando nell'analisi del testo, il decreto-legge si pone un duplice scopo: da una parte, rimediare alla procedura di infrazione nei confronti dell'Italia e, dall'altra, rilanciare alcuni settori della nostra economia. Le proroghe al 31 dicembre 2013 delle detrazioni fiscali per gli interventi di miglioramento dell'efficienza energetica degli edifici e per gli interventi di ristrutturazione edilizia ed acquisto di mobili sono un segnale importante, ma sicuramente poco coraggioso. Le agevolazioni rappresentano di certo un valido strumento di supporto alle imprese, ma non possono essere la regola; ne sostengono la crescita e ne agevolano lo sviluppo innovativo, ma sono temporanee. La sola proroga non è sufficiente perché l'economia e le regole che la governano hanno bisogno di certezza e di stabilità: un intervento normativo che esaurisce in pochi mesi la sua spinta propulsiva non tiene conto di queste regole. Signora Presidente, il 23,6 per cento del sistema produttivo italiano è rappresentato da imprese artigianali. In questo settore, l'edilizia e il suo indotto rappresentano il 63,9 per cento. Tra il 2009 e il 2012 hanno chiuso circa 11.500 piccole imprese di costruzione. La seconda fase della crisi del 2012 è stata così pesante che anche il mercato delle riqualificazioni (su cui, tra l'altro, avevamo fatto affidamento) si è contratto nonostante gli incentivi. Anche il settore del mobile e dell'arredo conoscerà con questo decreto una fase di crescita positiva, che esaurirà purtroppo il suo effetto in soli sei mesi. Come è stato già evidenziato, è un'occasione mancata per un settore che racchiude tante piccole e medie imprese della filiera del made in Italy, che vantano la produzione di prodotti di alta qualità per i quali il nostro Paese è conosciuto in tutto il mondo. Alla luce di ciò, ci si domanda quindi perché concedere una proroga dalla durata così esigua, ma soprattutto perché non affrontare la questione delle detrazioni in maniera strutturale, non ricorrendo a proroghe, ma improntando - e da subito - nuovi interventi normativi a carattere permanente.
2013-07-03	M5S	GirottoGianniPietro	Proprio ieri abbiamo incontrato l'associazione bancaria italiana ABI Energy, la sezione dedicata all'energia, che si è dichiarata assolutamente favorevole al prolungamento delle agevolazioni, che noi, invece, non abbiamo votato neanche per sbaglio.
2013-07-03	M5S	GirottoGianniPietro	Signora Presidente, colleghi, il provvedimento che abbiamo esaminato contiene importanti disposizioni per ridurre i consumi energetici nel settore edilizio, che rappresentano il 40 per cento del totale di energia consumata nell'Unione europea. La riduzione dei consumi energetici - ribadiamolo - costituisce una priorità nell'ambito degli obiettivi 20-20-20 in materia di efficienza energetica; priorità, quindi, giustamente sostenuta dal 2007 in Italia tramite questo meccanismo di detrazione, che nel solo anno fiscale 2011 ha permesso di istruire 280.000 pratiche per investimenti complessivi superiori a 3 miliardi di euro. È un dato molto rilevante, capace di generare un risparmio energetico complessivo in energia superiore a 1.400 gigawatt/anno, evitando l'emissione in atmosfera di circa 305.000 tonnellate di anidride carbonica, che - ricordiamo - è generatrice dell'effetto serra. Per capire la portata di questi effetti evidenziamo che la diminuzione dei consumi energetici in termini economici, nel solo anno 2011, ha generato un risparmio diretto nella riduzione dei costi della bolletta energetica pari a 220 milioni di euro, quindi abbondantemente oltre gli effetti sperati nel cosiddetto decreto del fare, ottenuti tra l'altro aggravando gli oneri dei produttori di energia rinnovabile. Quindi, ribadisco: è un risparmio superiore a quello che il decreto del fare adesso consentirebbe. Il dato è ancora più interessante quando allarghiamo la valutazione sugli effetti positivi e sulle ricadute che questo provvedimento ha già prodotto nell'ambito sociale, riportando che questo ha permesso la creazione di oltre 50.000 posti di lavoro nel settore sanitario-energetico-ambientale, e con la riduzione delle emissioni in atmosfera. Vorrei ricordare un aspetto che non è stato evidenziato da nessun collega: la combustione del carbone produce molti inquinanti e in Europa i fumi emessi principalmente dalle ciminiere delle centrali elettriche a carbone uccidono più di due persone ogni ora. Da questa mattina, quindi, da quando siamo qui, sono già morte dieci persone per i fumi del carbone. E noi siamo qui a discutere. Questo dato è riportato in una ricerca condotta dall'Università di Stoccarda, per cui non è un dato ambientalista. Vorrei ricordare che questo provvedimento avrebbe comportato anche una notevole emersione delle attività economiche sommerse (il cosiddetto nero). Noi qui diamo per scontato che si faccia tutto regolarmente, ma sappiamo benissimo che non è così. Fatta questa premessa, vorrei lamentare l'assenza di discussione sia in quest'Aula, sia soprattutto in 10ᵃ Commissione, quella maggiormente competente per materia: mancanza di discussione soprattutto relativamente al cuore degli emendamenti presentati, cioè l'allungamento temporale del beneficio sino al 2020. Il decreto infatti, come sappiamo, si limita a concedere tale beneficio solo sino alla fine di quest'anno, sei mesi, decisamente troppo poco sia per le famiglie sia per le aziende, che hanno la necessità di programmare gli interventi. Qui viviamo in un mondo separato, non ci rendiamo conto che le famiglie, e soprattutto le imprese, hanno bisogno di programmazione a lungo periodo. Sottolineo con forza che nei giorni passati, proprio in 10ª Commissione, abbiamo audito tutte le principali associazioni di categoria: associazioni produttive, esperti economici, ambientalisti e anche il settore bancario. Ebbene, tutte queste associazioni, nonostante la loro diversità di obiettivi e di interessi, si sono trovate unite sulla necessità di migliorare il decreto in esame chiedendo di dare stabilità al meccanismo di detrazione almeno fino al 2020. Voglio sottolineare che tutte le associazioni hanno lamentato con forza la mancanza di una seria politica di programmazione industriale. Tutte lo hanno detto e ribadito: non lo ha detto il Movimento 5 Stelle, ma tutte le principali associazioni di categoria. Chiaramente una seria politica di programmazione non può basarsi su un provvedimento che influisce per soli sei mesi. Per rendere ancora più funzionale il decreto in esame avevamo proposto anche la creazione di un dispositivo capace di favorire l'accesso al credito per i cittadini e le aziende che intendono realizzare questi interventi. Ricordiamo, infatti, che nessuna legge è buona se non mette i cittadini e le aziende in grado di usufruire di tale legge. In questo caso, trattandosi di interventi di una certa rilevanza, era necessario anche un appoggio finanziario per il quale, tra l'altro, lo ribadisco, avevamo avuto anche l'ok del mondo bancario.
2013-07-03	PD	CardinaliValeria	Nell'ambito della dimensione esterna dell'Unione, l'obiettivo di rafforzare il ruolo dell'Unione europea sulla scena internazionale è stato predominante, e l'esigenza è di parlare con una sola voce. A tale proposito, la risoluzione ONU sullo status rafforzato dell'Unione europea in senso all'Assemblea generale delle Nazioni Unite è stato un risultato per il quale il Governo italiano si è battuto. In tema di allargamento, il Governo ha lavorato per garantire un adeguato riconoscimento dei progressi negoziali registrati dai Paesi candidati, in particolare per la Serbia, il Kosovo e il Montenegro. E tutti quanti abbiamo salutato l'ingresso della Croazia nell'Unione europea qualche giorno fa. In tema di politiche europee di vicinato, in particolare con riguardo alla sponda Sud del Mediterraneo, l'Italia ha rimarcato la necessità di fornire risposte adeguate alle istanze espresse dai Paesi in cui si è verificata la cosiddetta primavera araba, dal punto di vista del sostegno politico ed economico, ma anche del portare a compimento partenariati privilegiati, con la definizione di nuovi piani di azione con Marocco, Tunisia, Egitto e Libia. Per quanto concerne la cooperazione allo sviluppo, come diceva il collega che mi ha preceduto, l'Italia è il terzo contribuente al bilancio dell'Unione europea e il quarto contribuente al fondo europeo di sviluppo. Ovviamente, da questo punto di vista l'iniziativa è specificatamente rivolta al raggiungimento di obiettivi di sviluppo del millennio entro il 2015, con un particolare focus sulla sfida storica rappresentata dalla primavera araba e sul nesso tra migrazione e sviluppo. L'Italia ha sostenuto molto l'azione dell'Alto rappresentante Ashton volto a rafforzare le relazioni con i Paesi terzi in materia commerciale. Sempre in materia commerciale, e considerate le specifiche caratteristiche del sistema produttivo e industriale italiano, allo scopo di tutelare le sue tante eccellenze, il Governo ha sostenuto con successo la necessità di pervenire ad accordi commerciali equilibrati, mutuamente vantaggiosi e ispirati al principio di reciprocità, che perseguano in maniera incisiva e contestuale sia gli interessi commerciali sia la tutela del sistema produttivo degli Stati membri. Quindi, non una chiusura e una tutela, ma anche la possibilità di sviluppo. In questo contesto, il Governo si è impegnato perché venisse raggiunta una soluzione di compromesso per l'adozione di una regolamentazione sulla etichettatura di origine di alcuni prodotti provenienti da Paesi terzi (il cosiddetto made in). In seguito alla decisione della Commissione di ritirare la proposta, l'Italia ha chiesto alla Commissione di valutare possibili soluzioni alternative e di fornire una analisi giuridica dettagliata per definire uno schema di etichettatura a tutela dei consumatori, della trasparenza sui mercati e della concorrenza leale, suscettibile di non essere considerato un ostacolo tecnico ma, anzi, uno strumento per contrastare l'uso fraudolento delle indicazioni di origine europea. È evidente che su alcune questioni si è andato avanti, perché questo è un consuntivo e, nel frattempo, è intervenuta l'azione svolta primi mesi del 2013. Nel settore della politica di sicurezza e di difesa comune, tramite le proprie Forze armate l'Italia è risultata nel 2012 il quarto Paese ad aver contributo per la lotta alla pirateria. Per quanto riguarda gli affari interni, l'Italia si è impegnata per le problematiche connesse all'immigrazione illegale, anche se, da questo punto di vista, dobbiamo riscontrare forti resistenze da parte degli Stati membri non direttamente coinvolti nella gestione delle frontiere esterne, soprattutto di quelle marittime dell'Unione europea. Nell'ambito delle politiche relative al mercato interno si è avviato un processo di revisione delle diverse discipline esistenti per la valutazione della compatibilità degli aiuti di Stato con le regole del Trattato. In tema di proprietà intellettuale, per quanto concerne la creazione del brevetto europeo (di questo tema abbiamo parlato lungamente con il Ministro, e sono state poi anche fornite indicazioni). Italia e Spagna avevano presentato un ricorso alla Corte di giustizia sulla modalità di utilizzo della cooperazione rafforzata. Ma - a questo non è riportato nella relazione, perché è accaduto dopo, ma ovviamente ne diamo comunque contezza - il 16 aprile 2013 la Corte si è espressa nel senso del rigetto di questo ricorso. Occorre quindi valutare se aderire al sistema di brevetto europeo, oppure come andare avanti. Nell'ambito delle politiche sociali, l'iniziativa-faro è costituita dalla Piattaforma europea contro la povertà e l'emarginazione. Il Senato, in particolare, sta lavorando e producendo proposte, perché questo fenomeno colpisce in particolare la fascia di età minorile. Nel settore dell'istruzione si è lavorato per enfatizzare il ruolo dell'educazione come strumento della Strategia Europa 2020 e sull'esigenza di modernizzare l'istruzione superiore attraverso cinque direttive politiche, sulle quali autorità nazionali e istituti di istruzione superiore stanno lavorando e si confrontano. Così come per la cultura, dove si è lavorato molto per rendere il tema della diversità culturale e l'accesso alla cultura un tema predominante, anche attraverso la promozione di partnership creative. Nel settore del turismo, interessante è la prospettiva dell'istituzione di un marchio di qualità europeo, che si propone di aumentare la fiducia e la sicurezza dei consumatori nei prodotti turistici e di premiare gli sforzi dell'industria per offrire servizi di qualità. Sulla sanità i temi affrontati hanno riguardato non soltanto la libera circolazione nella somministrazione delle prestazioni dei sanitari, ma è stata anche rivolta attenzione alle gravi minacce per la salute a carattere transfrontaliero, rispetto cioè a come muoversi eventualmente in situazioni di questo tipo. In materia di tutela dei consumatori si segnala l'approvazione da parte del Consiglio, in data 11 ottobre 2012, di una risoluzione sull'agenda europea del consumatore che dovrebbe quindi portare a una proposta di regolamento volta a risolvere le controversie on line, con l'obiettivo di snellire la burocrazia e di portare al regolamento delle controversie on line. L'attività di ricerca e sviluppo presenta a mio avviso un dato molto interessante, perché uno dei limiti che si può riscontrare è legato allo scarso utilizzo dei finanziamenti presenti in alcuni settori, ciò è dovuto a mille motivi, alcuni dei quali proverò a spiegarli. Nell'attività di ricerca e sviluppo, il pacchetto legislativo Horizon 2020 mette a disposizione circa 80 miliardi di euro per il periodo 2014-2020 con l'obiettivo di raggiungere il 3 per cento del PIL entro il 2020 e di potenziare la competitività globale del sistema Europa. Quello delle politiche ambientali ed energetiche è un altro dei settori molto importanti su cui si è lavorato e anche questo Parlamento sta ponendo una grande attenzione, per promuovere in sede europea la transizione verso un'economia verde e l'adozione, nel perseguimento di politiche ambientali, di un approccio integrato con aspetti sociali ed economici, quindi non più a compartimenti stagni ma secondo un ragionamento più complesso che utilizza sostanzialmente tre pilastri di riferimento (obiettivi al 2020 emissioni al 2050, migliorare la legislazione ambientale e transizione verso un'economia verde), dando priorità al raggiungimento di un mercato unico dell'energia per riuscire quindi ad avere lo stesso trattamento tra regolazione di fonti rinnovabili e tradizionali. Mi avvio a concludere sul tema delle politiche di coesione, su cui c'è un grande lavoro ma su cui si rileva anche un neo. Alla fine del 2011 è stato adottato un piano di azione e coesione rafforzato nel dicembre 2012 con altre due fasi. Esso ha riprogrammato 3,5 miliardi di euro di fondi strutturali gestiti dalle Regioni su quattro priorità: istruzione e formazione, occupazione, infrastrutture ferroviarie, agenda digitale. Successivamente, a dicembre, sono state riconfermate e varate due fasi che mettono a disposizione 2,9 miliardi, la prima, e 5,7 miliardi, l'altra, per materie legate a inclusione sociale, crescita e competitività, con l'attenzione al peggioramento della situazione giovanile (sappiamo infatti quanto anche il premier Letta abbia posto l'accento e stia lavorando su questo), anche per aiutare le imprese e il lavoro. A tale riguardo dobbiamo tuttavia rilevare uno scarso accesso a questi fondi, a fronte invece di una contribuzione importante al bilancio europeo. Ciò è dovuto in parte all'eccessiva burocratizzazione, in parte al tema connesso al Patto di stabilità interno (oggi abbiamo letto una notizia positiva in tal senso), sul quale va a gravare il cofinanziamento delle Regioni e degli enti, e in parte alla difficoltà anche nella formazione e nella capacità di progettare. Quindi su questo punto vi è anche un invito a migliorare. Nella relazione consuntiva troverete inoltre tutti gli allegati che forniscono indicazioni molto particolareggiate.
2013-07-03	PD	RossiGianluca	Signor Presidente, onorevoli colleghi, signora rappresentante del Governo, intanto rivolgo un ringraziamento ai relatori e ai Presidenti delle Commissioni competenti per il lavoro svolto su un provvedimento complesso, atteso e che porta, come è stato già detto, un po' di ossigeno necessario al nostro sistema economico. Apprezziamo lo sforzo e la disponibilità che è stata mostrata durante il dibattito parlamentare su alcune questioni che, in particolar modo anche i colleghi del gruppo del Partito Democratico, hanno voluto sollevare, a partire dalla questione antisismica, accolta in un emendamento approvato oggi, così come le modifiche all'articolo 14, per quanto riguarda le caldaie e le pompe di calore. Comprendiamo alcuni limiti del provvedimento, altri lasciano anche a noi qualche dubbio, e ci accomuniamo alla sollecitazione al Governo perché s'intervenga, in particolar modo, per una valutazione in merito alle questioni inerenti l'IVA sull'editoria, legata a settori importanti come la scuola e la cultura. Il senso profondo del provvedimento, però, lo condividiamo, e convintamente. La sfida, infatti, è quella di fare dell'efficienza energetica uno dei punti qualificanti del nostro Paese. Si tratta di una scelta verso la quale è necessaria una omologazione verso l'alto, che può e deve consentire una riflessione sulla qualità delle costruzioni, la loro integrazione nel territorio, la messa in sicurezza di quest'ultimo. Per questo, a nome del Gruppo del Partito Democratico, dichiaro il nostro sostegno al testo in esame, che sancisce la conversione in legge del decreto-legge n. 63 del 2013 e definisce le disposizioni urgenti per il recepimento della direttiva del Parlamento europeo e del consiglio n. 31del 19 maggio 2010 e anche della precedente del 2002. Relativamente alle norme per corrispondere ai criteri di efficienza energetica indicati dall'Europa in ambito edilizio, vorrei ricordare che nell'Unione europea gli edifici sono responsabili del 40 per cento del consumo globale di energia. Si tratta di un settore in espansione, quindi con un consumo energetico destinato ad aumentare. La sua riduzione, con l'utilizzo di energia da fonti rinnovabili, costituisce misura necessaria per ridurre la dipendenza energetica e l'emissione da gas serra. Il tema dell'efficienza energetica quindi, anche grazie al richiamo europeo, offre la possibilità di divenire un catalizzatore per quella crescita economica qualitativamente elevata di cui sempre più abbiamo necessità. Da un lato, infatti, gli incentivi possono rappresentare una spinta anticiclica in un contesto economico sempre più depressivo e, dall'altro, con la diffusione e la crescita di questo settore economico, è da considerare possibile un beneficio per il mercato del lavoro. Non si tratta, quindi, di produrre a tutti i costi, ma di produrre meglio. Da sempre l'Italia è capofila nella manifattura di alta qualità e su questa base si innesta il decreto-legge; su questa strada si deve, a nostro parere, insistere per il futuro investendo le risorse disponibili. Il decreto-legge disciplina la metodologia per il calcolo delle prestazioni energetiche degli edifici nuovi e di quelli sottoposti a importanti ristrutturazioni, decidendo che ogni cinque anni vengano rivisti; introduce nuove norme di definizione degli edifici ad energia quasi zero e la redazione di una politica di potenziamento degli stessi tramite l'attuazione di un piano d'azione nazionale. In particolare, fissa il termine del 31 dicembre 2020 affinché tutti gli edifici di nuova costruzione siano ad energia quasi zero, anticipandolo al 31 dicembre 2018 per gli edifici di nuova costruzione occupati e di proprietà di pubbliche amministrazioni. Con l'istituzione di un sistema di attestazione della prestazione energetica degli edifici e con quella dello stesso a cui viene vincolata le vendita e la locazione degli immobili privati occupati dalla pubblica amministrazione si introducono importanti elementi di garanzia, di sicurezza e di trasparenza nei confronti dei cittadini. È importante che con l'articolo 17 si sia operata una modifica del decreto legislativo n. 28 del marzo 2001 in merito ai requisiti richiesti ai sistemi di qualificazione degli installatori degli impianti a fonti rinnovabili, disciplinandone il riconoscimento anche sulla base dell'esperienza professionale, evitando così, nell'attuale fase di crisi economica, di negare a migliaia di lavoratori - artigiani, dipendenti o titolari d'impresa attualmente in attività - la possibilità di qualificarsi e di continuare a operare in uno dei pochi settori di mercato che mostra ancora possibilità di crescita. Non possiamo, inoltre, non sottolineare l'importanza del potenziamento e della proroga del regime di detrazione fiscale introdotto con l'articolo 14 e con le modifiche a cui mi richiamavo poc'anzi, innalzando la detrazione al 65 per cento e prorogandola fino al termine di quest'anno; ciò consentirà innanzitutto di realizzare un risparmio di energia. I consumi civili rappresentano il nostro impatto più diretto. Sulla base del rapporto pubblicato dall'Agenzia nazionale per le nuove tecnologie, l'energia e lo sviluppo economico sostenibile (ENEA), infatti, sul risparmio energetico attribuibile agli interventi di riqualificazione che hanno beneficiato della detrazione del 55 per cento, nel 2011 il risparmio è stato superiore a 1.435 gigawattora, con un taglio di emissioni di CO2 pari a 305 chilotonnellate. Sempre nel 2011, le richieste di intervento sono state circa 300.000, per investimenti superiori a 3.300 milioni di euro, con un valore complessivo degli importi portati in detrazione pari a oltre 1.800 milioni. Dai risultati citati nella relazione si evince il successo di questa formula, a cui, nei cinque anni di applicazione della normativa, ha acceduto circa il 5 per cento delle famiglie italiane, collocate tuttavia per il 78 per cento nelle area del Nord del Paese. L'aver prorogato il termine del beneficio fino a giugno 2014 relativamente agli interventi sui condomini, il cui consumo energetico è superiore alla media italiana già piuttosto elevata, consentirà una riqualificazione di intere aree urbane oggi fulcro dell'organizzazione sociale e civile delle nostre comunità. La spinta agli interventi di ristrutturazione edilizia potenziata con la proroga al 31 dicembre, l'innalzamento al 50 per cento delle detrazioni IRPEF e il raddoppio del limite delle spese ammissibili vanno nella direzione di una riqualificazione urbana oltre che della dinamizzazione di un comparto - quello delle costruzioni - fondamentale per la ripresa economica del Paese, così come i provvedimenti per l'arredo legati alla ristrutturazione incentivano l'economia di comparti industriali attualmente in sofferenza. Un'ultima considerazione politica: una delle sfide principali per i Governi europei, a partire da quello italiano, è quella di combattere l'impennata della disoccupazione, che ha ormai toccato il nuovo massimo livello storico, con un dato del 12,2 per cento, con quella giovanile al 38,5. Come sostenuto dall'economista Federico Caffé, nessun male sociale può superare la frustrazione e la disgregazione che la disoccupazione arreca alle collettività umane. Per questo è compito del Governo e del Parlamento ricostruire la nostra azione attorno a questo perno. Questa riflessione, in particolare, scaturisce dall'attuale condizione in cui versano le politiche industriali nazionali, sempre più avviluppate intorno a questioni puntuali e ormai incapaci di azioni organiche, ma anche dalla consapevolezza che uno dei capisaldi su cui investire per una nuova stagione di esse sia rappresentato dalla cosiddetta green economy. Il Gruppo del Partito Democratico, in conclusione, sostiene questo provvedimento convintamente, considerandolo però un primo passo che fornisce nuovo carburante per imprese e famiglie in una fase economica e sociale difficilissima che richiede scelte nette e selettive per il prossimo futuro.
2013-07-09	LN	BisinellaPatrizia	Gli atteggianti strumentali e gattopardiani degli ultimi vent'anni non saranno più tollerati. Vogliamo ricordare che la Lega Nord, come forza politica, quando era al Governo aveva approntato queste riforme. La riforma del Titolo V del 2001, invece, fu approvata in fretta e con una forzatura numerica, esclusivamente per attenuare l'energia prorompente della Lega Nord, che sempre più si radicava quale forza di impatto per far emergere la questione settentrionale completamente sottovalutata. I giochi di palazzo orchestrati ad arte per rallentare quelle riforme che andavano direttamente ad incidere sugli interessi degli apparati statali e di palazzo oggi non sono più accettabili.
2013-07-19	PD	RussoFrancesco	È nostro dovere, allora, parlare agli italiani con il linguaggio della verità e del coraggio; il coraggio di ammettere che in questo Paese è successo qualcosa di abnorme; che si sono lasciate compiere a diplomatici ed esponenti di un Paese straniero pressioni e interferenze incomprensibili perfino se inquadrate, senza ipocrisie, nei rapporti complessi con una realtà strategica per i nostri approvvigionamenti di energia; e che molto va rivisto nei servizi di sicurezza e nella loro catena di comando, per evitare che fatti simili possano ripetersi fuori dal controllo dell'autorità politica.
2013-07-24	M5S	PagliniSara	Ma come facciamo a dare speranze ai ragazzi? Abbiamo provato a sottolineare, nella discussione del disegno di legge n. 890, che le politiche giovanili non possono essere blindate fino ai 29 anni, ma non ci avete ascoltati. Volevamo innalzare la soglia almeno a 35 anni, ma ci avete detto di no. È avvilente vedere le persone che cercano lavoro con disperazione, e saremo curiosi si sapere quanti sono i figli dei politici che si presentano agli sportelli dei centri per l'impiego! Avete idea dell'opportunità di lavoro degli individui over 30? Quale futuro offrire agli over 30? La via della disperazione? La via dell'emigrazione? No, signori, questi cittadini hanno diritto di trovare queste risposte in Italia! Noi del Movimento 5 Stelle citiamo sempre la Costituzione; noi crediamo nella Costituzione, la reputiamo bella; «La bellezza salverà il mondo», e non è un'idiozia. Tuttavia, non può essere capita e amata se non si possiede una Costituzione interiore e non può bastare se non la si ha dentro, se non la si sente come parte della nostra vita quotidiana, della nostra coscienza e del nostro spirito. L'anima viene prima di qualsiasi legislatore e di qualsiasi Costituzione. Alla fine non sono neanche tanto le regole che dettano le politiche, quanto l'egoismo o l'altruismo. Nel decreto-legge in esame abbiamo giocato alla farsa degli emendamenti, che hanno portato via tanta energia a tutti noi, e li avete sistematicamente accantonati nel balletto delle Commissioni con il ritornello velocissimo del: «Chi è favorevole? Chi si è contrario? Chi si astiene? Non approvato!»: era già tutto deciso in partenza dal Governo. Con l'articolo 1 del disegno di legge in esame si cercherà di dare un po' di fiato a delle persone giovani, se hanno dai 18 ai 29 anni, se sono disoccupati da almeno 6 mesi, se non hanno fatto studi superiori o universitari, ma solo scuole dell'obbligo o professionali. Sono requisiti che ci ricordano gli anni del dopoguerra: allora il lavoro veniva richiesto, oggi dobbiamo inventarcelo. Unica osservazione: negli anni passati c'era la strana abitudine che quando lavoravamo almeno ci pagavano. E ogni riferimento ai 18.500 lavoratori volontari di EXPO è puramente casuale. Signori, vorremmo ricordarvi che in Italia ogni due ore muoiono tre aziende; quelle che non sono fallite sono state comprate e smembrate da acquirenti esteri e multinazionali; quelle che restano stanno pensando di delocalizzare. Chi "produce ancora", lo fa nei Paesi dove gli esseri umani vengono sfruttati e schiavizzati e i loro territori inquinati e distrutti, poi si mette spudoratamente il marchio made in Italy. Sono pochi gli industriali che conservano umanità e senso dell'etica. Quando rinascerà un imprenditore come Adriano Olivetti, che concepiva la fabbrica come luogo di lavoro e di crescita culturale, fino al punto di affiancare agli operai e agli ingegneri figure come poeti e scrittori? Ecco, solo allora usciremo dal buio! Questi sono gli anni dell'avidità. È il caos. Bisogna chiedersi dove vogliamo andare, in quale direzione, con quali risorse e in quale situazione di socialità. Il Χάος, nel linguaggio dei greci della filosofia, non significa affatto disordine o confusione, ma incolmabile distanza, abisso. Χάος è lo spalancarsi, è lo spazio della separazione in cui non si tocca il fondo, in senso stretto è il vuoto. Il vuoto oggi impera; il vuoto è la distanza tra questa politica e Giuseppe, che chiede aiuti concreti, tangibili, facilmente misurabili, e che non ce la fa più!
2013-07-24	PD	ParenteAnnamaria	Cito tre esempi di questo aspetto presenti nel decreto. La ratio del provvedimento è nell'articolo 1, in cui si prevedono incentivi alle aziende per nuove assunzioni a tempo indeterminato. Aiutare le aziende in un momento di grave crisi economica e affrontare con energia la disoccupazione giovanile sono i due pilastri su cui si costruisce il futuro. In più in questo articolo, con la previsione di assunzioni di giovani a tempo indeterminato, si intende stabilizzare il lavoro in un Paese in cui, come testimoniano i dati OCSE, è precario il 52 per cento dei giovani sotto i 25 anni: il doppio rispetto al 2010. Il secondo esempio è dato dalla riprogrammazione di fondi europei nel Mezzogiorno verso l'occupazione giovanile. Il terzo mi sta particolarmente a cuore. Nell'articolo 5 si stabiliscono misure per l'attuazione del programma europeo «Garanzia per i giovani» e per la ricollocazione delle lavoratrici e dei lavoratori destinatari di ammortizzatori sociali in deroga. Si prevede a tal fine una struttura di missione presso il Ministero del lavoro. Questo non basta. È solo un primo passo. Dobbiamo andare verso la definizione di un sistema nazionale costituito da un'agenzia nazionale e da agenzie regionali. 19 Paesi su 28 (29 ora) in Europa dispongono di una struttura a rete o, più spesso, di un'agenzia nazionale dotata di strutture territoriali e, diversamente dal resto dell'Europa, in Italia, nel momento di massima crisi, si è investito poco in politiche attive. Riusciremo a costruire il futuro pure affrontando le emergenze, come questo Governo sta facendo, se realizzeremo servizi all'impiego efficienti e trasparenti, dove una ragazza o un ragazzo che cerca lavoro su tutto il territorio nazionale (perché uno dei problemi che abbiamo è che ci sono troppe asimmetrie territoriali) riuscirà a trovare accoglienza e risposte concrete di accompagnamento al lavoro. E questo vale anche per coloro che al momento non studiano e non lavorano perché scoraggiati. Queste non sono questioni tecniche, ma attengono alla necessità di creare sistemi trasparenti di accesso al lavoro. Per tale motivo dobbiamo prenderci cura di alcune questioni, innanzitutto dell'integrazione tra politiche attive e passive del lavoro: in Italia si spende solo l'1,7 per cento del PIL in politiche attive e soltanto il 3,9 per cento dei disoccupati trova impiego grazie al collocamento pubblico (in Germania l'82 per cento). Fondamentale è il raccordo tra le azioni che accrescono l'occupabilità dei soggetti e gli interventi a sostegno del reddito. In Europa è in atto un dibattito pubblico su come gli incentivi ai centri unici aumentano efficacia ed efficienza dell'azione in materia occupazionale. Il ruolo dei privati all'interno di un sistema nazionale che funziona può essere solo che valorizzato: ci sono tante buone pratiche in Europa. In ultimo, cito il tema del raccordo tra servizi pubblici all'impiego e programmazione formativa, che è sempre ricorrente nelle raccomandazioni del Consiglio europeo. Infine, pongo all'attenzione un tema che dovrà essere affrontato. In Commissione abbiamo sempre cercato di raccordare, naturalmente, le normative nazionali con l'azione della Conferenza Stato‑Regioni, ma credo che si debba riflettere, monitorare e valutare, sia da parte dello Stato che da parte delle Regioni, il Titolo V della Costituzione in materia di lavoro. È complicato avere 20 forme di apprendistato diverse nelle 20 Regioni italiane; questo è emerso molto chiaramente nelle audizioni svolte in Commissione. Presidente, mentre discutiamo di questo provvedimento, colpiscono le parole rivolte dal Papa ai giovani in Brasile in questi giorni: «La gioventù è la finestra attraverso la quale il futuro entra nel mondo». Penso che spalancare quella finestra sia la nostra missione.
2013-07-25	M5S	SantangeloVincenzo	Ritengo che, pensando a un utilizzo rispettoso del territorio, il turismo si possa sviluppare meglio; ma penso anche a una energia pulita che rispetti il territorio, a una sua programmazione e alla formazione dei giovani nei settori dell'energia pulita e del turismo. Sto dicendo tutta una serie di cose semplici, non rivoluzionarie, e intanto ancora non ne parliamo. Insisto: con la green economy e l'industria blu si possono trovare migliaia di posti di lavoro per i giovani nei servizi turistici, nella tutela del territorio, nei beni artistici, nel mercato agroalimentare e dell'artigianato, divenendo un'occasione formidabile di formazione e di primo impiego per l'Italia, per l'Italia intera. Lo scorso Governo tecnico ha fatto stringere la cinghia a tutti, lo ha fatto davvero; tanto è vero che persone semplici, cittadini semplici come me hanno deciso di venire qui per cercare di cambiare o di dare una mano a voi che siete esperti nel cambiare le cose. Ricordo ancora le lacrime di un Ministro qui dentro: erano lacrime false che non hanno commosso l'Italia.
2013-08-01	LN	ConsiglioNunziante	Con questo decreto-legge usciamo anche dalla procedura d'infrazione che la Commissione europea ha aperto nei confronti dell'Italia. Spesso l'Europa conclude i suoi consigli con grandi dichiarazioni e pochi atti concreti, salvo poi tradurre tutto in misure di restrizione delle politiche di bilancio. C'è da aggiungere, signora Presidente, che un'impresa italiana paga, rispetto a quelle tedesche, il 30 per cento in più di energia. È una questione che abbiamo già affrontato in questi giorni in 10ª Commissione, però non vediamo nessuna luce in fondo al tunnel, nessuna soluzione che possa consentire alle nostre imprese di essere competitive.
2013-08-01	LN	ConsiglioNunziante	Signora Presidente, onorevoli colleghi, il decreto energia torna al Senato e porta con sé il forte auspicio che gli incentivi possano stabilizzarsi per il 2014.
2013-08-01	M5S	CastaldiGianluca	La definizione di indirizzi e azioni per ridurre i consumi di energia attraverso il risparmio energetico e l'efficienza energetica e per abbattere l'emissione dei gas serra è una priorità a cui il sistema Paese deve dare risposte e indirizzi precisi e certi.
2013-08-01	M5S	CastaldiGianluca	Ridurre i consumi energetici è una priorità anche nell'ambito degli obiettivi 20-20-20 in materia di efficienza energetica. In particolare, nel settore edile, essi rappresentano il 40 per cento del totale di energia consumata nell'Unione europea.
2013-08-01	M5S	CastaldiGianluca	Vado un po' avanti. I risultati registrati nel periodo 2007-2011 sono molto considerevoli. Ci sono circa 1.300.000 pratiche totali e ci sono investimenti complessivi per 15.500 milioni di euro. Insomma, c'è un risparmio energetico complessivo di energia primaria superiore a 8 milioni di gigawattora l'anno. Diciamo che gli investimenti in edilizia di qualità, in risparmio energetico, in fonti rinnovabili, in innovazione e ricerca e, più in generale, in interventi di green economy sono un importante volano per la ripresa dell'economia italiana dalla grave e prolungata crisi economica in atto, perché consentono di coniugare l'obiettivo di maggiore competitività e di modernizzazione del Paese con un modello di sviluppo sostenibile per l'ambiente e la società... PRESIDENTE. La prego di concludere, senatore Castaldi. CASTALDI (M5S). ...vicino alle esigenze delle comunità, dei territori e dei cittadini. La ringrazio per il tempo che mi ha dato.
2013-08-01	M5S	CioffiAndrea	Vorrei inoltre esprimere una moderata soddisfazione per il miglioramento, operato all'articolo 5, sul piano di azione per aumentare gli edifici a energia quasi zero. Riteniamo buono il riferimento all'esigenza di contenere il consumo del territorio; peccato che, di fatto, non vi siano strumenti che sanzionino la violazione o l'elusione della norma. In questo modo, l'articolo si limita ad esprimere una buona intenzione e nulla più.
2013-08-01	M5S	GirottoGianniPietro	Signora Presidente, il 3 luglio scorso avevamo votato il presente decreto con una serie di contenuti che non soddisfacevano noi del Movimento 5 Stelle e soprattutto la società civile italiana, intesa in questo caso come il mondo degli imprenditori, industriali e artigianali, i sindacati, il mondo finanziario ed i consumatori. Tutte queste categorie, infatti, ci chiedevano (e attendono tuttora) una stabilizzazione della normativa legislativa in merito ad un sistema di detraibilità fiscale per gli interventi di efficientamento energetico e consolidamento antisismico. Dovrebbe essere una considerazione banale e scontata che imprese e cittadini hanno bisogno di un quadro normativo stabile e di lungo periodo per poter programmare, da un lato, le proprie produzioni e i propri servizi e, dall'altro, i propri acquisti di tali prodotti e servizi. Ma questa considerazione banale sembra essere un'eccezione nel nostro Paese, in generale e in questa situazione specifica in particolare, dal momento che sinora si è provveduto più e più volte a prorogare una misura incentivante di brevissimo periodo, creando quindi nella società civile italiana un atteggiamento di diffidenza, incertezza e sfiducia nelle istituzioni: sentimenti che, di fatto, si traducono in un disincentivo ad investire a lungo termine creando così un vero sviluppo economico. Preso quindi molto tristemente atto che la maggioranza del Senato non aveva saputo recepire correttamente tali istanze, che pure avevamo udito in prima persona in sede di audizione presso la 10ᵃ Commissione (la Commissione competente), proviamo ora una certa soddisfazione nel recepire quanto elaborato dai nostri colleghi della Camera dei deputati. La Camera infatti, anche grazie a una determinante azione del Movimento 5 Stelle, ha provveduto a fare un passo avanti. È un passo avanti potenzialmente e decisamente importante, in quanto si enuncia di voler rendere strutturale un regime di incentivazione fiscale e di volerlo fare entro la fine di quest'anno. Noi del Movimento 5 Stelle, che in questo ultimo mese abbiamo incontrato giornalmente le parti sociali interessate, vigileremo attentamente affinché questo si traduca in realtà. Lasciate però che io mi dolga fortemente del fatto che, nel corso degli incontri che abbiamo svolto come Movimento 5 Stelle con le suddette parti sociali (industriali, artigiani, sindacati, banche, consumatori), abbiamo ricevuto numerose e costanti lamentele e proteste da parte di queste, che hanno affermato di essere troppo poco ascoltate dalla politica: ripeto, troppo poco ascoltate. Infatti le parti sociali ci hanno ribadito che solo durante la campagna elettorale i soggetti politici cercano una comunicazione e l'appoggio delle parti sociali, salvo poi diminuire drasticamente la quantità e la qualità dei rapporti con le stesse nel corso della legislatura. Ebbene, noi del Movimento 5 Stelle stiamo e vogliamo continuare a procedere in maniera diversa, e continueremo a rapportarci quotidianamente con le imprese, i consumatori, il mondo bancario e i sindacati, per definire assieme la migliore politica per una ripresa economica e sociale. Vigileremo pertanto affinché le promesse vengano correttamente mantenute e proveremo a colmare le lacune dal momento che il presente decreto ne ha almeno due piuttosto importanti: la prima è che non vi è una disposizione chiara che concretizza un supporto bancario predefinito per coloro che volessero utilizzare questo strumento di detrazione fiscale. Mi sembra persino superfluo ricordare che nessuna idea è buona se non vi sono le risorse finanziarie per procedere. In questo momento molti cittadini sono in gravi difficoltà con le spese correnti; figuriamoci come possono affrontare spese straordinarie di una certa entità senza un adeguato supporto finanziario. È quindi necessario che la politica si accordi con il sistema bancario per approntare una convenzione che permetta in maniera il più possibile semplice ed automatica di accedere ad un prestito a tassi agevolati per privati che vogliano realizzare un intervento di efficientamento energetico o antisismico. Questo infatti conviene a tutti: alle banche, perché sicuramente avranno la loro parte di guadagno, come è giusto; al privato, perché potrà rifarsi con i risparmi che l'intervento di efficientamento gli procurerà nel tempo; all'intero sistema economico, perché si sviluppa produzione, commercio e servizi relativi. In questo ambito di ragionamento auspichiamo anche che il mondo bancario sappia cogliere le enormi opportunità che gli derivano dalla presenza di tutte quelle agenzie ed imprese che si occupano di progettare e realizzare progetti di efficientamento energetico senza esborso diretto da parte del cliente, dal momento che vengono ripagate da risparmio realizzato in bolletta. Anche in questo caso il Movimento 5 Stelle si è già mosso facendo partire un fattivo e costante dialogo con il mondo bancario, e continuerà a farlo controllandolo e coinvolgendolo nel dialogo con le tutte le altri parti sociali coinvolte. La seconda lacuna è l'eccessiva diluizione nel tempo del periodo di recupero dell'investimento effettuato, cioè in pratica il fatto che sono necessari dieci anni per recuperare, con il meccanismo del credito d'imposta sulla propria dichiarazione dei redditi, l'importo dell'agevolazione concessa. Anche in questo caso il recentissimo confronto con le parti sociali ci ha confermato quella che dovrebbe essere una considerazione scontata e ovvia, e cioè che molti cittadini e aziende preferiscono accordarsi su uno sconto immediato e sul fatto che il lavoro sia in nero (ripeto, in nero: non nascondiamoci dietro una foglia di fico, per favore), con i conseguenti danni per il sistema economico e fiscale collettivo, piuttosto che dover aspettare un periodo di tempo così lungo - troppo lungo - per recuperare l'investimento. Pure in questo caso, quindi, il Movimento 5 Stelle si impegnerà per modificare la situazione; ci auguriamo che gli altri soggetti politici ci aiutino nel momento in cui si discuterà sul modo in cui rendere strutturale tale incentivo e dare facoltà a chi ha effettuato l'investimento di recuperarlo fiscalmente con i tempi a lui più consoni. Questo decreto è dunque un piccolo passo avanti e può diventare un discreto passo avanti se le promesse di stabilizzazione verranno mantenute; tuttavia, esso non è sufficiente per svincolarci dalla schiavitù energetica cui siamo, nostro malgrado, sottoposti. Infatti, siamo tuttora alla mercé delle fonti fossili - petrolio, gas, carbone - e pertanto auspichiamo che vi sia da subito un cambiamento di politica rispetto alla produzione di energia elettrica da fonti rinnovabili. A chi ancora si ostina a sostenere l'argomento del costo eccessivo delle fonti rinnovabili, fornisco un solo dato per tagliare la testa al toro: la Germania - sulla cui serietà mi sembra non si possa discutere - ha calcolato in 40 miliardi di euro all'anno il costo delle esternalità ambientali e sanitarie dovute alla produzione di energia elettrica mediante fonti fossili. Ogni anno la Germania paga 40 miliardi di euro all'anno sotto forma di fiscalità generale e quindi non direttamente all'interno della bolletta elettrica; ciò, però, chiarisce inequivocabilmente come le fonti fossili siano antieconomiche. Pertanto, il nostro non è un atteggiamento di estremismo ambientale, ma al contrario è un mero conto economico.
2013-08-01	PD	TomaselliSalvatore	Ancora, si è integrato il testo dell'articolo 5 a proposito della definizione di Piano di azione nazionale per i cosiddetti edifici ad energia quasi zero, introducendo la necessità di tenere in debita considerazione l'esigenza prioritaria, da tutti condivisa, del contenimento del consumo di territorio.
2013-08-01	PD	TomaselliSalvatore	In particolare, sono state modificate alcune definizioni allargandone il senso e il significato, soprattutto in riferimento ai concetti di energia esportata, di fabbisogno annuale globale di energia primaria, di impianto termico allargato alla definizione di impianti tecnologici.
2013-09-04	PD	VaccariStefano	L'Italia, infatti, per le particolari condizioni climatiche e geomorfologiche, è un Paese ad alto rischio geologico ed idraulico, la cui fragilità è sempre più evidente e documentata: i dati forniti sia dal Ministero dell'ambiente che dall'ISPRA ci dicono che nel 2012 sono stati censiti ben 85 eventi di frana principali che interessano un'area di 20.800 chilometri quadrati, pari al 6,9 per cento del territorio nazionale, e che i Comuni interessati da frane sono 5.708, pari a circa l'89 per cento del totale dei Comuni. A questo preoccupante quadro si aggiunga che nel periodo 2008-2012 abbiamo assistito ad un aumento delle vittime degli eventi alluvionali, con un'interruzione del precedente trend in diminuzione, negli anni 2001-2007, dovuta anche a mutate condizioni climatiche a cui il continente europeo è sottoposto. Si stima che la popolazione esposta ad alluvioni ed altri eventi del genere ammonti attualmente a oltre 6.100.000 abitanti. Che il dissesto idrogeologico sia ormai una vera e propria priorità nazionale è dimostrato anche dal fatto che il Ministro dell'ambiente e della tutela del territorio e del mare abbia presentato già nei primi cento giorni di Governo ben due disegni di legge in materia, certamente apprezzabili, il primo per il contenimento del consumo e per il riuso del suolo, il secondo sulle demolizioni nelle aree a dissesto idrogeologico: segno questo - ne siamo convinti - di una rinnovata e decisiva attenzione verso le tematiche ambientali e ad un fenomeno specifico che è cresciuto a ritmi impressionanti. Sempre secondo i dati dell'ISPRA, in Italia sono stati consumati, in media, 7 metri quadri al secondo di suolo per oltre 50 anni, con un picco di 10 metri quadri negli anni Novanta e un valore odierno di 8 metri quadri. In termini assoluti sono stati persi in modo irreversibile ben 20.500 chilometri quadrati. Si è assistito cioè, negli ultimi decenni, ad una crescita continua dell'urbanizzazione, a volte incontrollata, al proliferare di interventi artificiali su corsi d'acqua, fiumare e canali, e alla sottrazione di aree allagabili e di aree libere, agricole e boschive: si tratta di aree che rappresentano presidi essenziali per la tenuta del territorio italiano, di cui si paga un prezzo altissimo ogni qualvolta, sul Paese, si abbattono eventi atmosferici particolarmente intensi. Gli eventi alluvionali che hanno colpito anche nell'ultimo anno i territori dell'Emilia-Romagna e della Liguria (segnalati fra l'altro dall'apposita mozione n. 21) e i dissesti dei territori appenninici che ne sono seguiti, nonché quelli che hanno colpito ripetutamente altre Regioni, dimostrano quanto il problema del dissesto idrogeologico non sia più catalogabile nella logica dell'emergenza, sia a causa della frequenza degli eventi sia per la gravità delle conseguenze sui territori coinvolti. Con la mozione in esame, onorevoli colleghi, intendiamo in primo luogo mettere in luce come occorra passare dalla logica dell'emergenza a quella della prevenzione nella gestione del territorio. Per l'insieme delle aree vulnerabili, ma in special modo per i corsi d'acqua, è necessaria infatti la predisposizione di una strategia nazionale di riqualificazione finalizzata alla gestione delle alluvioni e del dissesto, fondata sui concetti di non occupazione o ripristino delle aree destinate all'espansione naturale dei corsi d'acqua, di minimizzazione del rischio e di misure di adattamento al rischio residuo. È innegabile che nella gestione delle risorse pubbliche per la tutela dell'ambiente si evidenzia un deficit di pianificazione e programmazione con una spesa improduttiva e molte volte dirottata su altre finalità: uno studio della CGIA di Mestre ha indicato che solo l'l,l per cento delle imposte «ecologiche» sull'energia, sui trasporti e sulle attività inquinanti, pagate dai cittadini allo Stato e agli enti locali, è destinato alla protezione dell'ambiente. Più in generale, occorre sottolineare come le politiche di gestione del territorio continuano a destinare la gran parte delle risorse disponibili all'emergenza, anziché a un'effettiva opera di prevenzione e messa in sicurezza del territorio. Questo rapporto va cambiato e, analogamente al principio che sovrintende al pagamento di alcuni tributi o tasse come quella sui rifiuti (cioè chi inquina paga), dobbiamo lavorare per una fiscalità ambientale che premi i cittadini e le imprese virtuose e penalizzi chi non lo è per investire sul territorio, che rappresenta il valore aggiunto più importante di qualsiasi sistema economico e sociale. Tra il 1999 e il 2008 sono stati impiegati 58 miliardi di euro per la difesa del suolo, la riduzione dell'inquinamento e l'assetto idrogeologico, ma di questi oltre il 50 per cento è stato assorbito dalle spese di parte corrente e solo 26 miliardi di euro sono stati destinati a investimenti per la prevenzione dei rischi. Gli stanziamenti ordinari riguardanti la difesa del suolo e il rischio idrogeologico degli ultimi anni indicano pesanti riduzioni di risorse, facendo venir meno la certezza di poter disporre degli stanziamenti necessari a politiche di prevenzione, che hanno bisogno di continuità per poter essere efficaci e registrano, nei fatti, uno spostamento delle modalità di finanziamento verso la gestione straordinaria. Oltre al tema delle risorse, è necessario mettere mano con decisione all'infrastrutturazione istituzionale nel campo delle politiche per la difesa del suolo. La maggiore criticità oggi riscontrabile è, infatti, dovuta al mancato completamento del riassetto del sistema di governance e a una frammentazione e sovrapposizione di competenze tra diversi soggetti e strumenti operativi. A livello nazionale si sconta, necessariamente, la mancanza di una regia unitaria che coordini le diverse azioni sulla difesa del suolo e la gestione della risorsa idrica. Nella mozione indichiamo come il sistema di gestione proposto per la difesa del suolo, la tutela delle acque e i servizi idrici vada profondamente cambiato, essendo incapace di coordinare sinergicamente competenze, ruoli, responsabilità e poteri che già ci sono. Chiediamo perciò al Governo un cambio di passo sul tema della governance e di aderire alla strategia europea in materia di difesa del suolo, che si fonda sul cambiamento del modello di sviluppo: scelte di destinazione d'uso del territorio, ricostruzione ecologica dei corsi d'acqua, agricoltura come cura e presidio del territorio, analisi economica nei processi decisionali, politiche di mitigazione e adattamento ai cambiamenti climatici, partecipazione dei cittadini nella ricerca di scelte condivise. Oggi la maggior parte degli interventi finalizzati alla difesa del suolo è costituita da interventi strutturali di difesa passiva, che in termini di costo ed efficacia si sono rivelati non pienamente soddisfacenti. Al contrario, occorre puntare sulle attività di carattere preventivo, che pongano l'enfasi sul valore delle regole di uso del suolo, sul monitoraggio delle situazioni di rischio e sul grado di conoscenza e consapevolezza delle popolazioni del livello di esposizione al rischio di un territorio. Presupposto essenziale per il passaggio da una logica emergenziale a una basata sulla prevenzione è pertanto la predisposizione di un sistema di finanziamento adeguato, oculato e certo. Da questo punto di vista è apprezzabile la volontà da parte del Ministero dell'ambiente di istituire, di concerto con gli enti territoriali, un fondo nazionale per la difesa del suolo e la riduzione del rischio idrogeologico. Occorre individuare un meccanismo finanziario in grado di generare risorse certe ogni anno, per finanziare gli interventi di riqualificazione, garantendo una disponibilità finanziaria sicura, che permetta di programmare la spesa e avviare il lungo percorso di adattamento del territorio italiano verso condizioni di maggiore naturalità e maggiore sicurezza. È necessario, infine, togliere dalle maglie strette e vincolanti del Patto di stabilità interno le spese e gli interventi attuabili dagli enti pubblici in questo settore, attraverso un piano straordinario di manutenzione diffusa del territorio e dei corsi d'acqua, fatto di mille piccole opere, e anche della sperimentazione di progetti che coinvolgano, nella manutenzione ordinaria di aree verdi, boschive e fluviali, i lavoratori temporaneamente beneficiari di ammortizzatori sociali o i detenuti. Un piano che peraltro coinvolga il sistema delle autonomie locali e che rechi forme di incentivazione della partecipazione attiva della popolazione singola o associata, come ad esempio i contratti di fiume. Con questa mozione intendiamo perciò richiamare ad un nuovo e più incisivo impegno il Parlamento e il Governo, anche alla luce dei deludenti risultati registrati negli ultimi anni e della necessità di individuare soluzioni tempestive e avanzate per fronteggiare il ripetersi di episodi calamitosi ed emergenziali. Abbiamo la necessita impellente di un cambio di passo istituzionale e culturale e l'impostazione avviata dal nuovo Ministero ci fa ben sperare. La nuova legge di stabilità per il 2014 deve essere il banco di prova per misurare la coerenza tra il dire e il fare nell'interesse del Paese e del territorio, spostando certo nuove risorse su questa priorità nazionale, ma soprattutto indicando l'avvio di una nuova stagione di politiche pubbliche. Il Partito Democratico è pronto a sostenere e a vincere questa sfida, assieme a tutte le forze politiche che in quest'Aula hanno a cuore come noi lo sviluppo sostenibile e inclusivo del nostro Paese e delle sue risorse naturali e beni comuni.
2013-09-05	M5S	NugnesPaola	Signor Presidente, ringrazio il Sottosegretario per la lunga risposta, anche se, tra i vari punti, mi ha risposto specificamente solo sui siti di interesse nazionale. Quello che lei ha detto, signor Sottosegretario, era già a nostra conoscenza e purtroppo, come lei ha confermato, si tratta di progetti in essere da qualche anno. Questo non ci tranquillizza, visto che risultati non ne abbiamo visti. Come ho detto in sede di illustrazione, come rappresentanti istituzionali, abbiamo parlato con le forze dell'ordine locali che non sono a conoscenza di questa camera di regia, di corsi e di linee guida: sono persone che lavorano tutti i giorni a mani nude sul territorio, senza i mezzi e gli strumenti necessari. Se le parole che lei ha detto fossero state la presentazione di una programmazione a venire, le avrei fatto un applauso e sarei tornata a casa molto felice. Ma poiché lei ha detto che si tratta di una realtà in essere, che vi è un tavolo che si occupa di questi aspetti almeno dal 2009, me ne torno ancora più scontenta, preoccupata e angosciata. Tra l'altro, non sono solo io a pensarla così: come abbiamo detto, nel febbraio 2013 la competente Commissione parlamentare d'inchiesta della precedente legislatura ha evidenziato che vi erano soltanto provvedimenti spot, tampone, e che nulla è stato fatto. Se nulla era stato fatto nel febbraio 2013, le dico che neanche a giugno 2013, quando siamo stati nella terra dei fuochi, era stato fatto alcunché: abbiamo assistito allo stesso degrado di sempre e ogni giorno vediamo pubblicati sui siti Internet le foto ed i filmati di quello che succede, degli sversamenti e dei roghi tossici. Le parole non bastano. Le parole sono belle, ma tante volte sono vettori di bugie perché ad esse devono seguire i fatti. Per me non significa niente il sito web della prefettura di Napoli, che tra l'altro non funziona: ieri mi sono stati forniti alcuni dati (e adesso lei ne ha portati altri), ma oggi ho provato tutto il giorno a verificare quei dati sul sito web, che tuttavia non sono riuscita ad aprire, nonostante mi sia stato confermato di aver fatto la richiesta di iscrizione. È un sito che non funziona. Lei sa cos'è un sito web ? Lei sa cosa significa mettersi in contatto con i cittadini? Quel sito non c'è, è fasullo eppure so che è costato un sacco di soldi! È vero che gli pneumatici sono il carburante di quegli incendi, ma lei sa che l'accordo di programma prevede che quella società venga finanziata per 1,5 milioni di euro da alcuni partner e che, quando l'intervento sarà finito, tutto sarà chiuso? Ma i pneumatici sono materia prima seconda. Quindi, è vero che c'è bisogno dello start up, cioè di un capitale per iniziare, però bisogna anche fare una programmazione per il futuro, tenendo presente che il pneumatico è materia prima seconda: solo questo aiuterà l'impresa a camminare con le proprie gambe, senza avere più bisogno dei finanziamenti dei soci partner. Altro aspetto fondamentale è che ancora ci ostiniamo a dire che è un problema locale. Quindi non vogliamo prendere atto del fatto che è un problema nazionale, perché stiamo parlando del più grande colosso industriale italiano: abbiamo paura di affrontarlo? Non so, se fossi al suo posto, se fossi al Governo, cosa potrei fare e cosa farei. So che nella mia posizione non posso fare alcunché e penso che, se facessi parte dell'Esecutivo forse avrei strumenti in più per intervenire. Magari avrei paura, avrei qualche difficoltà, subirei pressioni. Allora diciamo le cose come stanno. Se dobbiamo pensare al nostro futuro, se questa è la nostra industria, ci paghino bene. Che altro dobbiamo fare? Di parole non voglio sentirne più! Lei mi dice che questo non è un SIN, perché la norma è stata modificata ed è stata messa la solita virgola, come è stato fatto con le fonti di energia rinnovabili, quando è stata aggiunta prima delle parole «e assimilate»? Nel provvedimento sui SIN è stata inserita la solita virgola, e perciò il litorale non è più tra i siti di interesse nazionale. Eppure questo è un problema nazionale, dobbiamo finirla di mascherarci dietro le parole! Non si può prendere un decreto e cambiarlo cosicché un territorio come quello del litorale di Mondragone cessi di far parte dei SIN. È un litorale bellissimo, che - quando ero piccola - alimentava un'economia eccezionale basata sul turismo balneare. C'è una spiaggia lunghissima, una pineta meravigliosa; si producevano le mozzarelle lì, e lei mi dice che quel litorale non ha importanza economica? Ma si stanno dicendo delle bugie! Io le bugie non voglio sentirla più! Io credo al ministro Orlando, e sa perché? Perché ho un profondo bisogno di credere e il ministro Orlando dice tante belle parole. È venuto in Commissione e ci ha letto una relazione meravigliosa. Io, però, ho già in mano la matita rossa e blu, perché quando il Ministro ha svolto quella relazione ancora non erano stati approvati il decreto per Taranto e il decreto del fare. Quindi, tutte le cose dette sono già segnate, perché c'è contraddizione tra quanto detto e quanto fatto con i provvedimenti del suo Ministero. Tra sei mesi, se ancora ci sarà questo Governo, non voglio dover dire al Ministro che è un bugiardo. Io credo al Ministro, ho letto nella sua mente e ho visto che c'è una struttura nel suo pensiero. Allora, o lo lasciate lavorare oppure chiedo che egli venga a dirmi qui, in faccia, che questa è soltanto una pantomima per tenere buoni i comitati. Ma quali comitati, quelli ufficiali? Quali sono i comitati che avete sentito? PRESIDENTE. Senatrice Nugnes, la invito a concludere. NUGNES (M5S). Ho concluso, signor Presidente, e ringrazio per il tempo concessomi.
2013-09-11	PD	FornaroFederico	Signor Presidente, signor Sottosegretario, colleghi, le positive notizie che ci ha portato o confermato il presidente del Consiglio Letta dopo l'ultimo G20 certamente danno un ulteriore elemento di lettura per la relazione al Parlamento che oggi ci viene presentata. Ci sono timidi segnali di inversione di tendenza, sia sul fronte della produzione industriale che su quello dell' export, ma non possiamo - come abbiamo visto nell'assestamento - non segnalare un crollo dei consumi interni, un calo molto significativo del gettito IVA e delle accise dell'energia, che indicano una sofferenza ancora profonda nel Paese. Per cui - lo dico al Sottosegretario - credo che più che di ripresa economica imminente sarebbe corretto forse dire che il punto più basso della crisi, iniziata nel 2008, è stato toccato. Riteniamo che, da questo punto di vista, la questione sociale rimanga grave e persistente, e quindi non possiamo che giudicare positivamente il rifinanziamento della cassa integrazione in deroga per 500 milioni di euro anche se mancano - e arriva dalle Regioni con grande forza questo messaggio - rilevanti risorse che dovranno essere trovate entro quest'anno. Altri elementi positivi sono già stati ricordati: l'ulteriore sforzo di pagamento dei debiti della pubblica amministrazione, ad esempio. Di questo condividiamo l'obiettivo di fondo: chiudere questa brutta pagina della finanza pubblica entro il 2014. Un piccolissimo segno nella direzione giusta è arrivato anche sul terreno degli esodati: 6.500 licenziamenti individuali che dovrebbero essere risolti, ma sappiamo tutti che è ancora lunga la strada per arrivare alla soluzione definitiva. Infine, da valutare positivamente è anche il sostegno per l'acquisto della prima casa. Non voglio sottrarmi al nodo dell'IMU, che avremo la possibilità di analizzare nel dettaglio quando il provvedimento giungerà al Senato. Credo che qui dobbiamo essere onesti con noi stessi e con il Paese, sottosegretario Baretta. Si poteva fare di più e meglio nella via maestra dell'equità. Non esentare solamente circa 73.000 immobili cosiddetti di lusso è una decisione che contrasta con la crisi in corso e, soprattutto, impedisce di destinare risorse importanti per la crescita e per lenire gli effetti sociali della crisi. Mentre riteniamo che sia stato giusto esentare finalmente i terreni agricoli e gli immobili rurali dall'imposta immobiliare unica. Nel documento presentato dal Governo si rimanda il ridisegno della tassazione immobiliare a successivi provvedimenti. In questa sede vogliamo però cogliere l'occasione per ribadire al Governo alcune nostre indicazioni. Sottosegretario Baretta, lo facciamo senza ricatti, senza proclami, ma con la forza e con la determinazione di una grande forza popolare della sinistra riformista. In primo luogo c'è il tema della riforma del catasto: non possiamo aspettare cinque anni per definire questo problema. In secondo luogo, la service tax non può essere un IMU camuffata e quindi dovrà essere individuato un corretto equilibrio tra il corrispettivo per i servizi resi e la componente patrimoniale progressiva degli immobili. Per noi - non ci stancheremo mai di ripeterlo - in questa fase economica chi ha di più deve dare di più. Ultimo, ma non ultimo, l'obiettivo finale deve essere quello di lasciare totalmente ai Comuni i proventi della service tax nella prospettiva del «voto, vedo, pago e poi voto di nuovo», valutando l'operato degli amministratori. L'attuale modello fondato sul fondo di solidarietà comunale presenta limiti, rischia di aumentare le tensioni tra i territori e di non risolvere i problemi. Avviandomi alla conclusione, signor Sottosegretario, le rivolgo un invito a controllare bene la previsione di mancato gettito derivante dall'esenzione degli immobili invenduti da parte delle società immobiliari, perché ci pare che quella indicata sui giornali e che abbiamo letto sia largamente sottostimata. Se così fosse sono a rischio i bilanci di molti Comuni, soprattutto nelle grandi città. Concludo sottolineando le enormi difficoltà che stanno incontrando Comuni e Province a redigere bilanci di previsione realistici e credibili. Comuni e Province, signor Sottosegretario, che possono essere un formidabile alleato del Governo nella difficile e complessa strategia di ripresa e non devono essere vissuti da parte di alcuni come una sorta di palla al piede. I sindaci e i loro cittadini si attendono segnali di inversione di tendenza nel rapporto tra Stato centrale e autonomie locali, a cominciare, nel documento di stabilità, dall'allentamento del Patto di stabilità per i Comuni. Signor Sottosegretario, da noi continuerà ad avere un sostegno leale. Ci attendiamo, però, maggiore coraggio nella difesa dei principi dell'equità sociale e della coesione territoriale, in una rinnovata alleanza tra Stato ed enti locali virtuosi.
2013-09-12	LN	ArrigoniPaolo	La Lega Nord ha condiviso da sempre una posizione a favore di una riduzione dei rifiuti. I Comuni e le Province amministrate dalla Lega Nord, nei distinti ruoli, hanno da sempre proposto ed attuato forme di gestione dei rifiuti che hanno raggiunto un'eccellenza riconosciuta a livello internazionale. Tuttavia, siamo convinti che dopo la riduzione, la differenziazione, la selezione e il recupero di materia da rifiuto, occorre pensare anche alla possibilità di produrre energia attraverso il trattamento dei rifiuti residuo. Questo deve avvenire in modo tale da fornire un'ulteriore opportunità a tutta la comunità. Pensiamo ai termovalorizzatori, al teleriscaldamento, alla possibilità di utilizzare rifiuti per la produzione di energia termica, invece che materie fossili peraltro non infinite.
2013-09-12	LN	ArrigoniPaolo	La terza e ultima considerazione è che l'Italia non può restare indietro rispetto ai nostri partner europei e deve comunque governare la produzione di combustibili solidi secondari (CSS), e in particolare il distinto CSS-combustibili di maggiore e certificata qualità. Ribadiamo che l'obiettivo deve essere quello di contribuire alla riduzione delle emissioni inquinanti, ivi incluse le emissioni di gas climalteranti, all'incremento dell'utilizzo di fonti energetiche rinnovabili mediante un utilizzo sostenibile a scopi energetici della biomassa contenuta nei rifiuti, ad un più elevato livello di recupero dei rifiuti stessi. L'incenerimento dei rifiuti per la produzione di energia termica comporta senz'altro una riduzione degli oneri ambientali ed economici legati allo smaltimento di rifiuti in discarica e con l'uso controllato del CSS nei cementifici esistenti - che sottolineo continueranno a rimanere tali e non verranno trasformati in inceneritori - forse e finalmente si potrà dire la parola fine ai problemi vergognosi del Centro-Sud, con discariche spesso abusive e tanti commissari inutili e dispendiosi. Con la nostra mozione chiediamo al Governo di impegnarsi, prima di qualsiasi azione diretta, a disciplinare l'utilizzo del CSS nei cementifici, a promuovere comunque un approfondito dibattito sulla materia da parte delle Commissioni parlamentari competenti, fornendo un quadro aggiornato sull'attuale utilizzo del CSS e del CSS-Combustibile nei cementifici, sia in Italia, disaggregato per Regioni, sia all'estero, che possa analizzare la questione attraverso apposite audizioni dei rappresentanti delle Regioni e dei soggetti economici coinvolti ed approfonditi esami di studi scientifici specifici. Gli approfondimenti dovranno in particolare fare riferimento: alle emissioni di sostanze inquinanti e alle possibili conseguenze sul piano ambientale, sanitario e sociale, anche a seguito ad eventuali malfunzionamenti o errori di gestione (in ogni caso, i limiti imposti dall'AIA per le emissioni dovranno essere analoghi a quelli previsti per gli impianti dedicati alla termovalorizzazione); alle conseguenze del traffico indotto relativo al trasporto del CSS e alle ripercussioni del traffico indotto sulle realtà territoriali locali e soprattutto, alle restrizioni che occorre individuare circa la circolazione in altre Regioni del CSS proveniente da rifiuti urbani, garantendo comunque il criterio di prossimità e che gli impianti di trasformazione dei rifiuti urbani in CSS siano comunque situati all'interno di ciascuna Regione dove vengono prodotti i rifiuti (in sostanza, i rifiuti urbani siciliani, calabresi, campani o laziali devono essere trattati nelle stesse Regioni); al rispetto rigoroso della gerarchia di gestione dei rifiuti prevista dalle direttive comunitarie nella catena della produzione sia del CSS-Combustibile, sia del CSS normale, allo scopo di evitare la disincentivazione della differenziazione e delle filiere di recupero delle materie riutilizzabili nei cicli di produzione; agli strumenti di informazione e consultazione in relazione ai progetti in essere per l'utilizzo di combustibili alternativi da parte dei cementifici; infine, al rafforzamento, con ogni strumento a disposizione e su tutto il territorio nazionale, del sistema dei controlli sia sulle emissioni inquinanti dei cementifici mediante una rete di monitoraggio ambientale sia sul processo di gestione dei CSS utilizzati in tali impianti sia sul trasporto e la tracciabilità del CSS, onde scongiurare fenomeni malavitosi, e sia sul rispetto della gerarchia nella gestione dei rifiuti ai fini della produzione del CSS.
2013-09-12	LN	ArrigoniPaolo	Senz'altro non condividiamo l'azione del Governo Monti che, ad inizio anno, da una parte ha sospeso l'Atto del Governo n. 529 sull'utilizzo del CSS nei cementifìci, perché non condiviso dal Parlamento, e dall'altra, con un atto di forza, lo ha sostanzialmente sostituito, in realtà provocando effetti analoghi, prima con il decreto ministeriale n. 22 del 2013 e poi con quello del 20 marzo 2013. È la conferma di un modus operandi del Governo Monti: il ricorso continuo all'apposizione di questioni di fiducia o a decreti ministeriali purché si comprimesse e non si pronunciasse il Parlamento. Tuttavia, come Lega Nord non rinunciamo a dare il nostro contributo sull'argomento oggetto delle mozioni. Innanzitutto, esprimiamo la nostra mancata condivisione delle mozioni presentate dal Gruppo Movimento 5 Stelle e dal Gruppo Misto-SEL. Tali mozioni, infatti, evidenziano una posizione di freno relativo alle infrastrutture e sono contrarie a priori alla pratica di bruciare i rifiuti, indipendentemente dal fatto che tale pratica sia utilizzata per il recupero di energia termica o elettrica negli inceneritori o nei termovalorizzatori e indipendentemente dal fatto che tale pratica possa essere effettuata a seguito di un processo di gestione del ciclo dei rifiuti che comunque preveda la raccolta differenziata e il recupero delle materie prime potenzialmente recuperabili. A nostro avviso, la debolezza dei due testi consiste principalmente nel fatto che non è vero che la raccolta differenziata rappresenta la soluzione al problema e non lo potrà essere forse per sempre. Lo diciamo per esperienza fatta sul campo in qualità di ex amministratori locali che hanno contribuito a sviluppare forme di gestione eccellenti al Nord, con punte di differenziazione del 70 e 80 per cento, compost compreso. Inoltre, tali mozioni creano allarmismo in ordine all'inquinamento, senza tenere conto che i cementifìci sono impianti altamente inquinanti anche se bruciano gasolio o carbone e che l'utilizzo di combustibile CSS in luogo del carbone comporta anzi un abbassamento delle emissioni. Senza contare che già oggi, cari colleghi, i cementifici (e sono pagati per farlo) sono autorizzati a bruciare rifiuti di ogni genere come farine animali, pneumatici, il CDR, che oserei definire il papà del CSS, ma anche il semplice CSS che già oggi esiste sul mercato. La seconda considerazione è che resta indiscutibile che il Paese deve stabilire una linea chiara di riferimento per quanto riguarda la produzione di energia e la riduzione delle emissioni, sia quelle climalteranti, sia quelle dannose per la salute della popolazione. Ma a fianco di tali problematiche si pongono quelle, in certi casi drammatiche, dello smaltimento dei rifiuti, le quali si presentano come cattive pratiche, tipiche e quasi esclusive del nostro Paese, anzi - precisiamo - di diffuse zone del Sud (in Sicilia, in Calabria e a Napoli, dove pesano anche economicamente le multe inflitte dall'Europa per le reiterate infrazioni), ma anche del centro (Roma su tutte con la discarica di Malagrotta, che ritornerà nei prossimi giorni a rappresentare un'emergenza, una vergognosa emergenza). In tale ambito spicca un'azione catastrofista, talvolta alimentata dai media, che ha demonizzato alcuni modelli di smaltimento dei rifiuti, come l'incenerimento e la termovalorizzazione. Si tratta di un'azione origine del lassismo, che ha paradossalmente giustificato l'inerzia di molti amministratori incapaci del Centro-Sud, responsabili di diffuse pratiche di mala gestione del ciclo rifiuti.
2013-09-12	M5S	MartelliCarlo	Concludo dicendo un'altra cosa. Qui ho sentito un aborto dal punto di vista termodinamico. Qualcuno infatti dice che è assurdo prendere questi oggetti ed utilizzarli in altro modo, perché potremmo recuperare tutta l'energia termica che c'è dentro: risparmiamo sulla bolletta energetica se bruciamo queste sostanze. Ma tutta la materia prima che utilizziamo per produrle, tutto il combustibile fossile che importiamo, quello ci costa.
2013-09-12	M5S	MartelliCarlo	Quindi in realtà è falso! Dovete smetterla di dire che c'è dell'energia da andare a prendere, perché se guardate gli studi LCA ( life cycle assessment ) vi rendete conto che molta più energia si spreca per farli di quanta non se ne recupera.
2013-09-12	M5S	NugnesPaola	Inoltre, l'articolo 184- ter del decreto legislativo n. 152 del 2006 stabilisce alcune condizioni in base alle quali il prodotto proveniente da rifiuto, da una lavorazione, può cessare di essere denominato «rifiuto»: deve scaturire da un'attenta lavorazione (e questo non c'è), deve avere un mercato (e questo ci sta, perché il mercato l'abbiamo), deve essere oggetto di scopi specifici (e anche questo c'è, perché dobbiamo utilizzarlo al posto del combustibile). Lo stesso articolo, però, alla lettera d) del comma 1, stabilisce anche che «l'utilizzo della sostanza o dell'oggetto non porterà a impatti complessivi negativi sull'ambiente o sulla salute umana». Questo non ci sta. Quindi, a mio parere, il CSS non può rientrare tra i materiali postconsumo per cui cessa la qualifica di rifiuto. È un rifiuto. Tra l'altro, è un rifiuto solido urbano commisto a rifiuti speciali e bruciato in impianti impattanti, di categoria 1, che sono nocivi per la salute. Ma noi non diciamo che bruciare olio o carbone nei cementifici non sia un problema: è un problema. Ma bruciare i rifiuti è un problema maggiore, non solo perché il prodotto che si brucia è eterogeneo e difficilmente controllabile, ma anche perché si brucia una materia che si deve recuperare. Il problema della termodinamica, cui ha fatto riferimento il mio collega Martelli, è un dato reale. Quanta energia è necessaria per produrre un materiale che poi non vogliamo recuperare e, invece, lo bruciamo sostenendo che produciamo calore? Dobbiamo spostare l'attenzione in tema di problema energetico. Altre volte mi sono trovata a dirlo in quest'Aula, altre volte l'hanno detto i miei colleghi: dobbiamo elaborare un piano energetico nazionale di diversa impostazione. Invece noi stiamo continuando con gli idrocarburi, con le perforazioni. Abbiamo audito i rappresentanti di ENI che hanno contraddetto tutto ciò che era stato affermato nelle audizioni precedenti. Abbiamo il problema dei rifiuti, e invece di recuperarli veramente, come materia prima seconda, vogliamo bruciarli. Noi stiamo soltanto sovvenendo agli interessi di particolari lobby, quando l'interesse delle popolazioni è altro.
2013-09-12	PD	ManasseroPatrizia	Signor Presidente, senatrici e senatori, il problema dei rifiuti e del loro smaltimento è uno di quei temi la cui risoluzione sarà strategica per il futuro del nostro ambiente ed anche, penso, per la svolta economica dello stesso. La situazione è complessa ed io invito tutti ad affrontare con l'ottimismo della buona volontà alcuni blocchi ideologici impegnandoci a mettere in campo tutte le energie derivanti dalle nostre preoccupazioni per intervenire là dove la norma ce lo permette per migliorare e focalizzare la nostra attenzione soprattutto sui temi della salvaguardia della salute e della tutela dell'ambiente. La discussione in Aula è stata approfondita e puntuale. Registro i quattro punti che su questo problema ci vedono preoccupati e coinvolti. La produzione del rifiuto è ancora troppo elevata ed è caratterizzata da una crescita che è in controtendenza rispetto ai dati dell'Unione europea a 27. Il fenomeno dello smaltimento illegale dei rifiuti industriali, ma direi anche della gestione delle discariche e della gestione della raccolta dei rifiuti è ancora troppo oggetto di attenzione delle ecomafie e del malaffare. Il Paese deve fare delle scelte illuminate, finalizzate alla riduzione del rifiuto, allo smaltimento/utilizzo del medesimo e questo deve essere fatto al meglio, alla lotta al malaffare che attorno al sistema dei rifiuti lavora e si sviluppa. Il rispetto per l'ambiente, l'aria, l'acqua e il suolo e, soprattutto, della salute dei cittadini con proposte e strumenti tali da dare risposte valide alle legittime preoccupazioni dei cittadini per la loro salute e anche degli operatori che sul mercato devono operare. Nonostante un movimento di forte sensibilizzazione e di coinvolgimento delle famiglie, dei comparti produttivi e del commercio, la produzione del rifiuto non tende a calare. Risparmio all'Assemblea, che è attenta ed informata, i dati relativi alla produzione del rifiuto del nostro Paese in rapporto a quelli europei. Ma mentre in Europa nell'ultimo quinquennio il consolidamento dell'attuazione delle politiche e delle normative comunitarie volte alla riduzione dei rifiuti destinati alla discarica e, in particolare, dei rifiuti biodegradabili, ha dato buon frutto, in quanto si è registrata una riduzione importante nella produzione dei medesimi, il nostro Paese, in controtendenza, vede (sono dati ISPRA) nel 2010 un aumento dell'1,1 rispetto al 2009, con una produzione di poco meno di 32,5 milioni di tonnellate di rifiuti urbani. Quello che ci preoccupa di più, però, è che, sempre sulla base dei dati ISPRA, più del 50 per cento di questi rifiuti continua ad essere smaltito in discarica. Noi abbiamo quindi bisogno di una politica che parta da subito con una visione lungimirante e complessiva su questa materia, che vada a definire soluzioni integrate, mirate innanzitutto al raggiungimento degli obiettivi europei (in quanto abbiamo visto che hanno dimostrato la loro efficacia sui dati di report ) e soprattutto in linea con quella che è definita la gerarchia delle attività, cioè innanzitutto la prevenzione, il trattamento per il riutilizzo, il riciclaggio, il recupero (tuttavia, quando parliamo di recupero dobbiamo anche sottintendere che è previsto il recupero energetico; questo non lo possiamo dimenticare) ed infine (in ultimo e soltanto in ultimo) la loro destinazione tombale attraverso il loro smaltimento in discarica o nell'inceneritore. Se vogliamo prevenire l'utilizzo delle discariche e degli inceneritori per i conseguenti rischi di inquinamento ambientale e sulla salute che preoccupano tutti, fintantoché l'accesso a questi modi di smaltimento risulta troppo facile e fintantoché non ci sono soluzioni alternative, dobbiamo pensare a misure dissuasorie, quindi a una politica forte sul riciclo e sulla prevenzione. Quindi, a questo punto, non possiamo dimenticare che il recupero ai fini della produzione di energia è una delle vie attuabili. In questa fase di assenza di altre strutture, non fare nulla o bloccare vuol dire favorire il continuo smaltimento dei rifiuti in discarica o negli inceneritori. Io provengo da una Provincia della quale sono stata anche amministratrice, la Provincia di Cuneo, che all'interno del ciclo integrato dei rifiuti, gestito interamente dal pubblico, utilizza fino a ieri il CDR-Q e oggi il CSS all'interno di un cementificio. Avere un cementificio all'interno di una valle montana, in una Provincia totalmente montana e che quindi nelle sue montagne vede la sua ricchezza, non è stato mai facile, né prima dell'utilizzo del CDR-Q né oggi, perché i cementifici sono inquinanti a prescindere laddove utilizzano combustibili fossili. Pertanto, il combustibile solido secondario che è prodotto da rifiuti, ma che non è rifiuto generico (non è la soluzione del brucio tutto), deve rispettare quelle caratteristiche di classificazione e di specificazione individuate dalle norme tecniche europee, leggi e regolamenti che definiscono puntualmente le condizioni e i requisiti delle operazioni di trattamento di specifiche tipologie di prodotto che solo alla fine può definirsi CSS. Sempre riportando l'esperienza personale, nella nostra azienda che produce CDR-Q c'è un'attenzione massima a questi livelli di produzione puntualmente monitorata. La produzione e l'utilizzo del CSS si inseriscono quindi nelle diverse opzioni sul processo dei rifiuti. Dai dati risulta migliorativo naturalmente rispetto alla discarica o al ricorso tout court all'inceneritore; non dissuade le politiche in favore della raccolta differenziata perché si tratta di lavorare un prodotto diverso rispetto a vetro, plastica, carta, umido, tutto quant'altro si può recuperare diversamente. L'utilizzo del CSS come combustibile alternativo nei cementifici è definito a livello europeo come best available technique (BAT), perché favorisce la riduzione di emissioni di gas serra, nonché di CO₂ prodotte dalle discariche. A livello europeo - è stato ricordato prima dagli interventi - è ampiamente utilizzato: si arriva al 98 per cento in Olanda e al 61 per cento in Germania. Però, quello che non possiamo fare è convincerci solamente dell'eventuale bontà di questa pratica; riteniamo invece importante non sottovalutare oggi né mai le preoccupazioni che esprimono le comunità locali prossime agli impianti che utilizzano il CSS come combustibile nei cementifici e anche tutta la cittadinanza, soprattutto per quanto riguarda il rischio di aumento delle emissioni inquinanti, come diossine e mercurio, con conseguenze pesanti sui livelli di tutela della salute, dell'ambiente, di aria, acqua e territorio nell'immediato e in futuro. Oggi - ho in me questa speranza e questo ottimismo - possediamo la tecnologia necessaria e le intelligenze per poterla migliorare, ovvero è ora che la ricerca e lo sviluppo tecnologico vengano impegnati per raggiungere l'obiettivo della massima sicurezza per la salute dei cittadini e per la salvaguardia dell'ambiente. Questo resta per noi il principio guida. L'articolato del nostro provvedimento è molto dettagliato, per cui ricordo solo tre punti fondamentali. Il primo è il seguente: la tutela della salute dei cittadini, la salvaguardia ambientale, di acqua, aria e suolo, attraverso tutti gli strumenti che abbiamo elencato, di monitoraggio puntuale sulle emissioni, di trasparenza dei dati e di confronto con la cittadinanza, di coinvolgimento degli enti locali e delle Regioni, di preciso adeguamento alle normative e agli standard europei. Il secondo punto è la revoca, da subito, di ogni atto che vada nella direzione di convertire i cementifici in inceneritori. Vogliamo evitare che vengano avviate attività imprenditoriali su questa filiera prima di avere il conforto delle verifiche tecniche e del vaglio dei risultati, al fine di garantire la sicurezza. In terzo luogo, occorre accelerare sul sistema dei controlli sia attraverso la costituzione del comitato di vigilanza e controllo previsto dal decreto ministriate n. 22 del 2013, che ha il compito di monitorare il processo della produzione del CSS e del suo utilizzo, sia attraverso strumenti volti a creare un moderno ed efficace sistema di controlli ambientali, più generalizzati e volti all'insieme ambiente, utili a garantire i livelli di sicurezza e a dare risposte sia ai cittadini che agli operatori del mercato. Dichiaro pertanto il voto favorevole del Gruppo del Partito Democratico alla mozione.
2013-09-12	PD	MorgoniMario	Anche i dati sulla produzione dei rifiuti non sono confortanti poiché negli ultimi vent'anni vi è stata una ininterrotta crescita, con l'unica eccezione del 2011-2012 dovuta esclusivamente alla forte contrazione dei consumi. Nel 2010 abbiamo prodotto 32,5 milioni di tonnellate di rifiuti, oggi sfioriamo i 30 milioni di tonnellate. Ma le più accreditate previsioni indicano una ripresa del trend di crescita dei rifiuti nei prossimi anni, e ciò rende veramente inderogabile la necessità di ridurre i conferimenti in discarica che rappresentano la vera anomalia italiana. La discarica produce un danno ambientale certo (0,65 chilogrammi di CO₂ per ogni chilogrammo di rifiuti urbani), nonché uno spreco enorme di energia (il valore economico corrispondente al potere calorifico di rifiuti urbani smaltiti in discarica è stimato in oltre un miliardo di euro). Vista la dimensione del problema e poiché l'entrata a regime di una politica che si sviluppi attorno a prevenzione-riduzione, riuso e riciclo richiederà tempi lunghi, occorre gestire una fase transitoria che non può prescindere dal ricorso, pur limitato, al recupero energetico attraverso termovalorizzazione. È altrettanto evidente che la realizzazione di nuovi impianti risulta particolarmente complessa e controversa; per questo si è fatta strada l'ipotesi di utilizzare impianti già esistenti e in esercizio come i cementifici dotati di forni per la cottura del clinker, componente essenziale del cemento, forni alimentati da combustibili fossili che possono essere efficacemente sostituiti da combustibile proveniente da rifiuti. È il caso del CSS, prodotto derivante dal trattamento di alcuni rifiuti, del quale prima il decreto legislativo n. 152 del 2006 e successivamente il decreto ministeriale n. 22 del 14 febbraio 2013 fissano le caratteristiche e le condizioni di utilizzo in impianti industriali quali cementifici. In Europa questa è una strada già ampiamente praticata: in Olanda e in Germania il CSS rappresenta rispettivamente l'83 e il 62 per cento del combustibile utilizzato nei cementifici. Tale scelta offre alcune opportunità: ridimensionamento del problema ambientale ed economico delle discariche (ricordo che negli ultimi anni il costo della gestione dei rifiuti nel nostro Paese è cresciuto del 6 per cento annuo); utilizzo di impianti già esistenti; sostituzione di un combustibile fossile che dobbiamo importare, con un combustibile alternativo prodotto da noi con evidenti vantaggi in termini di bolletta energetica (valutati da Nomisma in 368 milioni di euro annui). A fronte di queste opportunità, sono stati sollevati timori sul fatto che l'utilizzo di CSS possa compromettere i progetti di raccolta differenziata, ma occorre tenere conto che le stesse caratteristiche merceologiche del CSS necessitano a monte di una selezione dei rifiuti. Inoltre, esso viene prodotto utilizzando quasi esclusivamente rifiuto non riciclabile che altrimenti verrebbe smaltito in discarica.
2013-09-18	M5S	CastaldiGianluca	Ho ben presente che il quadro delle competenze per il turismo è profondamente mutato dal 2011, riconoscendo alle Regioni la competenza cosiddetta esclusiva o residuale, ma è opportuno ricordare alcune responsabilità. Monti aveva annunciato la riforma del famoso Titolo V per riportare alcune competenze delle Regioni a livello centrale, quali l'energia, le infrastrutture e il turismo: l'ipotesi si è arenata. Vi era un piano strategico di sviluppo del turismo del ministro Gnudi: disperso. Chi lo auspicava resterà deluso ancora per molto. Qualcuno forse ricorda che questa Nazione ha avuto un Ministro del turismo? La sottosegretaria Borletti Buitoni ha scritto sul suo blog : «Sono stati presi anche provvedimenti utili per il turismo, in particolare per rilanciare il turismo sostenibile e culturale»; sono talmente utili che da sostenibili sono diventati eterei. II direttore generale dell'ENIT ci dice che, su 18 milioni di euro all'anno di risorse statali, utilizza 17 milioni per la gestione di 200 dipendenti; gli resta quindi a disposizione soltanto un milione di euro per promuovere il turismo e l'Italia nel mondo. Si pensi che l'APT dell'Emilia-Romagna utilizza 12 milioni di euro, il Trentino 25 milioni, la Sicilia 28 e la Svizzera 44; noi solo uno. L'Italia perde posizioni nella classifica del turismo mondiale. Ad esempio, su un potenziale di circa 100 milioni di turisti cinesi, non riusciamo nemmeno a mettere a disposizione un servizio specifico per le richieste di visto, on line, sul web. Il decreto "valore cultura" contiene molte misure che vanno da Pompei alle donazioni individuali, dalla tax credit al piano industriale delle fondazioni liriche, dai giovani artisti, che finalmente si possono esprimere in alcuni spazi demaniali, ad alcune forme - diciamolo pure - di elusione della spending review. È l'esplicito tentativo di offrire risposta alle urgenze che si affollano, ma in esso si nota l'assenza di un qualsiasi link di riferimento al turismo. All'omogeneità delle premesse risponde la disomogeneità dei contenuti. La domanda da porsi è la seguente: esiste una strategia alla base di questi interventi urgenti su questioni emergenziali? La risposta è completamente negativa. Prendiamo ad esempio l'articolo 5, il quale prevede una distribuzione di risorse: 8 milioni di euro per i Nuovi Uffizi; 4 milioni per il Museo nazionale dell'Ebraismo italiano e della Shoah di Ferrara; 2 milioni per interventi indifferibili e urgenti di tutela di beni culturali che presentano gravi rischi di deterioramento. Come non sottolineare una decisa sproporzione fra il «Grande Progetto Pompei» e i Nuovi Uffizi, due poli, cioè, di indubbia eccellenza a livello mondiale, e il Museo nazionale per l'Ebraismo italiano e della Shoah. Nessuno ovviamente vuole sminuire - va da sé - l'importanza storica di quello che si racchiude nella Shoah, tuttavia, sembrerebbe, anzi è un obolo versato al ministro Franceschini, e alla città di Ferrara per suo tramite, che non la risposta necessaria ad un'urgenza e ad un'indifferibilità, tenuto conto che la legge istitutiva è dell'aprile 2013. Forse è proprio vero che tutti gli innovatori politici finiscono nella gloria di battere alle casse pubbliche. È fuor di dubbio che la spesa pubblica per la cultura é necessaria sia come fatto in se, che per l'appetibilità turistica del Paese, ma essa deve avere un senso, un'intelligenza strategica, una visione lunga. Infine c'è il tema delle risorse: per gli standard della spesa pubblica non si tratta di quantità di denaro enormi, eppure il problema non sta nel loro ammontare, quanto nelle coperture finanziarie individuate, con l'ennesimo inasprimento fiscale e, in particolare, con l'aumento delle accise. Servivano soldi e banalmente si è pensato di aumentare le accise su fumo, alcool e oli lubrificanti: praticamente si fa cassa. Peraltro, l'aumento dell'accisa sugli oli lubrificanti interesserà una platea più estesa dei soli automobilisti, dal momento che tali oli servono anche a scopi civili ed industriali. Si tratta di maggiorazioni tutt'altro che irrilevanti: un aumento del 5 per cento sugli oli lubrificanti, 50 milioni di euro sui prodotti da fumo, un aumento dell'1,7 per cento sulla birra per l'anno prossimo e del 5,5 per cento dal 2015 e altri prodotti subiranno un aumento. Come è noto, le accise concorrono a formare il valore dei prodotti e pertanto il calcolo dell'IVA comprende il valore del prodotto comprensivo di accisa. Desidero infine fare un'annotazione sull'articolo 2 del decreto, relativo al progetto «500 giovani per la cultura»: l'intento è molto nobile e l'attività è concreta, ma i compiti che sottendono le attività sono complessi e specialistici e dunque il lavoro dei giovani deve essere inquadrato in base ad una progettazione di elevata qualità e ad un coordinamento effettuato da persone formate e di alta specializzazione, per cui il decreto non prevede un finanziamento. Anzi, il decreto sembra esautorare gli uffici del Ministero richiamando il sostegno dell'Agenzia per l'Italia digitale, che non possiede competenze nel settore. PRESIDENTE. La invito a concludere, senatore Castaldi. CASTALDI (M5S). Mi avvio a concludere, signor Presidente. Sarebbe dunque un peccato non completare e non mettere a sistema l'enorme banca dati informativa del patrimonio culturale per fini di conoscenza e di restauro programmato. Il rischio di fare demagogia è dunque elevato se il Ministero non programma con intelligenza tutte le attività ex ante. Insomma - e ho davvero concluso, signor Presidente - dal decreto in esame emerge che oltre le intuizioni e le belle intenzioni non esiste una strategia organica e lungimirante e il rischio del naufragio nella solita palude dell'emergenza è concreto. Infine, formulo un ultimo piccolo consiglio, da cittadino: la prossima volta, per evitare confusioni, togliete completamente la parola «turismo» dal titolo del decreto.
2013-09-24	M5S	PagliniSara	Signor Presidente, colleghi, molti interventi prima del mio hanno raccontato il senatore Emilio Colombo, uomo e politico. Molti hanno citato nomi, incarichi e avvenimenti ormai facenti parte della storia passata. Molti di voi lo hanno conosciuto personalmente nei lunghissimi anni della sua attività in queste stanze. A me, come portavoce del Movimento 5 Stelle, spetta la cosa più semplice: ho comunicato in Rete che oggi avrei portato qui dentro la voce dei cittadini; sono quasi nove milioni di loro che aspettano da una vita di potersi esprimere, e moltissimi hanno inviato testi e pensieri in totale libertà. Comunque vorrei iniziare da una mia impressione personale. Era il primo giorno in quest'Aula ed ero ancora stupita per la meraviglia di trovarmi in queste stanze. L'inizio di seduta fu indimenticabile quando vidi salire sulla poltrona centrale della Presidenza il senatore Emilio Colombo. In quell'attimo non vidi l'uomo, ma vidi il simbolo, l'emblema, vidi il testimone vivente, l'ultimo artefice attivo della Costituzione italiana. Nonostante anche l'ultimo dei padri costituenti ci abbia lasciato, la Costituzione continua ad essere viva, illuminante e bella, tramandata dalle mani di chi la scrisse nelle mani di noi cittadini italiani, che lottano per evitare lo stravolgimento o, peggio ancora, il saccheggio tentato in questi giorni, attraverso la deroga dell'articolo 138: ruberie tentate da chi probabilmente non ha lottato, e sudato, e patito, e sofferto per scriverla. Noi del Movimento 5 Stelle siamo cittadini liberi, liberi anche di sorridere ironicamente alle affermazioni che fece l'anziano senatore Colombo nei nostri confronti, quando asserì nella prima seduta: «Se i senatori del Movimento 5 Stelle si presentano senza giacca e cravatta non li faccio nemmeno entrare in Aula». Certo è che, per una persona di 93 anni, abituata da sempre ad aggirarsi in luoghi in cui la forma ha un suo doroteo codice, vedersi arrivare 54 cittadini di chissà quale provenienza politica poteva quanto meno destabilizzare l'equilibrio cosi ben saldamente sostenuto da destra e sinistra. Chissà se mai avrà pensato, l'infaticabile senatore Colombo, al motivo per cui noi oggi siamo qua, e qual è stata la molla che ci ha spinto a metterci in gioco. Forse lo sdegno, l'indignazione, la completa mancanza di fiducia in questa politica e in questi uomini di potere? E chissà se mai si sarà chiesto qual è la differenza tra la forma e la sostanza, e attraverso quali canali si esprimono. Lui, che negli ultimi anni della sua vita si trovò ad affrontare pubblicamente questioni personali di imbarazzo sostanziale e di stile. Quante giacche e cravatte hanno vestito qui dentro uomini indegni, corrotti e corruttori, collusi col potere mafioso, bugiardi e ladri, evasori fiscali e perversi viziosi. E chissà se, magari, almeno in privato, abbia suggerito loro di dismettere l'abito, fare mille passi indietro, abbandonare il ruolo e costituirsi. Ma ecco alcune considerazioni di cittadini. Scrive Alfredo Ronzino: «Se vogliamo rendere omaggio ad Emilio Colombo e, con lui, ai Padri tutti della Costituzione, dobbiamo innanzitutto prendere coscienza e tornare alla fonte di ogni diritto, di ogni giustizia e di ogni verità: dobbiamo tornare al cuore!».Scrive ancora l'attivista Stefano Mantellassi: «Il presidente Emilio Colombo se n'è andato; da giovanissimo partecipò alla stesura della Costituzione più bella del mondo. E da quel giorno lui non abbandonò più la politica e la politica non abbandonò più lui. Noi del Movimento 5 Stelle non possiamo certamente approvare la politica da lui rappresentata, la sua carriera infinitamente lunga, il perpetuarsi di quella professionalità del potere che noi rifuggiamo con estremo vigore e convincimento. Noi non approviamo sicuramente il politico Emilio Colombo, possiamo però accettare di non calcare la mano sull'uomo Emilio Colombo. In questo periodo dove politici condannati continuano a sedere in Parlamento, dove la protervia e la prepotenza del potere sono ogni giorno più sfacciate, il vecchio politico che si scusa in pubblico per una mancanza morale ci può solo destare, se non ammirazione, almeno molta comprensione umana». Ancora mi scrive il gruppo di rete PRESSappoco: «Forse qualcuno di voi si aspetta dal Movimento 5 Stelle delle critiche a Emilio Colombo. Invece no. I morti nei cimiteri vanno lasciati in pace. Sono i morti che ancora si agitano in Parlamento che dobbiamo combattere. Il Movimento 5 Stelle è una rivoluzione: l'uomo politico deve diventare un servitore temporaneo della collettività, due mandati al massimo, e smettere di essere il titolare di uno status permanente fino alla morte per vecchiaia». Scrive ancora la signora Catiuscia Leonardi: «Caro senatore Emilio Colombo, siamo alla fame! Oggi ci sono pensionati che sostengono tre generazioni, cioè loro stessi, figli e nipoti. Uno di essi era mio nonno. Adesso però non c'è più nemmeno lui. Mia madre invece c'è ancora, ma a 60 anni è dovuta andare a fare le pulizie, con grandi difficoltà e senza tutele. (...) Vorrei, caro senatore Emilio Colombo, che le mie parole potessero risvegliare nei suoi colleghi un briciolo di coscienza e quella vicinanza ai cittadini che ormai si è smarrita da un pezzo». Insomma, signori la politica, con la fine terrena dell'ultimo padre costituente, ha chiuso un ciclo, come se fosse una metafora di un nuovo tempo che sta arrivando, una tempesta, uno tsunami. La ribellione, la rivoluzione, il cambiamento, la lotta per i diritti dell'uomo e per il bene comune passano soprattutto attraverso il coraggio dei giovani cuori, ed Emilio aveva 26 anni quando partecipò alla stesura della Costituzione e a 26 anni la cosiddetta politica dell'interesse di parte probabilmente non ti ha ancora fagocitato. Emilio Colombo scriveva: «Non si può vivere solo di austerità, i popoli si guidano anche con la speranza nel futuro». Ebbene, con la speranza nel futuro, salutiamo la nuova energia stellare in movimento, inevitabile e travolgente, che difenderà a spada tratta la cosa più alta del suo passaggio terreno.
2013-09-25	LN	CrosioJonny	Per quanto riguarda i profitti e i ricavi della società, questa li regolerà con i Paesi oggetto dell'accordo - ovverosia noi, l'Albania e la Grecia - in base ad accordi bilaterali tra i Paesi stessi e la Nazione in cui risiede la società medesima. Peccato che essa ha sede nella Confederazione elvetica, e purtroppo - lo sottolineo- non abbiamo ancora perfezionato gli accordi bilaterali sulla doppia imposizione. Mi risulta anche che la Confederazione elvetica per il momento è ancora inserita, solo da parte del nostro Paese, nella famosa black list, e questo sicuramente creerebbe un ginepraio per quanto riguarda tutte le questioni dei profitti che derivano da questo importante investimento che viene fatto, giacché per la realizzazione di questa rilevante opera si dice che saranno necessari 24 miliardi di dollari americani. Credo pertanto che regolare anche le questioni relative ai profitti sia senz'altro opportuno. Purtroppo, devo anche rilevare che all'interno di questo pacchetto non abbiamo trovato un riferimento chiaro e puntuale agli interessi del nostro Paese. Non è citata ENI che ha una quota azionaria, né Snam Rete Gas o altri. In questo momento di grande sofferenza del Paese per quanto riguarda le questioni societarie internazionali ed il grande progetto industriale italiano siamo un po' sconcertati dal fatto che ciò non venga puntualmente chiarito. O meglio, sarebbe giusto che fosse chiarito che esistono eventuali accordi che noi non conosciamo. Facciamo questa riflessione in pieno spirito collaborativo, sottolineando il fatto che il Gruppo della Lega Nord non è contrario a questo provvedimento. Anzi, siamo talmente favorevoli che chiediamo di fare una riflessione più organica per poter deliberare in maniera serena, cosa che adesso ci risulta più difficile fare data la mancanza di chiarezza. Le carte non lasciano dubbi al riguardo. La riflessione che tramite lei, signor Presidente, vogliamo sottoporre al Governo e al relatore è la seguente: se non sia opportuno trovare una soluzione per modificare la relazione o rendere edotto il Senato affinché tutto sia più trasparente, visto che parliamo di energia e di un approvvigionamento di gas che riguarderà il Paese per i prossimi trent'anni. Credo che tale riflessione possa risultare utile al Parlamento per evitare brutte figure, ma anche al Governo per collocarsi in ambito internazionale con una credibilità che, in ogni caso, deve essere rafforzata.
2013-10-08	M5S	GirottoGianniPietro	Signora Presidente, il Vajont fu un massacro, non fu una tragedia naturale, e fu causato dalla sete di denaro dell'uomo. Esso fu il frutto velenoso di ciò che tutti dovremmo combattere. Sono invece passati 50 anni e nulla è cambiato, anzi alcune cose sono peggiorate: l'influenza delle lobby economiche nella politica, la corruzione (siamo al 72° posto nel mondo e stiamo peggiorando), la libertà di stampa (siamo al 57° posto nel mondo e il giornalismo è troppo spesso sordo o servile, vi sono sempre state e vi sono ancora intimidazioni alle voci libere: un ricordo va a Tina Merlin, la Cassandra inascoltata, boicottata e persino denunciata per aver tentato di sollevare il velo di omertà che copriva la vicenda del Vajont), le incompetenze tecniche e scientifiche dei politici, che troppo spesso non ascoltano le consulenze tecniche delle categorie professionali competenti. Tutto questo portò allora a 1.910 morti, di cui 470 bambini, morti a causa di chi teneva la loro vita in minor conto del profitto. Oggi noi crediamo che l'unico modo di onorare veramente la loro memoria è denunciare con fermezza e agire di conseguenza. Ma denunciare che cosa? Denunciare le stragi attuali, quelle che accadono ora, per evitare altri morti e altre vittime. Faccio qualche limitatissimo esempio: il disastro ambientale del delta del Niger - ad opera, tra gli altri, dell'ENI - per l'estrazione del petrolio, del quale la politica non parla; o le 10.000 morti all'anno in Italia per l'inquinamento atmosferico dovuto alle centrali elettriche a petrolio o a carbone. Il numero di tali morti potrebbe diminuire drasticamente sfruttando meglio l'energia solare ed eolica, estremamente meno inquinanti e invece sono in corso nel mondo 14 megaprogetti di utilizzo delle fonti fossili che, se realizzati, aumenteranno del 20 per cento l'emissione di CO₂ in atmosfera, causando un aumento di 5 gradi centigradi della stessa, con danni semplicemente incalcolabili, mentre il numero di morti si può già tranquillamente stimare in diversi milioni. E quanti morti sta provocando e provocherà lo sminuzzamento continuo delle migliaia di tonnellate di plastiche, lacche, solventi, vernici chimiche che si riversano ogni anno nei laghi, torrenti e fiumi italiani finendo inevitabilmente nella catena alimentare? E chi ci guadagna nel vendere migliaia di tonnellate di diserbanti, pesticidi, fitofarmaci, eccetera , da utilizzare in agricoltura e di cui non è dato conoscere nel dettaglio nemmeno la composizione chimica? Perché non la si rende pubblica? Perché si tace sul fatto che anche nella mia Marca Trevigiana il tasso di leucemie nelle zone vitivinicole è sensibilmente più alto del normale? Quante altre morti di tumore dovremo aspettare perché si sollevi il problema? E quanti morti reali generano poi le speculazioni virtuali della grande finanza internazionale? Si tratta di quella stessa finanza che ha provocato la grande crisi finanziaria che ci perseguita dal 2008, che ha speculato sino all'ultimo sulla stessa e alla quale le casse pubbliche mondiali hanno prestato almeno 15.000 miliardi, che può scommettere sui prezzi al rialzo o al ribasso dei generi alimentari, che ha provocato negli ultimi anni due rilevanti aumenti di prezzo delle derrate alimentari nei Paesi poveri e di conseguenza la fame per milioni di persone, che ricicla enormi quantità di denaro provenienti dalla criminalità organizzata e che drena le risorse per le economie reali portando i propri capitali nei paradisi fiscali. Vi sono innumerevoli altre stragi silenziose, lente, veri e propri stillicidi di vite umane, ovunque vi sia sfruttamento di uomini e purtroppo anche bambini, sia che vengano usati come carne da macello negli eserciti di bambini soldato, o come merce sessuale, o impiegati nelle miniere, o nelle piantagioni irrorate di pesticidi ove lavorano senza protezione alcuna, o sfruttati nei sub sub sub appalti per tessere tappeti, cucire palloni, scarpe, assemblare giochi che non useranno mai, o in migliaia di altri modi disumani. Per terminare questa parzialissima drammatica sequenza, è impossibile non vedere nell'Ilva di Taranto un nuovo Vajont, mentre la TAV Torino-Lione potrebbe diventarlo, a causa del problema dell'amianto e della radioattività. Agire di conseguenza, dicevamo: fare per davvero un Paese diverso, un Paese normale. Essenzialmente dobbiamo: agire sul riassetto idrogeologico; e invece continuiamo a spendere per i danni subiti, cento volte tanto rispetto ai costi di prevenzione (è di poche ore fa l'ennesima tragedia che si è consumata nel Tarantino); mettere in sicurezza gli edifici; bonificare gli innumerevoli siti industriali e civili fortemente inquinati, di cui la cosiddetta terra dei fuochi rappresenta ancora una volta la punta dell' iceberg. Tutto quanto ora detto ha un unico comune denominatore, che è naturalmente la sete di denaro e di potere e che si determina principalmente tramite l'oligopolio. Oligopolio quindi delle fonti energetiche, delle derrate alimentari, dell'acqua dolce; oligopolio delle telecomunicazioni e di Internet a banda larga, che già oggi fanno la differenza tra un'economia florida e rispettosa della dignità dell'uomo e dell'ambiente ed una stagnante. Il Movimento 5 Stelle non permetterà tutto questo, noi non permetteremo tutto questo. Le fonti energetiche devono essere diffuse e di proprietà di tutti; già oggi esistono le tecnologie per rendere autonome le abitazioni e alimentare le industrie e noi spingeremo per la loro adozione. Sull'acqua abbiamo già bloccato una volta la smania di privatizzazione e continueremo a vigilare, così come vigileremo sul commercio dei generi alimentari. Sulle telecomunicazioni noi vogliamo la ripublicizzazione della dorsale Telecom, che era nostra, pagata con i soldi delle tasse dei nostri padri e nonni, a suo tempo svenduta - e ripeto: svenduta - per quattro soldi. E ci permettiamo quindi di chiedere agli altri Gruppi politici: la rivolete pubblica anche voi o preferite vada in mano agli spagnoli di Telefonica? Crediamo che con queste azioni, reali e concrete, si onori veramente la memoria delle vittime del Vajont, il resto è ipocrisia.
2013-10-09	LN	ConsiglioNunziante	Secondo la Nota la pressione fiscale nel 2013 si fisserebbe al 44,3 per cento, un livello record, tanto più se confrontato con gli altri Paesi europei e che, congiuntamente con la nostra questione annosa ormai del cuneo fiscale, ben spiega perché in Italia sia così difficile parlare di ripresa. Rispetto al 2011, anno nel quale si erano già avvertiti i primi segnali di crisi, il valore percentuale è ulteriormente aumentato del 2 per cento. Troppo elevata e insostenibile, ma per ridurla bisogna innanzitutto avere chiari i presupposti che l'hanno determinata. Questo livello di pressione fiscale è il risultato delle mancate riforme strutturali, riforme che il nostro Paese ha rinviato fino a quando la crisi strutturale dei conti pubblici è esplosa in tutta la sua evidenza. Aumentare la pressione fiscale per aumentare le entrate di bilancio. Questo è stato il binomio che ha accompagnato in questi ultimi anni l'azione di Governo. Per far capire a chi ci ascolta da casa, dico meno male che c'è l'Istat che ha rilevato che la pressione fiscale è aumentata. Il nostro Gruppo lo ringrazia perché nessuno se ne era accorto. Il dato relativo alla pressione fiscale che sarebbe pari al 44,3 per cento non è veritiero giacché ad un attento calcolo la pressione fiscale, sommando alla pressione fiscale quella contributiva, sale superando il 60 per cento. Lo Stato è diventato un socio nemmeno più al 50 per cento, ma al 60 per cento, un socio che divide con il lavoratore gli utili senza farsi mai ovviamente carico di eventuali perdite o difficoltà. Oltre alle tasse, sulla famiglia peserà anche l'impoverimento delle buste paga il cui potere d'acquisto è calato dell'1,7 per cento rispetto ai dati del 2012. Per quanto riguarda la disoccupazione, l'Esecutivo ha anche rivisto al rialzo la relativa stima che ci rende, almeno questa, un dato in positivo nel 2013 quando dovrebbe raggiungere l'11,6 per cento a fronte dell'11,4 per cento previsto in precedenza a novembre. Il dato è particolarmente grave per più motivi. Innanzitutto, la percentuale è molto maggiore se riferita ai giovani che evidenziano crescenti difficoltà nell'entrare nel mondo del lavoro, come altrettanto crescente è il numero di giovani in cerca di lavoro che vanno fuori all'estero, in Europa o in America. Osservando poi il dato relativo al 2012 possiamo facilmente notare come anche da questo punto di vista il valore sia in ulteriore deterioramento, visto che l'anno scorso il tasso di disoccupazione era fermo al 10,7 per cento. Anche le prospettive future purtroppo non sono positive. Nel 2014, infatti, il tasso dovrebbe salire ulteriormente assestandosi all'11,8 per cento. Allarmante poi è la disoccupazione fra i giovani compresi fra i 15 e i 24 anni: ad agosto il dato ha superato il 40 per cento, percentuale che sembra essere tendente, tra l'altro, al peggioramento. Certo, è un dato migliore di quello, molto alto, della Spagna, con il suo 56 per cento ed è migliore anche di quello della Grecia, che comanda con il 61,5 per cento, ma caro Presidente, faremmo meglio a guardare piuttosto all'Austria, che ha l'8,6 per cento, o meglio ancora alla Germania, con il 7,7 per cento. L'Italia non può essere facilmente collocata insieme alla Spagna e alla Grecia tra gli ultimi posti per quanto concerne le condizioni lavorative e le strategie del Governo finalizzate al miglioramento del mercato del lavoro ed il fatto di essere insieme a questi Paesi, signora Presidente, dovrebbe far riflettere lo stesso Governo: vista la fine che ha fatto la Grecia, non bisogna certo essere degli indovini per capire verso quale lido stia dirigendo questo Paese. Vogliamo parlare un po' della spesa per le pensioni? Purtroppo anche qui, signora Presidente, le cose non vanno meglio. Nel rapporto consegnato dal Governo alle Camere ad aprile è stato evidenziato che a fine 2012 la spesa pensionistica sul PIL aveva un valore del 15,9 per cento. Per l'anno in corso, la spesa per le pensioni toccherà invece il 16,2 per cento del PIL, salendo a 255,2 miliardi di euro. C'è da considerare anche come spendiamo questi soldi: il 44,1 per cento degli assegni pensionistici è sotto i 1.000 euro e direi anche peggio, signora Presidente. Il 13,3 per cento dei pensionati incassa dallo Stato meno di 500 euro. La sua incidenza sul PIL è salita dello 0,2 per cento eppure, signora Presidente, le entrate derivanti e quindi le tasse derivanti dai contributi pensionistici sono più alte in Italia che in tutti gli altri Paesi dell'OCSE. I contributi incidono, infatti, sulle retribuzioni per quasi il 33 per cento rispetto ad una media OCSE del 21 per cento Questa mattina abbiamo discusso anche in qualche emendamento dei vitalizi d'oro di manager pubblici; il taglio ai vitalizi d'oro vi è stato chiesto a più voci anche questa mattina, ma non c'è stato nulla da fare; il Governo è stato sordo. Personalmente, come il mio Gruppo, sono molto preoccupato: il mercato non riparte perché per mantenere il rapporto deficit -PIL sotto la soglia del 3 per cento per il 2013, saranno necessari interventi tempestivi. Per rispettare tale parametro e contenere la spesa per interessi sul debito pubblico, stimata per il 2013 in 84 miliardi di euro, il Governo non si è espresso su come intende intervenire per riportare sotto controllo questo parametro. Anche a me non è proprio chiaro, perché non si sono espressi, né è chiaro come faranno. Signora Presidente, voglio ricordare a chi ci ascolta da casa che l'Italia è appena uscita dalla procedura di deficit eccessivo che Bruxelles aveva operato nei confronti di questo Paese. Questo è avvenuto con manovre di bilancio lacrime e sangue. Voglio dire che senza l'attenzione alla crescita, allo sviluppo, ai giovani, alle piccole e medie imprese, al manifatturiero, avremo bisogno di altre manovre visto che il dato del 3 per cento è stato di nuovo sforato. Sul Patto di stabilità, signora Presidente, vorrei ricordare a tutta l'Assemblea che in un'audizione Franco Gabrielli, capo della Protezione civile di questo Paese, ha dichiarato che l'Italia è un «Paese che cade letteralmente a pezzi, o noi interveniamo in maniera strutturale oppure conteremo morti e disastri» e questa dichiarazione è riconducibile al tema del Patto di stabilità e ai conseguenti vincoli di bilancio dei Comuni. Mi chiedo, signor Presidente quanto cuba in percentuale di PIL un eventuale sblocco, anche parziale, di questa nefasta norma. Per quanto attiene al rapporto debito-PIL, questo è previsto in aumento anche nel 2013 fino a raggiungere il valore di 132,9 per cento con il quale si dovrebbe chiudere l'esercizio 2013. Ciò nonostante, viene confermato un piano di riduzione dello stesso debito a partire già dal 2014, anche se non ci risulta come e con quali interventi questo avverrà. Questo Paese ha una straordinaria tradizione nella cultura, nell'artigianato, nel commercio e nel manifatturiero, ha grandissime potenzialità nell'agricoltura, nell'industria e nel turismo, ed è su questi che bisogna puntare per salvare il nostro sistema economico. Smettiamola, nelle varie Commissioni sia alla Camera che al Senato, di spostare un miliardo che potenzialmente non c'è da un capitolo all'altro. È un esercizio inutile: se non mettiamo mano a certe questioni, non risolveremo mai nessun tipo di problema. Bisogna creare nuove opportunità di lavoro con un diverso approccio alle problematiche da parte di tutti. Abbiamo bisogno di una rivoluzione culturale. In momenti di forte crisi come questa bisogna osare ed essere intraprendenti. La pressione fiscale opprimente, la burocrazia eccessiva, la ricerca e lo scarso sviluppo, i costi elevati dell'energia, la criminalità organizzata troppo diffusa e presente e l'incerta certezza del diritto sono alcune tra le cause principali che opprimono l'industria manifatturiera italiana e che non le permettono di contrastare con efficacia la pesante crisi che da anni sta attraversando tutto il sistema imprenditoriale europeo a vantaggio dei Paesi emergenti. I valori della Nota di aggiornamento sono quasi tutti, per lo più, in peggioramento rispetto alla precedente versione del Documento di finanza presentato solo qualche mese fa. Signora Presidente, non è certamente sufficiente additare al perdurare della congiuntura economica tale avvitamento economico che, peraltro, è tanto più negativo se si considerano che già le previsioni attuali parlano di difficoltà anche per il 2014. Si prenda, a solo titolo d'esempio, la spesa delle famiglie che continuerà a calare anche nel 2013, segnando una contrazione dell'1,7 per cento, dopo il meno 3,9 per cento del 2012 e il meno 0,2 per cento del 2011. È forse possibile prevedere un aumento dei consumi delle famiglie, così come ha fatto l'attuale Governo, quando queste hanno già evidenziato un calo significativo e visto che giusto qualche giorno fa l'attuale Esecutivo ha aumentato l'aliquota IVA? Io le rispondo francamente di no. Non è un caso, difatti, se anche il gettito di quest'ultima abbia segnato una riduzione complessiva molto netta, dimostrando chiaramente le difficoltà del Paese. L'ulteriore contrazione del PIL, da 1.566 miliardi del 2012 ai previsti 1.557 del 2013, non potrà che accentuare la difficoltà della ripresa economica del Paese, tanto maggiore perché, diminuendo il PIL, aumenterà inevitabilmente anche il rapporto tra debito e PIL. Il quadro è tanto più negativo se si considera, come confermato da recenti analisi da parte dell'OCSE, che mentre altri Paesi dell'area euro, tra cui lo stesso Portogallo (che non ha brillato per performance economica negli ultimi anni), stanno lentamente ma progressivamente ripartendo, l'Italia continua a restare al palo. Visti i nostri conti pubblici, visti i parametri europei che ci obbligano a muoverci tra paletti molto stretti, visto che una terapia d'urto non è possibile se non con una drastica riduzione della pressione fiscale, visto anche che non si riesce a tagliare in maniera cospicua la spesa pubblica, visto che dal conto economico della pubblica amministrazione si evince che la spesa è aumentata e quindi che la riduzione del deficit è stata operata solo aumentando le imposte e visto che si parla sempre con rinnovato vigore del controllo della spesa, ricordo a tutti, noi compresi, che nulla sarà effettivamente possibile se non si adotterà il federalismo fiscale e il sistema dei costi standard. Unica nota positiva per le finanze dello Stato, signora Presidente, è che la costruzione di nuove carceri non peserà economicamente, visto quello che vergognosamente state portando avanti: indulto, amnistia e abolizione del reato di clandestinità
2013-10-09	M5S	MartelliCarlo	Parliamo ora di quali sono le proposte e le linee guida che vorrebbe presentare il Governo relativamente all'energia e all'ambiente. In particolare, è fantastico leggere - perché in una pagina si dice una cosa e tre pagine dopo si va in contraddizione; chiederemmo almeno che rileggeste quello che avete scritto, giusto per evitare di fare queste figuracce!
2013-10-09	M5S	MartelliCarlo	Signora Presidente, prima di affrontare la parte del Documento di economia e finanza che riguarda specificamente l'energia e l'ambiente, vorrei fare una piccola osservazione, perché il filo conduttore della Nota che è stata proposta è: «Non ci sono soldi». Siccome questo piagnisteo non è soltanto di adesso che c'è il vincolo di bilancio al pareggio (che poi non è un pareggio, perché, se ti permetto di sforare del 3 per cento, di che cavolo di pareggio stiamo parlando?), allora facciamo i conti e cerchiamo di capire per quale motivo non ci sono soldi, e dove sono finiti.
2013-10-10	M5S	MussiniMaria	Signor Presidente, il 27 gennaio 1901, il senatore Fogazzaro, che lei ha ricordato, scriveva che Giuseppe Verdi fu un sovrano anche «nell'infaticata, indomita energia, che oggi solamente riposa e lavorò ancora quando tutta la gloria che questa terra può dare già era sua, e non vi era più che un culto da rendere all'ideale, non vi era più che un esempio di magnifico lavoratore da mostrare al popolo italiano ed al mondo». Mi sono permessa di integrare il discorso di Fogazzaro e le parole che lei ha riportato perché in questo momento non m'interessa tanto ripercorrere la carriera luminosa di questo grande musicista, cosa già fatta dai colleghi che mi hanno preceduto, ma mi interessa in particolar modo ricordare Giuseppe Verdi per il ruolo ricoperto come uomo di cultura, come civis di una Nazione, quella italiana, che si è venuta formando nel XIX secolo. Verdi ha attraversato un'epoca fondamentale per la storia europea, in cui la modernità ha trasformato il nostro Paese da un mosaico frammentario a uno Stato nazionale. Nelle sue opere, in cui libretto e musica erano indissolubilmente legati, questo «drammaturgo» in musica ha saputo proiettare il nostro Paese in un orizzonte internazionale. Non mi riferisco solo al successo mondiale che ebbero i suoi melodrammi, dall'«Aida» commissionata dall'Egitto per l'apertura del Canale di Suez nel 1869 alle opere da Verdi scritte per l' Opéra parigino, quali il «Don Carlo» del 1867. Io intendo qui sottolineare la volontà fortissima del maestro di portare in Italia, diffondendole tramite l'arte che scelse e che era massimamente popolare e completa, il dramma per musica, tematiche dal panorama letterario francese prima e shakespeariano poi, allora totalmente insolite per il ceto medio europeo, al punto da essere considerate scabrose. Verdi si piegò, in questa sua tensione artistica, ad accettare di sottoporre a revisioni censorie il «Rigoletto» purché potesse esser messo in scena un buffone di corte deforme, nell'intento di rendere la potenza del sublime cercato nel grottesco. Mi preme mettere in rilievo un altro aspetto: a questo musicista l'Italia non deve solo musica, che è patrimonio dell'umanità, ma deve una crescita culturale e nazionale più complessa, che supera la retorica di tanti celebratori del «Va' pensiero», dovuta alla tensione, insita nell'opera di Verdi, al rinnovamento e alla sperimentazione artistica e, più latamente, culturale continua. La sua vita da protagonista è, dunque, basata - come risulta dalle parole di Fogazzaro - sull'etica del lavoro e dell'impegno nell'arte. Vorrei menzionare qui l'impegno imprenditoriale nel podere di Sant'Agata, vicino Villanova di Piacenza: un Verdi che fu insieme imprenditore e filantropo, come oggi ci piacerebbe poter vedere nel nostro Paese, attento non solo ai suoi dipendenti, ma anche alle novità tecnologiche che potessero migliorare la qualità della produzione. Un'apertura al sociale, all'economia e alla vita quotidiana, quella di Verdi, che lo spinse all'istituzione della casa di riposo per musicisti a Milano e alla fondazione dell'ospedale di Villanova. Questo ospedale, nella temperie della chiusura dei piccoli ospedali, seppe, esattamente nello spirito del suo fondatore, riconvertirsi e oggi è divenuto un moderno centro di riabilitazione. È in relazione a questi legami con le istituzioni civili e politiche che mi preme ricordare il maestro. Voglio ricordare - presidente Grasso, le chiedo un impegno - che la terra emiliana, di cui Verdi è un luminoso rappresentante, è capace di risollevarsi, di andare avanti e di sperimentare. È una terra in cui la sperimentazione sul suono, la raccolta della documentazione, la capacità di mantenere viva la memoria sono oggi rappresentate da istituzioni che sono nella città di Parma e che sono la Casa della musica e il Centro di documentazione verdiano. Ora, nella legge n. 238 del 2012, sono istituiti soltanto quattro festival internazionali e, incredibilmente, manca il riconoscimento al Festival verdiano. Io, presidente Grasso, le chiedo di aiutarci ad inserirlo e a far sì che la celebrazione di oggi non resti una celebrazione retorica, ma che sia veramente un punto e un momento di acquisizione di consapevolezza, perché questo spazio di ricerche, irripetibile, possa realizzarsi davvero laddove esiste la documentazione e la cultura della musica e del suono, oltre che il culto del musicista.
2013-10-15	PD	ChitiVannino	Signor Presidente, sono consapevole di come non sia facile, mai, in nessuna sede, ricordare una persona che non è più tra noi, e cercare di dare in breve il senso della sua vita, senza scadere in retorica o indulgere a farne un'occasione per parlare soprattutto di noi stessi. Meno che mai lo è qui, nell'Aula del Senato, in un luogo del Parlamento, dove la norma è il confronto e lo scontro tra impostazioni legittimamente diverse, su atti di Governo e su disegni di legge. Il rischio è quello di far diventare la morte qualcosa di banale, e questo non deve accadere. Tanto più perché il nostro tempo ha espulso la morte dalla dimensione collettiva, relegandola negli spazi più riservati e quasi nascosti degli affetti individuali e familiari. Ma questo esito non è legato a un di più di rispetto o di condivisione; è legato invece a una illusione di potenza, di un nostro controllo pieno sull'esistenza, sul quale modellare il senso comune. Credo invece che sia un dovere, e ha fatto bene il Senato, a ricordare Umberto Carpi: senatore per due legislature, sottosegretario con il ministro Bersani dal 1996 al 1999, e, al termine dell'attività parlamentare, sindaco di Crespina, il Comune del pisano in cui abitava. Il Senato ha fatto bene perché, quali che siano le comunanze o le divergenze con chi ci ha lasciato, uno Stato che non serbasse la memoria e non indicasse i meriti dei cittadini che si sono dedicati alla vita della Nazione non potrebbe ambire a nessun futuro degno, meno che mai oggi, quando la distanza tra politica, cultura e cittadini è così ampia. Umberto Carpi è vissuto fino in fondo con valori e convinzioni da uomo di sinistra, capace di rispettare gli altri, quanti avevano valori e convinzioni diverse e lontane dalle sue. Come lei ha ricordato, Umberto Carpi era nato a Bolzano, ma ha vissuto per tutta la vita a Pisa: lì dove ha compiuto gli studi universitari, lì è stato consigliere comunale dal 1975 al 1980 e lì ha svolto, tranne un periodo a Roma all'Università «La Sapienza», la sua attività di docente di letteratura italiana, divenendo direttore dell'istituto e poi preside della facoltà. Tanto si era legato a Pisa che tutti quanti lì lo conoscevano con il nome di, «Paci», quello con cui rispondeva anche al telefono, quello con cui fin da piccolo lo chiamavano nella sua famiglia. Una caratteristica da sottolineare dunque è questa: la sua passione per gli studi e per l'attività di formazione di generazioni di allievi e, insieme, l'impegno civile e politico. Un impegno vero e serio, tanto che, come ho detto, terminata l'esperienza di senatore e sottosegretario, fece il sindaco nel suo piccolo Comune di 3.700 abitanti, valorizzandone quella vocazione culturale che, a partire dalla seconda metà dell'Ottocento, ne aveva fatto un centro frequentato da artisti importanti dei Macchiaioli. Altro aspetto per me e per tutti noi degno di riflessione è questo: professore di letteratura italiana, politicamente impegnato in Parlamento e al Governo in settori come l'industria, il commercio, il turismo, l'energia. Non è proibito nella vita politica che un medico si occupi di salute pubblica, un urbanista di territorio e lavori pubblici, un insegnante di scuola, ma, a differenza che per i funzionari della pubblica amministrazione (per i quali esiste effettivamente un rapporto diretto tra competenza specifica e ruolo svolto), non è obbligatorio. Un Ministro o un assessore non sono direttori generali del loro dipartimento: a quanti hanno responsabilità in politica è richiesto rigore, sforzo di approfondimento, di conoscenza, perché il dilettantismo è effimero, ma le attitudini richieste sono diverse; risultano legate all'esperienza, alla forza e alla chiarezza di un progetto, alla capacità di collegarvi energie, organizzarle, motivare le persone. Umberto Carpi svolse bene i suoi compiti in politica: aveva passione e acquisì una conoscenza profonda per i settori a cui venne delegato. Si impegnò sui temi dell'energia, sulla riorganizzazione delle reti di distribuzione dei carburanti, ricercò con determinazione, nel confronto con le organizzazioni dei petrolieri, equilibri più giusti che salvaguardassero i diritti dei consumatori. Prima, molto prima, da studente, era stato protagonista di una delle pagine più significative del movimento studentesco e del Sessantotto, destinata ad essere uno dei riferimenti per i giovani venuti anche successivamente all'impegno politico, a partire dalla scuola e dall'università: aveva collaborato alla stesura, nel febbraio del 1967, delle «Tesi della Sapienza», chiamate così dalla sede del rettorato occupato per protesta in occasione di un incontro nazionale dei rettori. In quelle Tesi si trova una dura critica al sistema accademico italiano, a una organizzazione del sapere divisa in compartimenti stagni; si trovano proposte come quella di dipartimenti fondati sulla interdisciplinarietà e di una gestione democratica della vita accademica, capace di associare gli studenti ai processi decisionali. Vi era una lettura degli studenti come forza lavoro in formazione e l'appello perché venissero realizzate strutture organizzative rappresentative analoghe a quelle dei sindacati dei lavoratori. L'asse era quello di un collegamento tra lotte all'interno dell'Università e conflitti del lavoro al suo esterno: la classe operaia era posta al centro di ogni azione di trasformazione della società e si sosteneva l'esigenza di dar vita a collegamenti organici tra movimento studentesco e operaio. Come è evidente, non tutto quello che era nelle «Tesi della Sapienza» riesce a parlare a questo nostro presente, ma senza dubbio non si trovano in quelle impostazioni sostegni ad assurde rivendicazioni successive, come quella del voto garantito. Si trova invece fermo il valore della formazione; l'ottica e la prospettiva di un migliore funzionamento del sistema dell'apprendimento e della ricerca, di un accesso più ampio al sapere, oltre le condizioni di reddito che pesavano, e ancora molto pesano, sul destino dei giovani. Se voi andate sui siti Internet - mi ha colpito questo particolare, signor Presidente, e lo voglio dire in conclusione del mio intervento - e digitate la voce «Umberto Carpi», troverete la dizione «accademico e politico italiano» (nessun problema). Alcuni siti poi scrivono: «Fu sempre vicino agli ambienti del PCI e alle tendenze filostaliniste». Vera la prima parte di questa espressione; incredibilmente falsa, vuota di fondamento la seconda. Umberto Carpi, con Cazzaniga, dette vita a una delle mozioni contrarie al superamento del PCI e non aderì subito al nuovo partito. Ma la falsità a cui faccio riferimento è ben più profonda di una inesattezza che non si avvede che Carpi si ritrovò poi - dopo una fase con Rifondazione Comunista - nei Democratici di Sinistra e con noi infine nel Partito Democratico. La falsità è più profonda e riguarda le tendenze staliniste, sbrigative e liquidatorie verso molti che non condivisero allora la nostra scelta di andare oltre il PCI e formarono altre organizzazioni; ingiuste e prive di fondamento nei confronti di Umberto, che - utilizzo le parole del Sindaco di Pisa - mantenne una sua impronta coerente nella capacità di dialogare oltre gli steccati, con un'apertura intellettuale che si nutriva e arricchiva di generosità umana, passione per la cultura, attaccamento alla bellezza della vita. Ci fu nel PCI, e poi nelle diverse posizioni contrarie al suo superamento, anche quella di un riformismo gradualista nella politica nazionale, ma preoccupato del rischio di uno smarrimento delle peculiarità che avevano segnato in positivo l'esperienza dei comunisti italiani. Con quelle impostazioni, sul finire degli anni Ottanta (permettete questo solo riferimento personale), ci scontrammo sul piano politico, anche in modo aspro, senza far venire meno rispetto e stima. Poi con alcuni - non pochi - ci ritrovammo, ma definire staliniste personalità della cultura come Umberto Carpi o, su un altro piano, andando su questa strada, come Cesare Luporini, Nicola Badaloni o Aldo Zanardo, per fare degli esempi, è non solo privo di senso, ma è un'offesa alla verità. Un'ultima parola su quella che è stata una delle ragioni della sua vita e che lei ha ricordato, la passione per la letteratura. Lei ha citato le opere che Carpi ha scritto. Voglio fare questa sottolineatura: nella ricerca letteraria di Umberto Carpi, un tema è fondamentale, quello legato all'analisi della società italiana. Carpi muove dal presupposto che nella società moderna lo scrittore sia una figura sociale determinata e che la sua produzione abbia un oggettivo valore politico. In particolare, per Carpi il nesso tra poesia e politica caratterizzava la funzione sociale del poeta nell'Ottocento, quando viene a definirsi un'ideologia e un orizzonte culturale strettamente connessi alla lotta del Risorgimento. L'analisi della collocazione sociale e dell'orientamento ideologico degli intellettuali è per lui strumento essenziale per comprendere la natura della loro stessa proposta letteraria. Con questo criterio, leggerà la poetica di Leopardi e quella di Carducci. Così, anche dalla mancata partecipazione di Leopardi all'impresa culturale del Viesseux e alla «Antologia», Carpi faceva discendere un giudizio negativo riguardo al carattere progressivo della posizione e della produzione letteraria del poeta di Recanati. Questa sua ricostruzione lo portò a forti polemiche con Timpanaro e con lo stesso Cesare Luporini, autore di quel libro, «Leopardi progressivo», che per tanti di noi è stato e resta basilare per una comprensione dell'opera leopardiana. Umberto Carpi ha saputo affrontare con coraggio e dignità il male terribile che da oltre due anni lo aveva colpito. A un amico comune, che gli aveva telefonato pochi giorni prima della sua morte per chiedergli come stava, dalla sua casa di campagna in cui aveva voluto ritirarsi, per condurre la sua battaglia finale, aveva detto: «Due anni fa, diagnosticandomi il tumore, mi avevano dato pochi mesi di vita. Sono ancora qui e sto lavorando». Lavorava con la passione di sempre attorno ad un intervento, che aveva ritrovato, di Togliatti nel 1954 sul tema della storiografia, in polemica con Arturo Colombi. Questa volta, però, non ce l'ha fatta: si è spento e ora ci manca la sua intelligenza, la sua vivacità, la sua passione, il suo senso pieno della vita, la sua cultura e il suo impegno. D'altra parte, siccome la morte è un destino comune e non è possibile sottrarvisi, nelle nostre mani è solo come affrontarla. Affidato a noi, cioè, è solo quello che noi lasciamo agli altri, che di noi resterà qui, vi sia oppure no un dopo che supera la morte, e che è più forte delle nostre stesse convinzioni razionali. Umberto Carpi ci ha lasciato una traccia, un contributo che va oltre la cerchia dei suoi affetti e delle sue amicizie. Di lui resterà l'impegno nelle istituzioni e il contributo grande alla conoscenza della nostra letteratura. Per questo gli siamo grati, per questo è stato giusto che il Senato gli abbia reso onore. Con questi sentimenti, lo salutiamo ancora con affetto. Sono vicino, a nome del Gruppo del Partito Democratico, con sincerità e amicizia, ai suoi familiari e in primo luogo ai suoi figli.
2013-10-16	M5S	BulgarelliElisa	Articolo 43. A fini di utilità generale la legge può riservare originariamente o trasferire, mediante espropriazione e salvo indennizzo, allo Stato, ad enti pubblici o a comunità di lavoratori o di utenti determinate imprese o categorie di imprese, che si riferiscano a servizi pubblici essenziali o a fonti di energia o a situazioni di monopolio ed abbiano carattere di preminente interesse generale.
2013-10-16	M5S	GirottoGianniPietro	In questo caso siamo semplicemente sudditi di un'Unione europea che ha un regime fiscale migliore del nostro, un costo del lavoro diverso dal nostro, un costo dell'energia minore del nostro e stiamo diventando una colonia per i Paesi più ricchi. La Grecia ci ha preceduti ma, ahimè, credo non per molto, perché siamo su questa strada.
2013-10-17	LN	CrosioJonny	Signora Presidente, il Gruppo Lega Nord ha già dichiarato di essere favorevole al disegno di legge in votazione, ma, come è successo in precedenza, avevamo segnalato al Governo (che ne ha preso atto e ha chiesto il rinvio dell'esame del provvedimento) degli errori e delle criticità che abbiamo ritrovato all'interno del testo in esame. In sintesi, si trattava di tre punti: il primo riguardava la composizione societaria, il secondo concerneva una puntualizzazione sull'articolo 9 che riguarda le tasse e il terzo punto, forse il più importante, era relativo alla presenza o partecipazione del nostro Paese a questo progetto. Andiamo per ordine. Per quanto riguarda la composizione societaria, ringraziamo il Sottosegretario per le risposte; di fatto ha detto quello che gli avevamo segnalato nella precedente seduta in maniera più articolata, ma per fare capire bene a tutti quanti come stanno le cose, in sostanza, il consorzio, ovverosia il gruppo di società che in questo momento costituisce il consorzio di trivellazione, si è spostato all'interno della partecipazione azionaria della Trans Adriatic Pipeline AG, con sede, appunto, nella Confederazione elvetica. Questa è la sintesi. Non ci è stato purtroppo chiarito il dubbio, che persiste per quanto riguarda l'articolo 9, in merito a questo contratto che i tre Paesi, sottoscrittori dell'Accordo vanno a sottoscrivere con questa società, la svizzera la TAP AG, che - lo ricordo - avrà mandato per costruire e gestire questa importante infrastruttura. L'articolo 9 dell'Accordo, che si riferisce alle tasse, afferma espressamente che per la determinazione della base imponibile dell'investitore del progetto, ovverosia della TAP, per i ricavi e i costi dell'Investitore del Progetto saranno definiti criteri di assegnazione, negli accordi stipulati con l'autorità fiscale della Confederazione svizzera (essendo la giurisdizione dello statuto dell'investitore del progetto). In estrema sintesi, il nostro Paese dovrà avere rapporti fiscali nella determinazione dei profitti con la Confederazione elvetica. Qui veniamo al punto. Noi abbiamo sottolineato al Governo la criticità di questo passaggio perché in questo momento il nostro Paese tiene ancora la Confederazione elvetica nella famosa black list, e ciò determina grossi problemi per quanto riguarda la soddisfazione dell'articolo 9. Il primo ministro Letta ha detto che a breve lui e Brunetta andranno a battere cassa nella Confederazione elvetica per vedere di risanare le sorti del Paese, perché sicuramente non lo stiamo facendo con la legge di stabilità. Speriamo che in quell'occasione, finalmente, si possano avviare accordi bilaterali con la Confederazione elvetica al fine di poter dare seguito anche a questo Accordo, altrimenti sarà molto difficile. Detto questo, arriviamo al nocciolo della questione. Non è sicuramente il nostro Gruppo che in quest'Aula ha brillato nel corso degli anni per aver esaltato l'italianità all'interno di tutti i provvedimenti che vengono trattati, però voglio ricordare, signor Sottosegretario, che questo importante disegno di legge concerne un progetto importante e strategico, in cui qualcuno investirà 24 miliardi di dollari americani, costruiremo 800 chilometri di gasdotto, verranno trasportati da subito 10 miliardi di metri cubi di gas all'anno e a regime ci sarà la possibilità di trasportarne 20 miliardi all'anno. Noi l'avevamo detto nella precedente seduta che all'interno della società con sede in Svizzera, in tutti i meccanismi che siamo andati a cercare, non esiste la partecipazione di alcuna azienda italiana, neppure privata. Qui se la cantano e se la ridono i norvegesi, che lei sa benissimo, meglio di me, signor Sottosegretario, in questo momento la dicono lunga sulla questione dell'energia. Ci sono i norvegesi, gli inglesi, i francesi, i belgi, i tedeschi e anche gli svizzeri, ma noi non ci siamo: non esistiamo. Dopodiché, mi spiace sentire dal Sottosegretario che però ci siamo riservati, tramite ENEL, delle quote di gas. Non dobbiamo confondere le quote del gas con la partecipazione attiva al progetto, che è altra cosa. Di fatto, anche su questa grande partita, questo Governo non riesce a fare altro che farci ancora una volta colonizzare. Non ci eravamo illusi che lei, Sottosegretario, arrivasse oggi in Aula a illuminarci o a portare soluzioni forti in relazione a questa richiesta. Non ci sono soluzioni. Non ci siamo illusi. Stiamo trattando questa importante operazione come sempre fa questo Governo e credo che questa operazione sia lo specchio di questo Governo: ci siamo ma non ci siamo, cerchiamo di fare qualcosa comprando un po' di gas, ma alla fine non siamo padroni neanche di un metro di tubo, tanto per dirla brutalmente. Ci sono gli altri, però. Questa, probabilmente, è la politica industriale del nostro Paese e, ancora di più, di questo Governo. Ripeto: non ci siamo illusi e non ci illudiamo che questo Governo possa soddisfarci. Stiamo all'opposizione e lo possiamo dire, lo abbiamo visto anche ieri sulla proposta di legge di stabilità. Ma su questa importante partita, che determinerà buona parte della politica energetica e, di conseguenza, industriale del nostro Paese, non ci siamo. Voteremo a favore perché così è stato deciso. Per fortuna, malgrado le pressioni dell'Europa, il Nabucco è caduto, per cui il tubo non arriverà a Vienna ma in Puglia, e ci va bene. Voteremo a favore, ma il rammarico è che il nostro Paese, per colpa di questo Governo, è ancora assente.
2013-10-17	M5S	BattistaLorenzo	Posso esprimermi? Poi farò la dichiarazione di voto in dissenso. Quando parlate di approvvigionamento energetico, vi rendete conto che questo è l'ennesimo fallimento di decenni delle vostre non scelte politiche nel campo dell'energia?
2013-10-17	M5S	BattistaLorenzo	Stiamo parlando adesso di costruire un gasdotto: non vi rendete conto che questo è l'ennesimo fallimento di decenni delle vostre non scelte politiche sul campo dell'energia?
2013-10-17	M5S	CiampolilloLello	Si considera altresì nella mozione che il decreto-legge 15 marzo 2012, n. 21, recante «Norme in materia di poteri speciali sugli assetti societari nei settori della difesa e della sicurezza nazionale, nonché per le attività di rilevanza strategica nei settori dell'energia, dei trasporti e delle comunicazioni», convertito, con modificazioni, dalla legge 11 maggio 2012, n. 56, prevede l'emanazione da parte del Governo di una serie di regolamenti attuativi, a partire da quello che individua le reti e gli impianti, ivi compresi quelli necessari ad assicurare l'approvvigionamento minimo e l'operatività dei servizi pubblici essenziali, i beni e i rapporti di rilevanza strategica per l'interesse nazionale nei settori dell'energia, dei trasporti e delle comunicazioni, nonché la tipologia di atti o operazioni all'interno di un medesimo gruppo ai quali non si applica la disciplina speciale.
2013-10-17	M5S	CioffiAndrea	Negli ultimi mesi la produzione di energia elettrica da fonti rinnovabili ha coperto il 100 per cento del fabbisogno italiano e il 42 per cento del gas importato serve a fare energia elettrica. Allora stiamo andando in contraddizione con noi stessi. Dovremmo capire queste cose. Dovremmo capire che questo tubo non serve assolutamente a niente, purtroppo.
2013-10-17	M5S	MartelliCarlo	Se veramente vogliamo trovare il modo di investire, un altro modo è quello di incentivare l'affitto del tetto, come già si fa in altre Nazioni. Gli investimenti si possono dirottare nel seguente modo: io ti affitto un tetto e tu ci metti il pannello fotovoltaico; per tot anni faccio la manutenzione e non pretendo niente, ma allo scadere del tempo ho recuperato il mio investimento; ci ho guadagnato, dopo di che te lo regalo: è tuo per tutto il resto della tua vita. Quindi, di modi per generare energia senza il TAP e senza le fonti fossili ce ne sono, e creano molti più posti di lavoro, e soprattutto posti di lavoro locali. Com'è già stato ampiamente detto, la manodopera necessaria per la realizzazione di queste infrastrutture la forniscono direttamente le aziende. La Statoil si porta il suo personale (che è strapagato) per fare quei lavori. Non si sognerebbero mai, con del personale già a contratto, di assumere personale locale. Per concludere, non so quanti di voi abbiano mai visto come avviene il procedimento di posa delle condotte di metano, perché quando fanno il rendering, cioè la simulazione computerizzata, fanno sempre vedere sempre il prima e il dopo. Sembra qualcosa di bello: prima c'era il prato, ora c'è il prato, quindi non è successo niente. Nessuno fa mai vedere che cosa avviene nel passaggio. L'impatto è devastante. Le draghe che devono scavare sono enormi e questo - come ha detto giustamente il collega Cioffi - non riguarda solamente il punto di approdo del gasdotto, la falesia che c'è a San Foca vicino a Melendugno. Riguarda tutto il territorio nazionale, perché il gasdotto dovrebbe interconnettersi con vari punti, dal momento che l'Italia non è zona di origine della produzione metanifera. I punti di origine si sa quali sono: l'Algeria, il Marocco, la Norvegia, la Russia e tutte le zone dei campi petroliferi del Mar Caspio, perché dove c'è petrolio c'è metano. Nel momento in cui tu non sei la fonte, non sei altro che l'ultimo anello, cioè quello che subisce. Quindi, noi avremo una servitù di passaggio, subimmo un impatto devastante sul territorio, costi ed esternalità negative massime, e non ci serve neanche! Pertanto, vi invito a riflettere sulla realizzazione di questa opera che non ci serve assolutamente a niente. Non la facciamo neanche noi; non la fa la Snam Rete Gas, non la fa la Saipem, ma la fa un consorzio privato. Chi ci sta guadagnando? Quali sono le promesse che sono sotto a questo Accordo?
2013-10-17	M5S	MartelliCarlo	Un'altra argomentazione a favore del metano è stata di affermare che il metano è una fonte di generazione energetica a basso costo. Sfortunatamente gli americani hanno posto in essere una legislazione sulle emissioni delle centrali a carbone che di fatto le ha messe fuori mercato. Quindi hanno stabilito dei limiti di emissione per il mercurio, con la conseguenza che non si riesce a costruire più nessuna centrale a carbone (e meno male!) e inondano il mercato mondiale con il loro maledetto carbone perché non sanno più a chi darlo. Hanno quindi cercato lo shale gas (il gas di scisto) non perché sia buono, ma perché sono andati alla ricerca di un soddisfacimento locale dei loro fabbisogni energetici. Esiste quindi un carbone a basso costo e noi spendiamo oltre 3 miliardi di euro in giro per il mondo per comprare carbone sia da vapore che da uso industriale. Pertanto, quando parliamo di una strategia energetica che implica andare a comprare qualcosa ad alto costo al di fuori del nostro Paese potremmo anche pensare a come investire meglio tutti questi soldi. Tra l'altro, la generazione elettrica e la produzione di energia termica mediante fonti fossili causano numerose patologie e parecchi morti. Qualcuno ha fatto il conto: 22.500 morti ogni anno in Europa sono causate dalle emissioni delle centrali a carbone pulito che la strategia energetica nazionale vuole portare avanti. Stiamo quindi parlando di tutti i costi sanitari connessi con 22.500 morti. Quando si pensa a dove trovare i soldi, basti pensare a dove li si buttano via e magari smetterla di buttarli via. Andiamo oltre. Qualcuno dice che le rinnovabili non possono essere inserite bene in questo contesto, perché sono troppo costose. Allora qualcuno ha fatto il conto: le nostre bollette energetiche, di energia secondaria e nobile elettrica, sono aumentate del 177 per cento negli ultimi dieci anni. Tenuto conto che la componente rinnovabile è il 13 per cento, vuol dire che da sola dovrebbe essere stata aumentata dell'875 per cento negli ultimi dieci anni, cosa che palesemente non è successa. Di conseguenza, anche tutte le teorie a sostegno dell'approvvigionamento fossile per la generazione energetica contro la competitività delle rinnovabili non reggono. Voglio chiudere con una considerazione per chi dice che non si può fare. Il professor Mark Z. Jacobson, della Stanford University, nel 2009 ha elaborato un piano per rendere energeticamente autosostenibile lo Stato di New York, che notoriamente non è uno Stato piccolo (140.000 chilometri quadrati di estensione e 19 milioni di abitanti) ed è molto energivoro. Con un sapiente mix di fonti rinnovabili, il piano prevede di coprire l'intero fabbisogno energetico, sia primario che elettrico, per complessivi 110 gigawatt di potenza. Quindi, quando dite che non si può fare, la risposta è: qualcuno lo ha già fatto.
2013-10-17	M5S	MartelliCarlo	Un'altra cosa che si potrebbe fare per ridurre e quindi investire meglio il nostro denaro sarebbe la seguente: semplificare o meglio rimodulare il sistema in cui viene gestito lo scambio di energia rinnovabile. Infatti, affinché lo sappiate, se sul tetto del mio condominio decido di mettere i pannelli fotovoltaici e generare energia elettrica non posso autoconsumare: devo vendere alla rete e ricomprare, perché si tratta di un'utenza condivisa.
2013-10-17	PD	CollinaStefano	Comincio richiamando le dichiarazioni rilasciate dal nostro Presidente del Consiglio quest'estate, quando ha fatto visita al presidente azerbaigiano Aliyev: «Oggi siamo qui per creare sull'energia un'occasione di lungo termine per l'Italia, perché i costi dell'energia sono frutto di scelte che si rilevano molti anni dopo e qui cerchiamo la soluzione per abbassare le bollette nei prossimi anni. Oggi è un momento importante perché gli italiani abbiano buone sorprese nei prossimi anni. Il costo dell'energia» - ha aggiunto il presidente Letta - «e altri temi fiscali necessitano di un'azione, una decisione, un Governo e un Parlamento che agisca, prenda decisioni e conduca in porto le riforme».
2013-11-26	PD	VerducciFrancesco	La crisi ha colpito duro in questi anni. Quando chiude un'azienda, si perde il posto di lavoro, si rinuncia a studiare, va disperso il bene più grande sul quale ognuno di noi possa contare: realizzare il proprio autonomo progetto di vita. Quel che si ha dentro, il talento, l'energia, la volontà di mettersi in gioco per sé e per gli altri è il giacimento più prezioso, la riserva aurea della nostra Repubblica, è capitale umano che diventa coesione sociale, qualità e benessere che diventano prodotto interno lordo. Ma non è la storia di questi anni. Ne viviamo un'altra e non ci piace affatto. Quando la crisi colpisce, lascia un terreno di ferite, cicatrici, frustrazioni. Un tempo erano speranze, alle quali la nostra democrazia non ha saputo corrispondere.
2013-12-03	M5S	NugnesPaola	Signor Presidente, vorrei leggervi la lettera che mi è arrivata da un collega, l'ingegner Vincenzo Triunfo, che condivido come se l'avessi scritta io. «Attacco al futuro! Come volevasi dimostrare gli emendamenti ammessi all'esame della Commissione bilancio che volevano una stabilità degli Ecobonus fino al 2020, presentati da varie forze politiche e necessari a dare certezza e continuità alle aziende che investono in questo settore, aziende che producono ricchezza e posti di lavoro, sono stati respinti. Contestualmente, il comma 99 del maxiemendamento ha dato una spallata alle energie rinnovabili. Ebbene sì, mentre l'Europa e il mondo intero ad ogni longitudine e latitudine cercano di proiettarsi in un futuro imminente di necessità di approvvigionamenti energetici, noi che di energia ne abbiamo poca (se non niente, tranne quella che la natura ci dona attraverso il sole, il vento e la terra), indirizziamo i nostri sforzi economici e legislativi verso coloro che l'energia la producono in maniera inefficiente o non compatibile con le condizioni di contorno in cui il nostro Paese si trova. Sembra quasi che, su di una nave che affonda per il troppo peso, per alleggerirla, invece di liberarci delle cose poco utili, buttiamo giù i bambini, ovvero il futuro. Mi rendo conto che una strategia di salvezza per il passato (fonti fossili e grandi utilities ) è necessaria, ma non certo attraverso la ratio di ammazzare i bambini, che in questo caso sono l'efficienza energetica e le fonti rinnovabili. Non vi è dubbio che attualmente e per molti anni ancora il mix energetico sarà fondamentale, almeno fin quando le rinnovabili con gli accumuli e le smart grid non riusciranno a sopravvivere con le loro gambe. Ma, l'inesorabile cambiamento da quello che era il mondo concepito come un unico flusso di energia che andava dalle grandi centrali elettriche verso le utenze a quello che attualmente vediamo esistere nel nostro Paese, con centinaia di migliaia di impianti di generazione distribuita, è ormai una realtà ed è anche, molto probabilmente, una delle poche scelte di approvvigionamento energetico e sicurezza - se non l'unica - che il nostro Paese può portare avanti da qui alla fine del secolo. Abbiamo detto due volte no al nucleare; abbiamo investito sulle rinnovabili in maniera pesante e, ogni anno, per fare ciò, noi italiani ci siamo autotassati pagando circa 7 miliardi di euro affinché queste tecnologie potessero essere competitive e potessero raggiungere nel più breve tempo possibile gli obiettivi della grid parity; abbiamo la voglia di vivere in un Paese libero dalle logiche delle lobby e libero dall'idea di doverci assicurare un futuro energetico andando a conquistare territori e depredare il pianeta. La propensione verso la sostenibilità ambientale è ormai diffusissima: basti richiamare ciò che ha dichiarato il Presidente ISPO, evidenziando come i risultati sulla green reputation facciano risaltare che nel 92 per cento dei casi il consumatore apprezza l'imprenditore impegnato nel recupero e nel riutilizzo dei rifiuti, nel 91 per cento dei casi dice di accordare le sue preferenze a imprese che usano fonti di energia rinnovabile.
2013-12-10	LN	ConsiglioNunziante	Il testo prevede alcune disposizioni che hanno la sola finalità di fare rientrare l'Italia nei parametri dettati dall'Unione europea con il contenimento del rapporto deficit -PIL entro il tanto agognato 3 per cento. Signor Presidente, dobbiamo ammettere che su questo il ministro Saccomanni è stato di parola, perché sul finire dello scorso settembre aveva anticipato l'intenzione di correggere il celeberrimo parametro per 0,1 punti percentuali di PIL (il che vale circa 1,6 miliardi). Come sono state trovate le risorse è oggetto della nostra contestazione, e qui - come si suol dire, Presidente - casca l'asino. Le risorse sono state reperite con gli ennesimi tagli agli enti locali, con un restringimento sui vincoli del Patto di stabilità interno dei Comuni e con restrizioni che significano oltre 400 milioni di nuovi limiti di spesa imposti agli enti locali, nonché risorse reperite con le dismissioni. È il periodo giusto, signor Presidente, per dismettere immobili e metterli in vendita! Gli effetti negativi dell'applicazione del Patto di stabilità sono noti a tutti: calo degli investimenti, riduzione della crescita, ingessamento delle amministrazioni locali. Mi chiedo se questa vi sembra un'operazione intelligente, se questa manovrina era una cosa da farsi. Per ridurre il rapporto deficit- PIL stringete ulteriormente i vincoli del Patto di stabilità, che è la causa principale del decremento del PIL con la conseguenza di un peggioramento dello stesso rapporto deficit- PIL. In attesa di capire da qualche vostro luminare il senso di questa lungimirante strategia, segnaliamo che nel provvedimento vengono stanziati 190 milioni per il superamento della gestione emergenziale dell'immigrazione iniziata nel 2011. Allora, poniamo una domanda, la rivolgiamo anche a noi stessi, perché non abbiamo ben capito: è possibile che nello stesso provvedimento vengano analizzati il Patto di stabilità interno e la disposizione in materia d'immigrazione? È una domanda che ci siamo posti, ma la risposta è stata semplice: è la vostra metodologia, quella che vi è più congeniale, visti i precedenti, come la celebre accoppiata tra IMU e occupazione, già in scena su questi banchi in un recente decreto. Questo precedente non presagiva niente di buono. Riuscite a spiegarci cosa c'entra la finanza locale, devastata tra l'altro dalle vostre imposte shock, con il fondo sugli immigrati? Questa è una domanda a cui non si è riusciti a dare una risposta. Signori colleghi, il presidente di Confindustria Squinzi ha lanciato un ennesimo grido che non è neanche più di allarme, ma è un grido di puro e limpido dolore. Denuncia il rischio di desertificazione industriale, gli enormi problemi ambientali e la drammatica situazione dei beni culturali. Da questi banchi ne era già uscita una grande polemica, per quanto riguarda la questione dei soldi che venivano dati a Pompei. Un grido che più volte abbiamo lanciato anche noi, come Gruppo Lega Nord e Autonomie. Signor Presidente, diamo agli imprenditori la possibilità di recitare sul palcoscenico dell'economia quel ruolo di attori protagonisti che li ha sempre contraddistinti negli anni trascorsi; un protagonismo che potranno svolgere appieno solo se saremo in grado di porli nelle migliori condizioni per operare sui mercati nazionali ed internazionali. Questo sarà possibile, chiaramente, se daremo loro strumenti semplici, regole certe, poca burocrazia ed energia a costi sempre più contenuti. Altro grandissimo problema sono le banche. Tra l'altro, si legge sui giornali di questi giorni che i soldi ci sono, li hanno, la liquidità c'è, ma che sarebbero addirittura i privati e le aziende a non farne richiesta. Se questo fosse vero, signor Presidente, sarebbe veramente la morte dell'economia, della libera imprenditoria, del commercio e dell'artigianato; insomma, signor Presidente, di tutto quel tessuto economico che riguarda le piccole e medie imprese, soprattutto quelle a conduzione familiare, che hanno messo questo Paese in condizione di uscire brillantemente da quarant'anni di guerra. C'è poi questa Europa, signor Presidente: 27 Paesi che si incontrano e a volte si scontrano, con interessi diversi, obiettivi diversi, prerogative e peculiarità diverse. L'unica cosa che hanno in comune è un euro che, da quanto ho capito, non è che vada bene poi a tutti. Questa è l'Europa che impone rigore e chiede stabilità. Questa è l'Europa che, con il suo vice presidente Olli Rehn, bada più ai punti decimali che alla gestione dell'economia reale dei vari Paesi. Signor Presidente, mi permetto di ricordare al Vice Presidente della Commissione europea e Commissario per gli affari economici e monetari che «per un punto Martin perse la cappa» per uno 0,1 per cento di PIL si sta ulteriormente strangolando un Paese che ha mille difficoltà. Torniamo però alla questione del fondo di 190 milioni. Di questo fondo nulla o poco si sa: a chi verranno erogati questi soldi, per quali attività e con quali obiettivi? Quali verifiche ci saranno, e chi saranno i soggetti che controlleranno l'effettivo utilizzo dei fondi? Senza considerare che, su 190 milioni, ben 95 (cioè il 50 per cento) costituiranno oneri per il personale; ma non è dato sapere con quale contratto il personale verrà assunto, come sarà scelto, per quanto tempo, e probabilmente neanche per fare cosa. Mentre voi trovate soldi per gli immigrati, il Paese affonda, tra aziende che chiudono e giovani che senza lavoro scappano all'estero. Visto allora che il Governo italiano dà i soldi ai non cittadini italiani che arrivano in questo Paese, ci auguriamo che anche gli altri Stati facciano altrettanto, quando i nostri vanno all'estero per cercare lavoro. Questa è una vostra disposizione, che noi non accettiamo e cui siamo assolutamente contrari, anche perché, come voi ben sapete, è assolutamente inutile. Una volta finite le risorse del fondo, cosa succederà? La chicca però, signor Presidente, stando alla relazione tecnica allegata al testo, è che parte di questo fondo verrà coperta finanziariamente con una riduzione delle risorse a favore delle vittime dei reati mafiosi. Una chicca, signor Presidente, una grande manifestazione di rispetto nei confronti delle famiglie colpite da delitti di mafia. Signor Presidente, a me pare che questo Governo si stia comportando come il piccolo di statura Zaccheo nel Vangelo secondo Luca. Sembra quasi, signor Presidente, che siate saliti anche voi sul sicomoro, per veder arrivare la ripresa, la luce, quella agognata luce in fondo al tunnel, come degli illusi fatalisti. Ma con questi atteggiamenti, signor Presidente, il Nord vi sta dicendo: «Scendi, io proprio da te stavo venendo, smetti di essere birichino, ridai il maltolto a quelli cui lo hai sottratto e ti salverai». E il Nord vi sarà molto grato, signor Presidente.
2013-12-12	LN	ConsiglioNunziante	Signor Ministro, sono soddisfatto per la prima parte del suo intervento, in cui lei ha riconosciuto tutte le difficoltà che questo Paese ha. Per quanto riguarda invece la risposta che ha dato, spero che il testo scritto che ci invierà sia più esaustivo, perché non ho riscontrato una sensibilità palese nei confronti del commercio, che sta attraversando un periodo veramente difficile. Della questione del cuneo fiscale, a cui lei ha accennato prima, si parla da un po', ma si fa sempre riferimento a decimali molto contenuti e non credo che saranno sufficienti a mettere un comparto in condizione di ripartire. Si è accennato alla questione dell'energia. Abbiamo lavorato molto in Commissione al riguardo e ne diamo atto al Presidente, ma dovremo fare un ulteriore passo avanti per mettere in condizione le aziende energivore di usufruire di energia ad un costo tale che il prodotto possa essere venduto anche nei mercati esteri con maggiore facilità.
2013-12-12	M5S	GirottoGianniPietro	Signor Ministro, come tutto il mondo anche l'Italia si trova ad un bivio: proseguire come da business as usual verso il deterioramento climatico e ambientale o avviare la transizione verso un modello di sviluppo sostenibile. Da tempo l'ONU e il mondo della scienza lanciano l'allarme: nei prossimi cinquant'anni dobbiamo ridurre drasticamente le emissioni di gas climalteranti, e per farlo occorre ridurre l'uso dei combustibili fossili ed incrementare l'efficienza energetica. È ovvio che questa transizione non può non turbare gli equilibri dei grandi interessi economici dei combustibili fossili, destinati ad essere sostituiti da un nuovo sistema energetico decentrato, basato sulle tecnologie low carbon delle fonti rinnovabili, e dall'efficienza. Tutti gli scenari internazionali prevedono un forte incremento del contributo dato dalle fonti rinnovabili, coadiuvato dalla diffusione delle smart grids, ovvero le tecnologie innovative come le information and communication technologies (ICT), in grado di rendere intelligente il funzionamento delle reti energetiche, elemento fondamentale per agevolare la transizione verso un sistema energetico decentrato, sostenibile e funzionale ai bisogni della cittadinanza. Però, nonostante le buone pratiche e i numerosi progetti pilota realizzati, anche con il sostegno dei finanziamenti europei, attualmente il quadro regolatorio, compreso quello italiano, non consente l'impiego di queste tecnologie perché le norme non lo disciplinano. Questa criticità è stata sollevata anche al recente primo convegno dello «Smart utility open meters» , in cui è stato lanciato l'allarme «già investiti 25 milioni di euro, ma non c'è domanda» con la forte richiesta dell'Autorità per l'energia elettrica e il gas: «Subito obblighi per le utility » dei contatori intelligenti. Alla luce di quanto detto, vorrei sapere quali misure, anche di carattere normativo, il Ministro intende adottare per agevolare e rendere economicamente conveniente l'adozione di tecnologie smart grid, non solo per gli operatori elettrici, bensì anche per l'utenza, con particolare riferimento allo sviluppo dei sistemi di accumulo, elemento essenziale per la crescita e la diffusione delle reti intelligenti.
2013-12-18	LN	CrosioJonny	Signora Presidente, noi invece chiediamo di sottoscrivere l'emendamento 2.72 per un semplice motivo: qui si parla di aumentare i sovracanoni per le piccole derivazioni. Mi permetto di dire al collega senatore del Movimento 5 Stelle, che quando parliamo di piccole derivazioni, ci riferiamo alle forre e alle cascate nelle valli alpine, in cui viene prelevata dell'acqua: in questi casi viene fatto uno sgarro al territorio e non viene lasciato nulla. I sovracanoni per le grandi derivazioni sono già regolati e vengono lasciati al territorio diversi milioni di euro: gli unici a non lasciare niente al territorio sono proprio i concessionari delle piccole derivazioni. Esse sono distribuite in modo puntiforme sul territorio, sono decine di migliaia e spesso prelevano l'acqua in zone ad alta valenza paesistico-ambientale, senza lasciare assolutamente nulla. Provenendo dalla provincia che produce la maggiore parte dell'energia idroelettrica del Paese (il 50 per cento della Regione Lombardia e il 18 per cento di tutto il Paese), mi sono permesso di fare due conti: ebbene, questa norma andrebbe a generare risorse per circa 6 milioni di euro. Dunque si tratta di una goccia nel mare, ma tali risorse verrebbero messe a disposizione della difesa idrogeologica del territorio, e credo dunque che esse sarebbero, finalmente, spese bene. Credo dunque che l'emendamento presentato dal collega Piccoli sia veramente di buon senso e chiedo a tutti coloro che si riempiono la bocca, quotidianamente, di buoni propositi sulla salvaguardia paesistico-ambientale di valutarlo con attenzione, perché probabilmente non hanno capito bene di cosa stia stiamo parlando. Crediamo che sottoscrivere questo emendamento sia davvero un fatto positivo e che costituisca il primo passo per arrivare finalmente a mettere a posto la questione delle grandi derivazioni in questo Paese: forse si riuscirà a farlo. Quella è la battaglia che dobbiamo portare avanti, perché sappiamo che la questione delle grandi derivazioni è ferma e bisogna fare il rinnovo delle concessioni: si parla di decine di milioni di euro, che non vengono gestiti nella maniera più opportuna. Credo dunque che l'emendamento costituisca un piccolo segnale, più che altro verso gli enti locali, che pagano la presenza di tali derivazioni, sul territorio, dal punto di vista paesistico ambientale, ma che non hanno nessun ristorno. Questi soldi andrebbero ai bacini imbriferi montani (BIM) e sarebbero utilizzati per la sistemazione del territorio contro il dissesto idrogeologico. Pertanto il Gruppo della Lega Nord chiede di sottoscrivere l'emendamento e invita tutta l'Assemblea a votarlo.
2013-12-23	LN	ArrigoniPaolo	L'annunciata crescita non si vede all'orizzonte e le nostre imprese nel frattempo continuano a chiudere, penalizzate da una tassazione senza uguali in Europa e nel mondo, penalizzate da un costo del lavoro esorbitante, penalizzate da un costo dell'energia che le pone, di fatto, fuori mercato. Ormai non si contano più gli imprenditori che hanno deciso di delocalizzare, ma non in Paesi emergenti o in paradisi fiscali, bensì a pochi chilometri dai nostri confini, come in Carinzia, in Slovenia, in Svizzera.
2013-12-23	M5S	GirottoGianniPietro	Avete invece ritenuto giusto sostenere con milioni di euro ancora una volta i grandi produttori, con il capacity payment e l'esenzione degli oneri di urbanizzazione (accontentando il "povero" De Benedetti), ignorando però i problemi del Paese e gli allarmi che l'ONU e il mondo della scienza lancia: è indispensabile ridurre le emissioni di gas climalteranti, e per farlo occorre diminuire l'uso dei fossili ed incrementare l'efficienza energetica. Questa transizione, questa nuova rivoluzione industriale, turba gli equilibri dei grandi interessi economici nati e cresciuti con i combustibili fossili, destinati ad essere superati e sostituiti da un nuovo sistema energetico, decentrato, low-carbon, dalle rinnovabili e dall'efficienza. Colleghi, questi segnali devono essere ascoltati per due importanti aspetti: il primo, per garantire il futuro delle prossime generazioni, evitando loro altre scorie, altre terre dei fuochi, altre Ilva, altre Porto Marghera. Il secondo - come ho già detto - per cogliere i benefìci che la nuova rivoluzione industriale può produrre facendo ripartire la crescita economica, grazie alla creazione di nuovi posti di lavoro nelle imprese della green economy. Una strada da perseverare, che il Movimento 5 Stelle vuole percorrere guardando al nostro obiettivo da raggiungere: il 100 per cento di energia rinnovabile al 2050. Un obiettivo ambizioso che ci impegnerà a partire dalla definizione dei nuovi target europei al 2030 su rinnovabili, efficienza ed emissioni, che dovranno essere vincolanti. Una sfida che il Movimento 5 Stelle vuole cogliere in modo pragmatico, parlando di pianificazione energetica, di sostenibilità, di carbon tax come in Francia o di Energiewende come in Germania, che prevede di raggiungere il 45 per cento di rinnovabili al 2025 e il 60 per cento al 2035. Alla fine del 2012, in Italia, gli impianti a fonti rinnovabili erano quasi 500.000. Una rivoluzione di best practices che non si vuol vedere, che costringe i lobbisti delle fossili a chiedere ulteriori sussidi per la sopravvivenza dei dinosauri dell'industria energetica italiana nella vostra legge di stabilità; provvedimento che avrebbe potuto essere una nuova opportunità, mentre rimane la solita distribuzione di marchette ai più forti, ai quali siete «incatenati» in maniera fossile.
