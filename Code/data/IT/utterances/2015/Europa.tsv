2015-01-07	LN	CrosioJonny	Signor Presidente, anche il nostro Gruppo si unisce a questo momento di grande commozione per quello che è successo a Parigi ed esprime tutta la propria sincera solidarietà alle vittime ed ai loro famigliari. Se dovesse essere confermato che il massacro consumatosi oggi a Parigi è, come sembrerebbe, di matrice islamica, vorrebbe dire che è giunto ancora una volta il momento di fare una seria riflessione nel nostro Paese ed in Europa. Quello verificatosi oggi è un gravissimo attentato alla libertà di parola ed alla libertà di stampa, per la quale ci siamo battuti da sempre in Occidente. Oggi è difficile non cadere nella provocazione, ma una riflessione deve essere fatta nel nostro Paese ed in Europa. Lunedì scorso, a Dresda, tra le 18.000 e le 20.000 persone hanno manifestato in maniera civile ma comunque molto forte, sopra le righe, a mio giudizio personale, sulla questione dell'Islam in Europa. Su questo bisogna fare una riflessione: non va bene quello che stiamo facendo, non va bene il modo in cui affrontiamo determinati problemi. Ci siamo battuti per centinaia di anni, in questa Europa che fa sempre più fatica ad essere coesa su questi grandi problemi e su questi grandi principi su cui abbiamo fondato tutta la nostra democrazia, ma finiamo con il metterla sempre di più a rischio perché i problemi non vengono affrontati con serietà. Questo è il nostro giudizio, ma qui mi voglio fermare, perché altrimenti rischierei di innescare un dibattito che oggi non è opportuno intraprendere. Oggi è il momento della riflessione e del cordoglio, ma noi riteniamo che tali questioni debbano essere affrontate con più serietà da una parte e dall'altra, a prescindere dalle proprie convinzioni personali. Questa strage di Parigi cui abbiamo assistito è al di fuori di un Paese democratico e di un principio civile occidentale e su questo ci dobbiamo interrogare.
2015-01-07	M5S	TavernaPaola	Il nostro Premier doveva semplicemente chiedere che il nostro debito venisse congelato: un debito che ogni giorno supera inesorabilmente il suo stesso record (supera i 2.000 miliardi). Mi chiedo perché: perché il popolo italiano non si ferma un attimo e si domanda come, in 40 anni, ha potuto avere 2.000 miliardi di debito senza veder aumentare di nulla il proprio benessere, ma - anzi - sprofondando nella miseria in cui ci troviamo tutti quanti? Tutti quanti fuori da questo Palazzo, perché voi non vi trovate nella miseria, voi i vostri stipendi ve li siete garantiti e vi siete garantiti la pensione. Quindi: chi se ne frega del popolo italiano! Siete bravi. Bravissimi. Il nostro Premier doveva chiedere all'Europa un congelamento che l'Europa sarebbe stata costretta ad accettare se voleva che l'Italia rimanesse parte integrante di un progetto comunitario. Altrimenti, signori, come stiamo proponendo noi: tanti saluti e baci! Si può fare. Usciamo dall'euro. D'altronde, perché dobbiamo restare in un'Europa che l'unica cosa che ci chiede è di distruggere la nostra Carta costituzionale e di approvare una legge elettorale come quella che viene dalla Camera? Una legge elettorale che qui al Senato neanche ci avete fatto vedere: è passata in Commissione al volo, l'avete guardata ed avete deciso che il nostro Presidente della Repubblica, che salutiamo in anticipo e ringraziamo - ironicamente - per tutto quello che ha fatto, potesse andare in televisione a dire, che cosa? « Habemus legge elettorale!», perché doveva avere qualcosa da dire nel suo ultimo discorso. Signori, ve lo dico sinceramente: ci avete stancato. Anzi, personalmente, mi avete nauseato. Vi dovete decidere a mettere da parte le vostre inutili, insulse e sterili dispute intestine, prive di ogni effetto per i cittadini italiani, tranne quelle a voi congeniali, che hanno portato alla perdita dei diritti dei lavoratori e al tentativo - quello sì, veramente eversivo - di rendere la nostra Repubblica democratica un surrogato di quella dittatura alla quale ambite, ma che vigliaccamente continuate a mascherare. La legge elettorale, che fino ad oggi avete usato per imbarcare quanti a voi facevano comodo, con i rappresentanti legittimamente scelti dagli italiani è, nel nostro sistema costituzionale, il primo vero strumento di attuazione della democrazia. Non dimenticate che una volta che avete dato un voto, lo avete dato a qualcuno al quale delegate cosa deve fare della vostra vita. Se continuate a dare voti a persone che della vostra vita ne fanno scempio, poi non potete lamentarvi di quello che vi trovate sulle spalle!
2015-01-07	M5S	TavernaPaola	Questo Paese oggi ha bisogno di poche cose. Fra queste, occorre che venga ristabilito un equilibrio tra quanto lo Stato chiede e quanto lo Stato dà. Durante il semestre europeo, che è passato del tutto inosservato, il nostro Premier doveva semplicemente dire all'Europa che il popolo italiano non è più in grado di sopportare la pressione fiscale di cui si fa carico senza avere nulla in cambio. Sono anni che si dice che la materia fiscale va modificata, ma l'unica modifica che andava fatta doveva essere un taglio di almeno 20 punti percentuali al carico fiscale e poi incriminare senza riserve ciascun evasore.
2015-01-07	PD	MartiniClaudio	Signor Presidente, colleghe senatrici e colleghi senatori, esprimo a nome del Gruppo del Partito Democratico e penso dell'intera Assemblea il dolore e lo sgomento di tutti noi per le notizie tragiche e sconvolgenti che giungono da Parigi. Abbiamo assistito ad un attacco terroristico violento, condotto da tre uomini incappucciati ed armati di fucili e lanciarazzi contro la sede del giornale satirico «Charlie Hebdo». Essi hanno fatto irruzione e sparato a giornalisti e disegnatori e poi ai poliziotti che cercavano di bloccarli. Il conto delle vittime è altissimo: ad ora si parla di 12 morti, tra i quali il direttore del settimanale Charbonnier, i tre più importanti vignettisti, conosciuti in tutto il mondo, Cabu, Tignous e Wolinski, e l'economista Bernard Maris, che era uno dei collaboratori di «Charlie Hebdo». Vi sono 20 feriti di cui cinque gravi, tra la vita e la morte. La matrice più probabile è quella terroristica, proveniente da gruppi estremisti islamici. Lo direbbero le testimonianze, secondo le quali durante l'assalto sono state pronunciate e urlate le parole «Vendicheremo il Profeta!» e «Allah è grande!». Al di là dell'aggiornamento sulle informazioni si tratta di una strage gravissima, che può avvelenare ulteriormente un clima di tensione che non si allenta. Oggi anche ad Istanbul abbiamo assistito ad un altro episodio gravissimo. Esprimiamo cordoglio, solidarietà e condanna assoluti, vicinanza alle famiglie, ai colleghi di lavoro di «Charlie Hebdo», alle istituzioni ed al popolo francese. Abbiamo letto l'annuncio di riunioni urgenti del Comitato di analisi strategica promosse dal nostro Governo. Crediamo giusto e necessario far scattare anche in Italia tutte le misure di vigilanza e di intelligence e chiediamo che il ministro Gentiloni venga quanto prima alle Camere, a riferire sui fatti e sulle iniziative dell'Italia e dell'Europa contro il terrorismo internazionale. Per una strage di questo tipo, la più grave in Francia da oltre cinquant'anni, non ci sono ovviamente motivazioni plausibili. Non è accettabile, non è tollerabile che tale barbarie sia scatenata in nome dell'indignazione di fronte alla satira giornalistica. La libertà di stampa e anche di satira è una delle colonne portanti del sistema democratico, uno dei suoi valori base. «Charlie Hebdo» era già stato oggetto di minacce e di attacchi, era protetto e il presidente Hollande ha detto: «Altri attacchi sono stati sventati». Tutto ciò è dunque per tutti noi, per le istituzioni democratiche italiane ed europee, un fortissimo richiamo alla lotta intransigente ed intelligente contro il terrorismo, fatta di tutte le misure di sicurezza, di protezione e di prevenzione necessarie e fatta anche di una politica estera di difesa e di cooperazione più ambiziosa, più efficace, più unitaria e coerente. Concludo, signor Presidente, dicendo che occorre isolare il fanatismo all'interno del contesto culturale che lo produce. Se la matrice è islamica, bisogna lavorare per separare i terroristi dalle grandi masse di uomini e donne musulmani che in tanti Paesi stanno cercando la strada per un nuovo sviluppo ed una nuova civiltà democratica. Serviranno dunque energia ed intelligenza, inflessibilità con i violenti e capacità di dialogo superiori nel Mediterraneo e nel Medio Oriente. Anche qui servirà più politica, di largo e lungimirante respiro, e più Europa. Non è una questione dei francesi, a cui ci cingiamo con grande solidarietà: è una sfida che dobbiamo vincere tutti insieme.
2015-01-08	LN	DivinaSergio	Infine, poiché gli italiani tutto sommato, ancorché noi qui ci si debba impegnare su questi temi, non vivono di legge elettorale ma - ahimè - mangiano altro, e in questo momento sono molto, molto preoccupati per la sicurezza e per quello che sta accadendo in Francia, ma anche in mezza Europa. Vorremmo che il ministro Alfano, ma anche il nostro Premier, ci rassicuri sul fronte della sicurezza, perché noi sappiamo anche vivere con qualche euro in meno in tasca, ma vorremmo dormire con tutti e due gli occhi chiusi. Quello che succede in Francia forse è quello che rischierebbe di succedere in Italia, poiché Alfano pochi mesi fa in quest'Aula ha detto che ci sono 48 soggetti riferibili al sistema qaedista o comunque dell'ISIS monitorati dai Servizi in Italia. Anche i francesi che hanno combinato l'eccidio di ieri erano monitorati dai Servizi francesi. Ebbene, forse non basta monitorare, qui bisogna agire in un altro modo. Ho portato questa matita nel taschino seguendo le indicazioni di un vignettista italiano, che ha detto che non possiamo rinunciare a quella che è la nostra storia. Abbiamo fatto grandi battaglie per la libertà, che è libertà di pensiero e libertà di espressione, e non possiamo soccombere perché un sistema poco rispettoso di queste libertà ci impone quasi un cambio di vita. E dal Governo vorremmo un po' di rassicurazioni in merito a questo.
2015-01-08	M5S	DonnoDaniela	A causa di questo progressivo allontanamento nessuno ha voluto continuare a formalizzare le nomine degli amici degli amici, degli amanti, degli avvocati più o meno in auge, di veri e propri delinquenti, a volte, messi a sedere nei posti clou per aiutare questo o quel partito e poter poi facilitare l'entrata di questo o quel personaggio. Questa è una storia infinita perché continua nel tempo. Oggi ci troviamo in quest'Aula ad esaminare un testo fantasma perché in realtà non c'è un vero e proprio testo. La cosa peggiore però è che ci troviamo nel bel mezzo di una trattativa: quella tra destra e sinistra per decidere se concedere o meno uno sconto della pena, cioè la possibilità di tornare in Parlamento, a qualcuno che nel novembre del 2013 è stato allontanato per giusta ragione. In realtà, quindi non è cambiato nulla perché a distanza di nove anni ci ritroviamo con le stesse situazioni che si ripropongo di volta in volta. Cosa si vuole fare dunque oggi per il bene di questo Paese? Vogliamo ridare ai cittadini italiani una dignità? Vogliamo riportare questo Paese ad una legalità? A me sembra che non si voglia raggiungere questo obiettivo. Si vuole soltanto ottenere la possibilità d'inserire in un decreto legislativo una norma fatta apposta per far rientrare quel condannato che è stato allontanato. Una delega lavoro che possa restituire all'Italia e ai cittadini una dignità? No. Si vuole riportare il Paese sotto quell'aura che in realtà ci ha fatti precipitare in un baratro, tornare indietro nel tempo, che ha portato ad una recessione in tutti i campi e che ci ha fatto contraddistinguere in Europa e nel mondo come un popolo di mafiosi e di persone incapaci di portare avanti un Paese; un Paese con a capo qualcuno che, nel corso del tempo, non ha saputo restituire dignità a tutte le persone che insistono sul suolo italiano. Quindi, in effetti non è cambiato nulla. La cosa peggiore è che si tenta di apportare delle modifiche ad una legge elettorale che è stata già dichiarata incostituzionale. Si tenta allora di andare avanti cercando di mettere delle toppe, che in realtà non servono a nulla; servono solo a far perdere tempo e a dare la possibilità di raggiungere l'accordo tra un partito e l'altro. Tale accordo è essenziale per loro, perché permette di definire chi ha più potere e chi ha meno potere. Tutto questo sempre a scapito di chi nel frattempo muore di fame, ha perso il lavoro, non ce la fa ad andare avanti, non ce la fa comunque a reggere il costo della vita. Questo è da irresponsabili. Noi l'abbiamo sempre detto: non vogliamo essere complici di questo Stato e non ci riconosciamo in questo Stato, perché, se questo Stato non dà la possibilità di vivere, vuol dire che questo tipo di Stato ha fallito. Non può quindi pretendere che la crocetta che verrà messa nelle urne possa essere un voto ponderato; non può mettere il cittadino nella condizione di essere costretto, con 50 euro sotto al naso, ad andare a votare non per convinzione, ma per costrizione. È questo che si continua a verificare e questo, da parte di quei politici che continuano a perpetrare questa situazione, è un comportamento da irresponsabili (e non utilizzo nessun altro termine, perché ci sarebbero tanti termini da utilizzare). Quindi dicevo che oggi siamo chiamati a discutere in quest'Aula di una legge elettorale che in realtà dovrebbe tener conto, come di un faro guida, delle indicazioni e delle decisioni della Consulta. Tali indicazioni dovevano essere il punto di partenza dal quale non transigere. L'obiettivo invece non è altro che quello di far da paraculo ad un ex senatore delinquente. Noi invece una legge elettorale ce l'abbiamo. È l'Italicum? No, noi del Movimento 5 Stelle non abbiamo questa legge elettorale e non ci identifichiamo in questa legge elettorale. Noi l'abbiamo proposta una legge elettorale; l'Italicum è quello vostro, l'Italicum è quello che continua a perpetrare gli inciuci, gli inganni, le trattative e le negoziazioni. L'Italicum si fonda, ed è per questo che non siamo d'accordo, sul principio di governabilità. Chi ha il 40 per cento dei consensi governa; un minuto dopo i risultati elettorali è già noto il nome del vincitore e verrebbero attribuiti il 55 per cento dei seggi della Camera. In caso contrario, è indetto un ballottaggio tra le due coalizioni più suffragate. Sì, è giusto sperare nella governabilità del Paese, ma non è giusto scadere nel meccanismo del "rivotismo", tipico degli ultimi anni. Però in questo caso si dimentica la rappresentatività, che è l'ingrediente principe che va accompagnato alla governabilità. Sempre nell'Italicum il premio di maggioranza va alla lista più suffragata e non più alla coalizione, come vorrebbe il centrodestra. Il premio di maggioranza diventa uno strumento per accentrare a sé tutti i partiti e le liste satellite dell'area moderata berlusconiana o renziana (tanto è uguale). In questo modo si cancella ogni possibile differenza. In questo modo pensano di cancellare qualsiasi problema. Facciamo due conti. Il premio di maggioranza, ad oggi, sarebbe da attribuire proprio ai due partiti che hanno contratto il patto del Nazareno: Forza Italia e Partito Democratico. Quindi non c'è posto per gli altri, soprattutto per i piccoli, non c'è spazio per chi non rende semplice la politica. Per noi la politica è ben diversa da quella che intende il premier Renzi. A noi non interessa avere necessariamente la poltrona, a noi interessa che questo Paese venga governato nella legalità. Per questo obiettivo abbiamo un programma ben preciso. È chiaro che il premio di maggioranza alla lista o alla coalizione rimane comunque incostituzionale, se non accompagnato da una soglia proporzionale al premio da ricevere. Questo spiega anche l'ingiustificata resistenza del Premier a sottoporre questo prodotto normativo al vaglio preventivo della Corte costituzionale. Chi sostiene di non aver mai visto una legge così rispettosa della sentenza anti Porcellum non può avere questa ritrosia. Eppure, cosa accade? Alcuni appunti critici sul tema non sono graditi al signor Renzi (non so, per scaramanzia?). C'è il balletto delle soglie di sbarramento, la cui percentuale cambia come cambiano il tempo e il sondaggio e, a questo punto, mi verrebbe da dire anche in base all'ora e mi chiedo a che ora è stata fissata al 3 per cento a livello nazionale. La contraddizione principe di questa vostra legge è una: riguarda solo la Camera dei deputati. Inoltre, si aggrappa ad una sequela di fatti scontati che tali non sono: scontata sembra l'approvazione della riforma costituzionale in prima lettura; scontata la scomparsa del Senato quale ramo elettivo del Parlamento; scontata è anche l'approvazione di una disposizione che vale solo per una Camera elettiva, a fronte delle due attualmente esistenti. La sentenza della Corte costituzionale n. 1 del 2014 ha chiaramente stabilito che le Camere sono organi costituzionalmente necessari ed indefettibili e non possono in alcun momento cessare di esistere o perdere la capacità di deliberare. Poi c'è il principio di vicinanza all'elettorato, di cui l'Italicum non tiene conto. La presenza di 100 collegi paragonabili nelle dimensioni geografiche alle attuali Province. Il capolista è predeterminato, vale a dire indicato sulla scheda elettorale. L'elettore ha di nuovo margini di scelta molto risicati e il suo voto di preferenza si svuota. Quindi, l'elettore perde sempre più la facoltà di essere tale. È una questione, questa, che nasconde il fatto di avere 100 collegi e altrettanti 100 fedelissimi al capo. Come accennavo prima, abbiamo fatto una legge elettorale, il Democratellum, che garantisce la possibilità a tutte le forze politiche di essere in campo, di essere presenti e di rappresentare la volontà di tutti cittadini. In questa nostra legge non vi è nessun nominato, quindi nessun capo di partito decide e sono i cittadini ad avere la libertà di scegliere chi mandare a rappresentarli. Di solito, il cittadino dovrebbe farlo in piena libertà e non in maniera costretta. Con il Democratellum arriviamo a un Parlamento di eletti, senza condannati ed in linea con uno dei principi fondanti del Movimento 5 Stelle: avere un Parlamento pulito. È un principio basato su una legge d'iniziativa popolare, che noi abbiamo già presentato nel 2007 e che voi naturalmente avete fatto decadere perché la nostra iniziativa popolare dava la possibilità alle persone oneste di entrare qui dentro. Per noi l'ingresso qui dentro non deve essere consentito a chi ha guai con la giustizia; per voi è diverso e lo state dimostrando. Un anno e mezzo fa, nell'aprile 2013, abbiamo anche presentato un disegno di legge n. 452, a prima firma del senatore Crimi. Riguardava i criteri di candidabilità, i casi di revoca e di decadenza del mandato e l'espressione del voto di preferenza da parte degli elettori. Ogni forma di degenerazione clientelare o anche solo vagamente corruttiva nella selezione dei candidati non può e non deve continuare a trovare terreno nel nostro Paese. Era questo il nostro intento ed è tuttora, così come tuttora non ci dovrebbe essere nessun voto di scambio, nessuna ingerenza di organizzazioni criminali, nessuna influenza nelle clientele di turno. Questi sono i nostri principi fondamentali. Noi, quindi, abbiamo dimostrato che c'è un'alternativa. Voi, invece, vi ostinate a condurre un vostro gioco, a condurre una trattativa infinita e in tutto questo non vi state rendendo conto che, in realtà, non fate altro che far capire ancora di più alle persone che non siete rappresentativi, che non potete governare questo Paese in questa maniera, che non potete andare all'infinito. Dovete capire - speriamo che prima o poi lo capirete - che l'onestà è l'unica cosa di cui questo Paese ha bisogno, che la trasparenza è la cosa fondamentale e che in questo momento questo Paese deve risorgere. Spero che prima o poi capiate questi concetti e li mettiate in pratica; altrimenti non vi dovrete stupire se la gente non vi voterà più.
2015-01-08	M5S	DonnoDaniela	In questi anni tale legge ha prodotto degli effetti, addirittura dei mostri nei Governi precedenti, una male gestione della politica ed una classe politica composta da nominati delle segreterie di partito. Tutto questo ha provocato un allontanamento dei cittadini dai seggi elettorali perché questo tipo di politica ha portato a pensare di essere poco credibili sia all'interno del Paese che in Europa.
2015-01-12	LN	CrosioJonny	È però opportuna una riflessione onesta e distaccata, per la prorompente presenza in prima fila dei Capi di Stato e di Governo, di tutta Europa e non solo, e per l'altrettanto forte disagio creato dall'assenza dei leader di Russia e Stati Uniti. Per quanto riguarda il Presidente Obama, questa mattina sulla stampa americana il disagio si è trasformato in una profonda indignazione, per non avere avuto neppure la delicatezza di mandare in rappresentanza o il vice presidente Biden o il segretario di Stato Kerry. C'era Eric Holder, procuratore generale, purtroppo dimissionario: questo ci fa riflettere. Signor Ministro, sicuramente non è passata inosservata la presenza in prima fila di Abu Mazen e Netanyahu, ma non è nemmeno passato inosservato il fatto che non si sono degnati neppure di uno sguardo: una riflessione onesta e distaccata ci porta a dire che se un cenno forte ieri doveva essere indirizzato a quei due milioni di persone, forse, in primis, sarebbe dovuto venire da loro. Proprio l'unità di intenti europea, rappresentata forzatamente sfilando sotto braccio nel corteo di ieri, si è sgretolata appena "terminata la passerella": permettetemi di usare questa espressione. Sembra una barzelletta, signor Ministro, ma purtroppo è una cruda realtà. Ieri sera il Ministro dell'interno francese, seguito a ruota dal Governo spagnolo, ha dichiarato che il trattato di Schengen è assolutamente da rivedere - questo fino a prova contraria, anche se lei, signor Ministro, afferma il contrario - o forse addirittura da sospendere, anche se temporaneamente. Questa richiesta, ribadita ancora oggi in una nota, viene da una segnalazione dell' intelligence francese, che stima in circa 1.200 i cittadini francesi che si sono radicalizzati nell'Islam. Si tratta quindi di cittadini comunitari, che quindi godono di libera circolazione. A questo proposito, il sempre più inabile ministro Alfano, purtroppo seguito a ruota da lei, signor Ministro, ha affermato che per alcune decine di terroristi non possiamo rinunciare alla nostra libertà di circolazione, perché faremo loro un regalo enorme. A questo punto è normale dire che la coesione europea è una barzelletta. Questa sì che è una barzelletta, signor Ministro. È però nella sostanza che non siamo assolutamente d'accordo. Forse libertà di circolazione non è sicurezza di circolazione e non è neanche garanzia e tranquillità di circolazione? Per quanto ci riguarda, signor Ministro, Schengen deve essere sospeso immediatamente: questo è il nostro pensiero. È assolutamente sbagliato tergiversare. Il nostro Paese è già ad altissimo rischio per la sciagurata ed improvvisata politica messa in campo per fronteggiare la tragedia degli sbarchi, che anch'essa deve finire. I fatti di Parigi impongono di rendere le frontiere sicure. A questo punto, signor Ministro, visto che ci ha fornito dei dati, e facendo un semplice calcolo matematico, se è vero, come sostiene Europol, che uno su mille di quelli che sbarcano sono potenzialmente dei terroristi, a questo punto, se i suoi dati sono giusti, noi abbiamo potenzialmente 160 terroristi sul nostro territorio. Questa è matematica, non è una mia affermazione. Tra l'altro, signor Ministro, quanti morti ancora volete nel Mediterraneo? Lo dico anche alla ministra Pinotti. Per quanto tempo volete ancora illudere quegli uomini e quelle che guardano all'occidente nella speranza di un futuro migliore? Ricordo che il Presidente del Consiglio, nell'esporre al Parlamento il suo programma, affermò che ci sarebbe stata - parole sue - una nuova concezione di confine: da barriera a speranza, da limite invalicabile a ponte tra comunità diverse. Ancora una volta, signor Ministro, ahimè, i fatti dimostrano esattamente il contrario. A tale proposito - glielo dico con il cuore - ci siamo stufati di prendere lezioni di buona e corretta integrazione da voi. Non avete alcuna strategia concreta per una buona integrazione. Solo buonismo gratuito, irresponsabile e soprattutto privo di contenuti. Un consiglio: prendete esempio dai sindaci, da tutti i sindaci, che da buoni padri di famiglia, nel loro limite, fanno sicuramente una migliore integrazione. Ma sui fatti di Parigi l'integrazione non c'entra nulla. I killer erano di seconda generazione: e qui si tocca il nervo scoperto. In Europa, e anche nel nostro Paese, c'è una parte sempre più crescente di persone che, nel nome dell'Islam, non vogliono l'integrazione, ma vogliono la nostra sottomissione e, con la loro azione, travolgono coloro i quali hanno sentimenti e volontà completamente diversi al loro interno. Noi chiediamo con forza, a questo punto, che, se di moschee vogliamo parlare, siano almeno moschee di vetro. Crediamo che sia giusto capire chi le finanzia. Chi paga queste moschee? Non si sa. Crediamo che sia giusto capire e sapere chi predica all'interno di queste moschee, per il bene di tutti, compresi coloro i quali nelle moschee ci vanno con sentimenti di pace e fratellanza: anche loro vengono messi a rischio. Le voglio ricordare tra l'altro, signor Ministro, che nelle moschee turche è vietato predicare in arabo; il culto viene celebrato in turco. E la Turchia ha una prevalenza sostanziale di islamici: l'80 per cento. Noi chiediamo anche alla comunità musulmana presente in Italia di prendere con forza le distanze da quelle sacche deviate presenti al loro interno. C'è ancora troppa incertezza, c'è ancora troppa timidezza, forse c'è ancora troppa paura. Un tentativo è stato fatto, ma ieri c'è stata anche un po' di confusione, specialmente a Brescia, nelle affermazioni di chi ha partecipato a quel corteo. Al Governo chiediamo di rispolverare quel processo di confronto con la comunità islamica presente nel nostro Paese avviato dall'allora ministro Maroni, che fu particolarmente apprezzato dalla comunità islamica stessa e che naufragò non per un problema del Governo, ma per un problema all'interno della comunità islamica. Le vogliamo anche chiedere, signor Ministro, di revocare immediatamente il permesso di residenza a quei soggetti segnalati nella no fly list americana o che sono stati in Siria o in Iraq per motivi non giustificati, o a quelli che - li conosciamo - sono responsabili sui social network di azioni che inneggiano alla guerra santa. Queste persone vanno identificate ed espulse e bisogna togliere loro il permesso di residenza, per il bene di tutti.
2015-01-12	M5S	LucidiStefano	Lei ha parlato di Schengen e di coordinamento tra le forze europee nelle nostre frontiere verso l'esterno dell'Europa. Ha parlato di controlli sulle liste di volo, ma, anche nel caso di «Charlie Hebdo» sono dei nativi, sono di seconda generazione. A cosa servirebbero questi controlli? Soprattutto, sembra una visione totalmente difforme da quella presentata dal suo collega Angelino Alfano alla Camera. Cito testualmente dall'informativa fatta dal Governo alla Camera dei deputati: «Il nuovo provvedimento del Governo mira al terrorista molecolare home made, capace di trasformarsi in un'impresa individuale e terroristica, nel senso che si autoradicalizza e si autoaddestra, anche ricorrendo al web. Si procura le armi e le istruzioni per il loro uso, progetta da solo (e comunque senza apparenti e dimostrate appartenenze a reti strutturate) attacchi o azioni terroristiche». Questo, quindi, è totalmente difforme da quello che lei ci raccontato questo pomeriggio. Ad ogni modo, andiamo avanti. Analizzando questa frase pronunciata dal ministro Alfano, è evidente che, decontestualizzandola, essa potrebbe essere applicata a molti altri ambiti e già questo, di per sé, ci fa capire come la strategia utilizzata in questi atti sia essa stessa figlia del mondo circostante. Credo che noi dobbiamo avere questa capacità di analisi perché, altrimenti, qui ci riduciamo a fare semplificazioni e banalizzazioni, arrivando a parlare di barconi e di razza, mentre la dinamica è molto più complessa. Non voglio cadere nel tranello, già descritto da Oriana Fallaci, secondo cui, anche in questi fatti e in questi episodi, l'unica cosa che riesce a produrre l'opposizione è solo una critica al Governo di turno. Devo però anche onorare il mio ruolo di opposizione e, quindi, ho il diritto di dirvi che sicuramente ridurre all'inizio di questa legislatura circa 20.000 unità di polizia e poi venire a dichiarare un rafforzamento dei controlli suona un po' incoerente e soprattutto non fattibile, come denunciato in queste ore dagli stessi sindacati di polizia.
2015-01-12	M5S	LucidiStefano	Signor Ministro, quella che avete davanti è dunque una scelta: dovete scegliere se l'Italia e l'Europa devono essere uno Stato ed una comunità democratiche (quindi aperte) e, nello stesso tempo, fare in modo che siano garantiti diritti e libertà individuali, senza che sia stabilito necessariamente uno Stato di polizia.
2015-01-12	PD	ZavoliSergio	Ora, sarebbe imperdonabile non incrementare gli strumenti dell' intelligence, a partire da una catena informativa che concerti tutte le risorse della prevenzione. È altrettanto importante che la politica europea non si divida sulla questione, assai problematica, del Trattato di Schengen e che l'America, con Obama, si sia fatta promotrice di un summit mondiale sulla sicurezza, cioè contro il terrorismo, riunendo un vasto fronte che i tecnici hanno chiamato sin qui della "dissuasione". Quanto all'allarme di un presunto progetto terroristico volto a colpire il Vaticano, dovrà ovviamente provocare una puntuale ricognizione su questo o quell'allarme. Stiamo vivendo, anche nell'Aula del Senato della nostra Repubblica, un momento che, se ne saremo capaci, può diventare un seme di saggezza oppure, se non lo saremo, di altre minacce. Accanto a forme improprie, ormai ideologiche, di indulgenza, sta infatti nascendo, anche per reazione, un estremismo razzista che si fa sempre più intollerante nei confronti di un generico mondo musulmano, senza più distinzioni di sorta. L'imprevidenza ha lasciato quasi tutto com'era. Ma New York e Parigi non sono la stessa cosa. Da questa tragedia si dovrà uscire insieme non solo con l'Europa e l'Occidente, ma anche con le vaste masse dell'Islam pacifico, a cominciare dalle dichiarazioni ufficiali, qua e là ancora caute, e dai coraggiosi imam che invece hanno subito esecrato la complicità con il radicalismo criminale, pena il portar fascine agli appiccatori di incendi. Ce ne ha parlato con ragionata franchezza il nostro Ministro degli esteri. Occorre garantire una legalità fondata non solo sulla conoscenza dei diritti, ma anche dei delitti. Non basteranno per rispettare le ragioni della morale e dell'etica. Signor Presidente, onorevoli senatrici, onorevoli senatori, signor Ministro, Manlio Sgalambro, con un pizzico paradossale del suo filosofico pessimismo, ha scritto: «La pace di tutti contro tutti è più micidiale persino della guerra di tutti contro tutti. Ci sono oggi armi più letali che ogni uomo porta con sé, senza bisogno di arsenali». È successo anche a New York e a Londra, adesso a Parigi, dove le ragioni della "misura" devono confrontarsi con le realtà da cui provengono e con gli effetti che producono o possono produrre. Penso all'integralismo, si dice islamico, che in Nigeria, nei giorni di Parigi, secondo il principio tribale di dover punire gli infedeli, ha ucciso in tre giorni 2.000 persone. Erano uomini, non polvere umana. Signor Presidente, onorevoli colleghi, signor Ministro, come un po' intimidito dalla facondia e dalla ricchezza di argomenti degli interventi che hanno preceduto il mio, mi sono sentito un po' all'angolo e mi scuso fin d'ora per la sommarietà di questo intervento. Non siamo di fronte a un'apocalisse evocata, per giunta, anche filologicamente in modo improprio, cioè a sproposito, ma si fa urgente la necessità di promuovere la chiamata, e soprattutto la risposta, dell'Occidente. A cominciare dall'Europa. Se la politica si è raccolta con i suoi leader a Parigi e non negli ovattati saloni della cosiddetta diplomazia delle convenienze, ciò rappresenta un forte, fiducioso, obbligante auspicio. Blindare i nostri Paesi significherebbe blindare la democrazia. Basterà informare, conoscere e agire, nella pace, cioè nelle sue forme più alte ed esigenti: nella pace, prima luce della libertà e della giustizia, vale a dire della dignità universale dell'uomo.
2015-01-13	M5S	MorraNicola	Mi è stato insegnato che a livello penale si debbono distinguere reati contro la persona, reati contro la proprietà e reati contro la pubblica amministrazione, contro ciò che è il bene comune, lo Stato, ciò che appartiene a tutti; ciò cui, in una democrazia matura, si dovrebbe essere convintamente fieri di appartenere, una comunità che promuove civiltà, cooperazione internazionale e non certamente marce che dimostrano miopia e chiusura. Ebbene, se noi diamo spazio, attraverso una sapiente regia dei mezzi di comunicazione di massa - che poi diventano mezzi di deviazione di massa - soprattutto ai reati contro la persona (che non mancano, e purtroppo non mancheranno mai nelle civiltà umane), magari produciamo una sorta di svalutazione di reati ancora più gravi, quelli, appunto, contro la pubblica amministrazione. Infatti, frodare lo Stato e pertanto sottrarre servizi ad uno che per nascita non potrà studiare perché non ha la famiglia che glielo consente, sottrarre risorse ad un malato, ad un cassaintegrato, ad un pensionato, significa operare una scelta assolutamente antidemocratica, perché viziata da un classismo. Mi riferisco al classismo che connota questa partitocrazia, quella per cui chi è cooptato, rinnegando le preferenze, perché appartiene al genos, perché è comunque nella cerchia, ce la potrà fare; chi invece non appartiene al cerchio magico, al mondo di sopra (citando Buzzi e Carminati), chi non appartiene a quel mondo dovrà continuare a stare perennemente nel mondo di sotto. Bene, credo che la politica debba anche promuovere capacità onirica; la politica deve prevedere, prevenire e preparare e non soltanto fronteggiare emergenze. Voi, però, ci avete insegnato che con le emergenze si guadagna, ci sono formidabili profitti. Ascoltavo pochi giorni fa nuovamente quelle famose intercettazioni telefoniche, in base alle quali abbiamo imparato che l'emergenza extracomunitari permette di guadagnare ben più che con il traffico di droga. Perché questi fenomeni non vengono estirpati alla radice da un tessuto democratico? Perché c'è chi fa soldi grazie a queste porcherie, grazie a queste schifezze. Perché non investiamo veramente sulla scuola, sull'istruzione, sulla cultura? Perché non promuoviamo una politica fatta di azioni reali, concrete, immediatamente tangibili? Un altro titolo della stampa odierna di questi minuti è relativo all'intervento che il nostro Presidente del Consiglio sta facendo in Europa. Che cosa sta soggiungendo Matteo Renzi? Cambiata la direzione, ora i fatti. Spiegatemi come si faccia a cambiare la direzione in assenza di fatti. Io vorrei poter registrare fatti, perché la politica deve avere l'onestà intellettuale, e pertanto anche morale, di produrre fatti e di educare con i fatti e non tanto a parole. A parole, tutte le leggi elettorali possono essere buone, se permettono di andare a governare, ma governare non significa amministrare e men che meno significa efficientare un mercato, perché c'è una bella differenza tra mercato e Stato. Purtroppo, negli ultimi decenni in Italia, come in altre parti del mondo cosiddetto avanzato, il mercato ha metabolizzato lo Stato e noi cittadini siamo stati considerati solo e soltanto in quanto consumatori. Ebbene, io penso che anche chi non consuma abbia una sua dignità morale e politica e noi tutti questo lo dobbiamo tenere a mente. Pertanto, in conclusione, una siffatta legge elettorale rinnega non soltanto le preferenze, ma accanto alle preferenze il principio di responsabilità, perché se si dà la preferenza e poi comunque non si ha la possibilità di intervenire in altro modo, questa preferenza è un artificio con cui si fa credere all'elettore di poter esercitare il proprio diritto di scelta, ma in realtà è semplicemente un meccanismo perverso per cui, con ipocrisia, si fa credere al popolo di poter scegliere, quando di fatto le scelte sono state già fatte. Si torni allora ad un sistema di preferenze accompagnato da un meccanismo che premi i meritevoli e punisca chi si sporca di immoralità. Badate, è grave, anzi gravissimo che per scelta del Parlamento italiano, perché ciò è avvenuto attraverso un voto parlamentare, si continui a garantire l'indennità di parlamentare a Francantonio Genovese, deputato del PD arrestato, condannato e, per scelta della maggioranza nella Camera in cui era eletto, tuttora pagato con i soldi degli italiani, quando poi sentiamo di casi di malasanità, quando non troviamo i soldi per ottemperare a richieste che ci arrivano dall'Europa (perché anche l'Europa ci chiede di garantire a tutti i cittadini europei un reddito di dignità, lo si fa dappertutto tranne che in Italia perché forse da quel punto di vista non siamo europei). Smettiamola poi di insistere, quasi fosse un mito positivo, sulla necessità di un premio di maggioranza. Ricordo che chi rappresentava quantomeno il vecchio PCI con scandalo parlava della cosiddetta legge truffa e quella legge garantiva, a chi otteneva almeno il 50 per cento più uno dei voti, dei seggi in più per non dover avere problemi di presenza in Aula, ma i voti conquistati nelle elezioni erano comunque la maggioranza assoluta. Questo accadeva perché si aveva rispetto del principio di rappresentanza. La democrazia è pluralismo, è valorizzazione delle differenze e delle diversità. Voi, in occasione dei fatti scellerati accaduti in Francia, avete teorizzato sulla necessità di promuovere l'integrazione, ma l'integrazione come la si promuove se non appunto dando ascolto e dando valore a chi è diverso da noi e magari attraverso un confronto dal quale possiamo uscire cambiati noi dall'altro e viceversa?
2015-01-13	PD	GinettiNadia	Signor Presidente, il dibattito sulla riforma del sistema elettorale ha accompagnato questi ultimi trent'anni di storia del Paese, dalla fine della prima Repubblica e dalla slavina politica del 1992 sino al recente giudizio della Corte costituzionale sulla legge elettorale del 2005. Si è trattato di un dibattito tra fautori del proporzionale e di una democrazia rappresentativa e sostenitori di un sistema maggioritario per una democrazia decidente, dal referendum di condanna del sistema delle preferenze (espressione di una democrazia immobile e bloccata) al tentativo di equilibrio verso un sistema maggioritario a collegi uninominali, ma corretto dalla quota proporzionale della legge Mattarella, con la quale si data la nascita della seconda Repubblica, orientata ormai ad una fase di democrazia matura, di alternanza tra sistemi bipolari, se non bipartitici, competitivi ed antagonisti. La riforma del sistema elettorale si incrocia oggi, indissolubilmente, con un più ampio processo riformatore nel nostro Paese, di modernizzazione e rafforzamento istituzionale e politico. La proposta di legge elettorale esce dalla discussione in Commissione affari costituzionali del Senato migliorata grazie agli emendamenti presentati dalla presidente Finocchiaro, con l'introduzione di una soglia di sbarramento, che evita l'eccessiva frammentazione, pur garantendo la giusta rappresentanza politica in Parlamento; con l'alternanza di genere e con un quorum rafforzato per l'attribuzione del premio di maggioranza, a tutela della governabilità e della stabilità. I collegi di dimensione medio-piccola consentiranno, inoltre, la riconoscibilità del candidato agli occhi dell'elettore e rinsalderanno il vincolo elettorale di rappresentanza politica. Si tratta di un passo importante nel contesto di riforme che, insieme ad un ridefinito assetto istituzionale e ad una nuova architettura politica, ridefiniscono la qualità della democrazia nel nostro Paese e delineano la cornice entro la quale esercitare l'azione di una politica rinnovata, in grado di dirigere fenomeni ed affrontare le tante sfide di un mondo politico ed economico sempre più complesso nelle sue dinamiche e senza confini sovranazionali. I sistemi elettorali, infatti, non sono semplicemente l'insieme delle norme che regolano la trasformazione delle preferenze in voti e dei voti in seggi. I sistemi elettorali sono la chiave che consente a regimi democratici di mantenere il legame tra elettori e governanti, tra cittadinanza partecipativa e responsabilità e verificabilità degli eletti e delle loro scelte di mandato. I risultati delle elezioni politiche del 2013, inoltre, ci hanno consegnato altri elementi di riflessione, tra la necessità di superare un sistema di coalizioni politiche elettorali e alleanze politiche successive al voto, per estendere e modificare maggioranze parlamentari su schieramenti non più bipolari, ma ben più complessi. Senza alcun dubbio, e pur in un contesto di post-democrazia, di democrazia del dominio dell'opinione pubblica, tra neopopulismi ed astensionismi preoccupanti, accanto ai sistemi elettorali sono i sistemi politici e partitici a svolgere ancora un ruolo determinante nella definizione della qualità della democrazia che si va costruendo. Il sistema politico e partitico rappresenta ancora, infatti, quell'anello di congiunzione, di mediazione e di rielaborazione democratica delle istanze e dei sentimenti dell'elettorato, che vengono trasformati in proposte di azione, in visione programmatica e di Governo. Per questo è irrinunciabile, in un processo di modernizzazione della democrazia, procedere a rinnovare e trasformare anche il ruolo e la qualità della funzione svolta dai partiti politici, strumento di dialogo e confronto, di selezione delle classi dirigenti del Paese, fattore di valutazione del grado stesso di democrazia nel sistema della rappresentanza, tra spinte oligarchiche autoreferenziali, scambio di voti clientelari ed esigenza di rinsaldare, invece, il vincolo di fedeltà reciproca tra cittadino elettore e rappresentante eletto, nei territori come in Parlamento. Scandali di ieri e recenti ci parlano troppo spesso di sodalizi di appartenenza: espressione del contrario di ciò che una società aperta dovrebbe essere, patologia paradossale, qui quasi normale; un'appartenenza non più ideologica dei partiti di massa, non più di classe, ma di reti clientelari, sintomi di una malattia che, a sua volta, ha alimentato altre patologie. Mi riferisco alla patologia del mito dell'opinione pubblica di piazza, il mito di un popolo che si vuole come mera somma di individui singoli che, senza mediazioni, esercita la propria sovranità con portavoce spinti da disprezzo verso tutti, verso le istituzioni che dovrebbero governare; disprezzo verso i valori fondanti la democrazia, quali il rispetto della libertà di espressione degli altri. Il rischio è quello della dittatura di un populismo, privo di visione propositiva di una società immateriale che non decide ma impedisce, rompendo proprio quel legame di intima fiducia negli altri su cui si basa la stessa convivenza civile. Anche per questo è urgente una nuova legge elettorale, che consenta di recuperare credibilità e fiducia alla politica, in uno Stato più efficiente e in grado di elaborare risposte utili ai cittadini e in tempi ragionevoli; guadagnare consenso ancor prima di voti o di preferenze. Occorre promuovere le riforme strutturali per contrastare non solo la crisi economica perdurante, ma il declino democratico, sociale e morale; tornare a crescere e riconquistare la fiducia nella nostra democrazia; tornare ad essere un Paese che costruisce il proprio futuro, istituzionale e civile, più equo e democratico. È ora di marcare un confine tra il prima e il dopo, per una politica che ridefinisca la propria storia, per una democrazia matura che ha la forza di cambiare e di reggere le sfide di un sistema di relazioni di potere sempre più complesso, in Europa e nel mondo, tra nuovi centri di Governo e nuove e lontane periferie di legittimazione democratica.
2015-01-13	M5S	PagliniSara	Signora Presidente, partiamo da un semplice concetto: il bene comune deve essere fonte di ovvia fruizione da parte dei cittadini. Generalmente si parla di risorse prive di restrizioni nell'accesso. Le spiagge, le coste italiane e i mari sono il bene comune. Se vogliamo andare sulla riva del mare dobbiamo essere liberi di poterlo fare senza sentirci fuori posto. Quello è un nostro diritto. Oggi in molte parti d'Italia non è così. Spesso stabilimenti balneari adottano comportamenti molto più simili a chi detiene una proprietà privata ad uso esclusivo di alcuni privilegiati, piuttosto che alla gestione di un bene comune al servizio di tutta la collettività. Stravolgere le regole pare sia una nostra caratteristica nazionale. Ricordo a tutti che l'Italia è al primo posto in Europa nella classifica dei Paesi che hanno subito procedure di infrazione da parte dell'Unione europea: ne abbiamo collezionate ben 89. Eppure forze politiche non perdono occasione per elaborare qualche nuovo trucchetto per aggirare le direttive comunitarie ritenute scomode, esponendo tutti i cittadini al pagamento di ulteriori multe salatissime. Leggiamo in questi giorni che la senatrice del Partito Democratico Granaiola, di Viareggio, ha presentato un disegno di legge capace di aggirare la direttiva Bolkestein, a tutto vantaggio di una categoria, di una lobby, quella appunto dei concessionari balneari. Forse vivere vicino al mare acutizza la sensibilità in favore di categorie specifiche, fino a rischiare di collezionare l'ennesima infrazione europea. Avere una spiaggia in concessione significa averla come in una sorta di affitto e non per l'eternità. Quella, infatti, è altra roba, si chiama «proprietà privata» e le spiagge non devono essere private. Il disegno di legge presentato dalla senatrice del Partito Democratico, denominato testo unico Del Dotto - a proposito, Alessandro Del Dotto è il vicino di casa territoriale della senatrice, nonché sindaco del Comune di Camaiore, in Provincia di Lucca - si propone di sottrarre tutta la materia delle concessioni demaniali balneari alla disciplina della cosiddetta direttiva servizi, con un escamotage quanto mai bizzarro ed esilarante: basterebbe cambiare la natura giuridica dei rapporti inerenti al demanio marittimo, quindi, trasformare le «concessioni» in «autorizzazioni da parte dei Comuni costieri» ed il gioco è fatto. Come se non bastasse, oltre a questo tentativo grossolano, portato avanti da un asse trasversale di destra e di sinistra, oggi ci si mette anche la stessa Agenzia del demanio, molto critica una volta verso tentativi di privatizzazione delle spiagge. Oggi, con un'inversione di marcia, vorrebbe addirittura trasferire ai concessionari tutte quelle porzioni di demanio marittimo su cui sono stati edificati dei manufatti entro la data del 30 settembre 2014 (articolo 11, comma 6, del disegno di legge allo studio dell'Agenzia). Non sarà che il nuovo direttore dell'Agenzia del demanio del Partito Democratico, Roberto Reggi, renziano della prima ora, sia stato incaricato dal ministro Padoan di fare cassa attraverso la svendita dei beni demaniali e di una parte fondamentale del patrimonio paesaggistico italiano costituita dal nostro litorale? La spiaggia è un bene comune, appartiene a tutti i cittadini e non solamente a chi ci ha costruito sopra. Il Movimento 5 Stelle si oppone fermamente e denuncia questo duplice attacco ai beni comuni dei cittadini e chiede che il Governo prenda una netta posizione affinché gli italiani sappiano con chi abbiamo a che fare.
2015-01-14	M5S	BlundoRosettaEnza	In un momento storico-politico contraddistinto in Italia e in Europa da spinte conservatrici ed elitarie queste parole, signora Presidente e colleghi (vi prego di ascoltare), sembrano quasi essere state pronunciate dal peggiore dei rivoluzionari e degli eretici e paiono svelare una posizione che il presidente della Repubblica, Giorgio Napolitano, non esiterebbe a definire eversiva.
2015-01-14	PD	ChitiVannino	Secondo me, noi in Italia ci stiamo persuadendo che, per far funzionare la democrazia, nel XXI secolo bisogna limitare l'azione dei Parlamenti e pensare solo a privilegiare l'azione dei Governi. Non solo è un'illusione, ma è una strada sbagliata; non è quella che seguono nel resto dell'Europa. La democrazia si rinnova se si sa valorizzare insieme il ruolo dei Parlamenti, innovando, e quello dei Governi, innovando; in questo equilibrio c'è quel rapporto tra rappresentanza e governabilità che dobbiamo tener presente.
2015-01-14	PD	ChitiVannino	Siamo l'unico Paese in Europa in cui tale finanziamento non esiste. Non finanziando pubblicamente la politica, controllandola rigorosamente e duramente, rischiamo di far morire i partiti o di affidarli a consorterie private, al lascito di chi ha più, dando vita ad una democrazia per ricchi o per coloro che sono scorretti. Di questo mi pento, non di altro.
2015-01-14	PD	MucchettiMassimo	Il Quirinale, dunque, si è andato indebolendo man mano che da parte del presidente Napolitano emergeva la decisione di interrompere il mandato al termine del semestre italiano in Europa. Avere in animo un termine, che a un certo punto è stato indicato all'opinione pubblica, ha determinato una situazione paragonabile al semestre bianco, che precede la naturale scadenza del mandato presidenziale. Di fatto, per alcuni mesi il Quirinale non è stato più in grado di gestire un'eventuale crisi di Governo ed eventualmente di sciogliere le Camere, proprio mentre una tale opzione occupava e occupa una posizione centrale nella lotta politica ed entra nella stessa nuova legge elettorale attraverso la cosiddetta clausola di salvaguardia. Ora al Colle avremo una reggenza per il tempo previsto e poi, dopo aver ringraziato di tutto cuore Giorgio Napolitano per il servizio reso al Paese, avremo un nuovo Presidente, che mi auguro venga eletto nel più breve tempo possibile affinché l'Italia abbia non solo un arbitro e un notaio del gioco politico, ma anche un custode e un difensore della Costituzione, non solo in grado di gestire al meglio i suoi poteri all'interno del Paese, ma anche in grado di rappresentarlo all'estero, d'intesa con il Governo, in modo attivo e positivo.
2015-01-14	PD	LucheriniCarlo	Questo disegno di legge elettorale, grazie anche agli emendamenti che sono stati presentati, fa fare un grande passo in avanti al nostro Paese, soprattutto in una competizione in cui noi dobbiamo competere con Paesi, soprattutto in Europa, forti, che hanno una tradizione, un radicamento, una coesione maggiore dell'Italia e hanno tutti Governi di legislatura che affrontano i problemi. Noi spesso come Italia abbiamo pagato pegno e dazio per la debolezza della politica e dei nostri Governi.
2015-01-14	PD	LumiaGiuseppe	(ore 18,27) ( Segue LUMIA). Ma, attenzione, è la crisi che stiamo subendo che è ancora più devastante. Non c'è settore della società e delle istituzioni che non abbia bisogno di riforme radicali. Anche la condizione difficile in cui versa l'Europa, il contesto conflittuale euromediterraneo, la nuova fase della globalizzazione chiamano il Paese ad una svolta. Abbiamo sprecato - ahimè - il tempo della cosiddetta seconda Repubblica. Non abbiamo saputo sfruttare al meglio le lezioni della crisi dell'ormai lontana prima Repubblica; dovevamo salvare il buono che c'era e che oggi, con un po' di eccesso di nostalgia, rimpiangiamo amaramente e, nello stesso tempo, dovevamo curare i tanti e profondi vizi in essa presenti, che ancora ci trasciniamo appresso. Adesso il tempo è scaduto. Di fronte a noi, la strada del cambiamento è in salita, ma è ancora aperta. Bisogna percorrere questa strada con coraggio e progettualità. La devastante e drammatica crisi deve addirittura trasformarsi in un'opportunità, in risorsa per cambiare l'intero sistema economico ed istituzionale. La politica deve reagire ed anche il Parlamento non deve sottrarsi a questa chiamata di responsabilità. Si è iniziato a farlo, ma il passo deve essere ancora più progettuale e sistemico. Con questo spirito repubblicano dovremo vivere la riforma della legge elettorale. Certo, la legge elettorale non è la soluzione della crisi, ma è innegabile pensarla ed organizzarla come un pilastro su cui riformare la rappresentanza e dotare il Paese di un Governo forte, ben legittimato, autorevole sul piano internazionale e capace di incidere sulla vita sociale ed economica. Anche per la legge elettorale si impongono due sfide, come per le riforme delle nostre istituzioni in sede di legge costituzionale: dare una riposta alla domanda di decisione - sì, di decisione - e trasformarla in decisione democratica di alta qualità, capace di stare al passo con il cambiamento, in una società sempre più frantumata e sfiduciata, ma anche globalizzata e potenzialmente ricca di opportunità. Nelle democrazie avanzate, sin dal secondo Dopoguerra, la decisione ha assunto un valore democratico così alto da organizzare legge elettorale e forme di Governo coerenti con tale approccio. La decisione naturalmente ha bisogno di altre riforme per diventare decisione democratica matura e al servizio del Paese. Essa ha bisogno infatti di una legislazione che intervenga sul conflitto di interessi (ahimè dimenticato), su una moderna concorrenza e sull' antitrust, sul bilanciamento dei poteri, su una lotta alle mafie e a una corruzione senza precedenti, sulla riforma del sistema dei partiti, per rimettere in equilibrio il rapporto tra maggioranza e opposizione e tra Parlamento, Governo e cittadini. Colleghi, dobbiamo dare anche una risposta alla domanda di partecipazione che solo una sciocca lettura della crisi mette in contrapposizione con la decisione. Nel cuore e nella mente dei cittadini la decisione e la partecipazione vanno insieme: nella politica non è così. In una visiona moderna, invece, la politica deve avere l'abilità e la capacità di coniugare decisione democratica e partecipazione democratica: l'una è risorsa dell'altra. Nella legge elettorale la decisione può diventare realtà e può essere decisione democratica se è in grado di dare un contributo alla stabilità dei Governi. Quando si chiudono le elezioni, il cittadino, il Paese, l'Europa e il mondo intero devono sapere subito chi ha vinto e chi ha perso e chi ha vinto ha il dovere di mettere in pratica da subito il programma con il quale si è presentato agli elettori. Nell'Italietta è avvenuto tutto il contrario e si è utilizzata la coalizione non per governare - e così sentire il peso e la responsabilità di decidere le sorti del Paese - ma per scatenare una bieca dinamica interna, che i politologi chiamano, in modo raffinato, dinamica "a somma zero", fatta di veti e controveti, per puntare più alla gestione del potere che a guidare il Paese. Ogni partitino, accanto alle cose positive che cercava di rappresentare, spesso, con pochi deputati e senatori, era in grado di bloccare tutto, di frenare o di snaturare l'attività legislativa e del Governo. Ma attenzione: anche i grandi partiti hanno rinunciato al ruolo di guida e si sono chiusi in dinamiche interne conflittuali e sempre di potere. Ecco perché è bene non sbagliare passo e investire il premio di maggioranza sulla lista e non sulla coalizione. Per quanto riguarda la rappresentanza plurale in Parlamento - ovvero un'esigenza democratica, vera e sentita - una volta che il premio di maggioranza è stato assegnato alla lista, è giusto abbassare la soglia di sbarramento al 3 per cento e così consentire anche alle formazioni minori di essere presenti in Parlamento per svolgere al meglio la loro funzione democratica, senza utilizzare un potere sproporzionato rispetto a quanto assegnato dalla sovranità popolare. Anche la nuova legge elettorale deve misurarsi con l'altra sfida della domanda di partecipazione. In sostanza, la legge elettorale deve liberarsi dal giogo della scelta sui nominati, non solo perché abbiamo un obbligo verso la sentenza della Corte costituzionale, ma anche perché il Paese deve tornare a selezionare dal basso la classe dirigente e quindi a poter decidere con il voto dei cittadini quali parlamentari devono svolgere la delicata funzione legislativa. Le soluzioni possono essere diverse e ognuna ha le proprie virtù e controindicazioni. Anch'io ho sperimentato positivamente le virtù dell'uninominale e penso che anche oggi tale sistema può essere la migliore soluzione. Certo, anche l'uninominale ha i suoi difetti: attenzione a non dimenticarlo! Oggi, ad esempio, se si riproponesse l'uninominale, questa strada dovrebbe aprirsi alla rappresentanza moderna, ad esempio alla rappresentanza di genere: ecco perché sarebbe virtuoso realizzare il cosiddetto binominale, per cui lo stesso corpo elettorale avrebbe la possibilità di eleggere, collegio per collegio, un uomo e una donna. Ma così non è, oggi tutto ciò sembra un sogno, per cui è bene concentrarsi sull'Italicum 2.0, per correggerlo al meglio e spostare quanto possibile l'opzione di scelta dei parlamentari attraverso il voto dei cittadini. Per tali motivi sarebbe opportuno orientare il cammino emendativo per diminuire il numero dei nominati, seppur indicati come capilista. Si è discusso molto della possibilità di ridurli da 100 a 70: valutiamo, riflettiamo, decidiamo insieme. In questo modo si può elevare il numero dei parlamentari scelti attraverso la preferenza, o meglio con la doppia preferenza di genere, che sta dando ottimi risultati in quei Comuni dove è già stata sperimentata. Attenzione, però: anche le preferenze hanno le loro controindicazioni. È facile scadere in alti costi, nel voto di scambio, in quella maledetta intermediazione in cui viene risucchiata la politica, quella intermediazione burocratica e clientelare, e spesso affaristica e mafiosa. Il tempo per le riforme è ormai inarrestabile; il Paese lo chiede. La legge elettorale che approveremo sarà una grande occasione per voltare pagina, voltarla insieme. Per segnare una moderna strada di fuoriuscita dalla crisi dobbiamo sentirla nel cuore e nella mente. Certo, in questi giorni saremo chiamati anche ad altre sfide. È importante che queste altre sfide siano vissute con lo stesso animo dei nostri Padri costituenti: riforma costituzionale, legge elettorale, elezione del nuovo Presidente della Repubblica, lotta alla corruzione, alle mafie, rilancio della crescita e dell'economia, un nuovo ruolo in Europa capace di affrontare le grandi sfide che fanno tremare i polsi all'umanità intera. Sono atteggiamenti che richiedono uno spirito progettuale di crescita, di confronto positivo, in grado di raccogliere le migliori energie. Nel Paese ci sono. Dobbiamo raccoglierle anche in Parlamento, e, come il Paese può raccogliere le migliori energie e voltare pagina, così dobbiamo fare noi, sì, qui al Senato, in questo Senato che quando è stato chiamato alla prova, alle alte prove, ha saputo dare al meglio la sua risposta, e penso la darà anche nei prossimi giorni.
2015-01-15	LN	CandianiStefano	Che si vada al voto con qualsiasi legge elettorale, ma si dia ai cittadini la responsabilità di scegliere chi deve governare la crisi di questo Paese! Se a governare la crisi di questo Paese c'è un Presidente del Consiglio dei ministri che, quando viene in Aula, fa il ruggito del leone e, quando va in Europa, si china in due come una pecorella, questo non è fare gli interessi del Paese.
2015-01-15	LN	CandianiStefano	Se si tratta di garantire la governabilità, di esempi in Europa di Paesi che hanno avuto bisogno, il giorno dopo le elezioni, di sedersi al tavolo con le forze politiche per decidere chi dovesse governare, ve ne sono parecchi, a partire dalla stessa Germania: chi oggi governa lì - e lo fa con autorità e autorevolezza all'interno del sistema europeo - non ha iniziato a farlo il giorno dopo essere stato eletto, ma si è seduto per settimane al tavolo di concertazione con le altre forze politiche per trovare uno spirito, quello che dovrebbe animare qualsiasi scelta politica, ossia quello che va nell'interesse del Paese. E invece qui si fanno riforme costituzionali e riforme della legge elettorale, tacendo che sono altri gli interessi che stanno dietro. Tante volte - e lo dico con rispetto ai senatori di Forza Italia - mi sono sentito dire che non siete d'accordo ma avete un patto, il convitato di pietra, il patto del Nazareno. Ma quanto queste cose oggi debbono vincolare la vostra coscienza nel poter rappresentare i cittadini che vi hanno eletto? Noi abbiamo deciso un percorso di opposizione che è senza se e senza ma a questo Governo, e mi chiedo quale scelta vi porta oggi a chinarvi rispetto a delle decisioni volute dal Governo Renzi e a lasciare i vostri cittadini senza una rappresentanza di opposizione in voi. Noi questa sfida la raccogliamo perché, quanto voi non potete fare perché siete vincolati, noi lo vogliamo fare perché siamo opposizione a questo Governo e vogliamo esserlo fino in fondo, rappresentando democraticamente i cittadini. Non c'è Nazareno o altro patto che tenga! Noi rappresenteremo i nostri cittadini e anche i vostri elettori, quelli a cui non date rappresentanza non facendo opposizione.
2015-01-15	PD	ToniniGiorgio	(ore 11,38) ( Segue TONINI). De Gasperi e la legge Scelba non fanno forse parte della storia della Repubblica? Si dirà che un'eccezione conferma la regola. No, signori: questa è la regola, non l'eccezione; è la regola in un sistema democratico che non voglia confondere il valore della centralità del Parlamento con il pericolo mortale dell'assemblearismo. Com'è noto, nel 1953 De Gasperi vinse in Parlamento ma poi perse nel Paese. Il premio di maggioranza non scattò perché, per un pugno di voti, la coalizione attorno alla Democrazia Cristiana non raggiunse la maggioranza assoluta. Qualche anno dopo, nel 1970, nella voce «Forme di governo» dell'Enciclopedia del diritto, uno dei più autorevoli costituzionalisti italiani, che è stato anche un nostro stimato collega, Leopoldo Elia, sosteneva che nella storia politica dell'Italia del Dopoguerra si deve distinguere quanto segue: «Tra un periodo 1948-1953 (o di parlamentarismo all'inglese) nel quale la leadership degasperiana risultava assai simile a quella accettata nel sistema britannico; e un periodo successivo nel quale il funzionamento delle istituzioni politiche si sarebbe avvicinato sempre di più ai moduli della Quarta Repubblica francese. Ma è chiaro che rispetto al periodo 1948-1953 quello successivo assai più lungo fa figura di regola in confronto all'eccezione e, soprattutto, riesce impossibile limitare l'instabilità governativa a fasi transitorie». Insomma, dopo il fallimento del tentativo degasperiano di imprimere una peraltro contenuta torsione maggioritaria al nostro sistema parlamentare, l'Italia entra a pieno in quella che Duverger chiamava "l'Europa dell'impotenza" e, anzi, ne diviene capofila. Sarà solo dopo la rottura del 1989, con la caduta del Muro di Berlino e la definitiva soluzione della questione comunista, che risulterà possibile ritentare in modo credibile la via della riforma del sistema politico, a cominciare dalla legge elettorale. E di nuovo sarà un Governo, il Governo Ciampi, a svolgere un ruolo da protagonista. È il 6 maggio del 1993, quarant'anni dopo il tentativo di De Gasperi, quando Carlo Azeglio Ciampi presenta in Parlamento le sue dichiarazioni programmatiche. «Il Governo» diceva il presidente Ciampi «si accinge a dare esecuzione agli indirizzi che sono stati espressi con i referendum popolari del 18 aprile. È questo il suo primo compito. L'indicazione referendaria inequivocabilmente chiara, la consapevolezza del danno per ogni aspetto della vita del Paese che deriverebbe dal non provvedere, consentono, impongono al Governo di uscire da quella che in altre stagioni politiche era intesa come una neutralità dovuta sulle questioni elettorali. Il Governo intende porsi, quindi, come parte attiva dell'attuazione della volontà popolare espressa il 18 aprile, conformemente all'alto indirizzo di politica costituzionale già espresso su questo punto dal Capo dello Stato. Il Governo si dichiara altresì disposto a formulare una proposta di modificazione delle leggi elettorali di Camera e Senato e si dichiara pronto a presentarla in tempi brevi, che concorderò con i Presidenti delle due Camere, in relazione allo stato dei lavori parlamentari». Non credo servano ulteriori elementi per argomentare, non solo la legittimità del Governo a svolgere il suo naturale ruolo di indirizzo politico, anche nella materia elettorale, ma la natura di costante storica che questo principio riveste, se solo si considerano i passaggi salienti della nostra vicenda repubblicana. Piuttosto, quello che maggiormente impressiona è la sconcertante attualità delle parole del Presidente Ciampi, rilette alla luce delle sfide dinanzi alle quali si trovano oggi il Parlamento e il Paese. Anche noi ci troviamo oggi, come ventidue anni fa, dinanzi all'urgenza di intervenire sulla legge elettorale, anche se stavolta a seguito non di una pronuncia popolare, ma di una sentenza della Corte costituzionale. Dobbiamo intervenire tenendo ferme entrambe quelle fonti: l'indirizzo in senso maggioritario impresso dal referendum del 1993 e la sentenza n. 1 del 2014 della Corte costituzionale, senza dimenticare, per usare ancora le parole di Ciampi «l'alto indirizzo di politica istituzionale espresso dal Capo dello Stato», nel nostro caso Giorgio Napolitano, che anch'io voglio qui ringraziare e salutare come nuovo senatore di diritto e a vita.
2015-01-15	PD	ToniniGiorgio	L'accostamento tra la nostra attuale condizione politica e quella del 1993 rende inevitabile un interrogativo, più volte echeggiato in quest'Aula nel corso del dibattito. Se a 22 anni dal referendum e dalla riforma elettorale del 1993 l'Italia è ancora in bilico tra l'Europa dell'impotenza e quella della decisione, non sarà il caso di cambiare strada, anziché continuare a percorrere quella vecchia? La nostra risposta è che non dobbiamo cambiare strada, ma certamente dobbiamo cambiare passo. Dopo due decenni di riforme parziali, nella continua tensione tra spinte contraddittorie che hanno perlopiù prodotto mediocri compromessi e nel dominio incontrastato della cattiva propaganda sulla buona politica, è venuto il tempo del completamento della transizione, attraverso un disegno organico di riforma democratica che abbracci la legge elettorale, insieme alla Parte II della Costituzione, senza trascurare il nodo decisivo della riforma dei partiti. Questo è il disegno, questo è l'impegno che dà senso alla presente legislatura, che oggi si trova anche dinanzi alla sfida di individuare un successore degno dell'alta eredità lasciata da Napolitano. Il disegno di una riforma complessiva delle regole fondamentali della nostra vita democratica potrà completarsi con successo, solo se vedrà l'impegno fattivo, imprescindibile del Governo, insieme ad uno spirito di apertura, innanzitutto da parte del Governo stesso, davvero a tutto campo, senza escludere nessun apporto in Parlamento. D'altra parte, questo spirito di apertura può concretizzarsi se tutti accettiamo la regola che, dopo la discussione e il confronto, deve arrivare il momento della decisione, che di norma non può essere unanime e non può che vedere il formarsi di maggioranze e minoranze. La democrazia è autodisciplina, diceva De Gasperi; autodisciplina - banalizzo io - è anche capacità di autocontenere le forme di lotta parlamentare, evitando l'ostruzionismo estremo e ripetuto che finisce per uccidere il confronto, costringendo a misure regolamentari di drastica semplificazione della complessità, ed è anche autocontrollo sui toni che vengono utilizzati, evitando il ricorso facile alle accuse più estreme, sia sul terreno della dignità personale e politica sia su quello dell'affidabilità democratica. Facendo tesoro del lavoro precedente, il Governo Renzi ha promosso un confronto parlamentare largo attorno ad una proposta organica di riforma della nostra democrazia parlamentare, volta a favorire il compimento della transizione del nostro sistema verso la democrazia decidente, verso l'Europa della decisione. Rispetto al disegno originario, il lavoro parlamentare sta mutando in profondità i contenuti delle riforme. È stato ed è così per la riforma costituzionale del bicameralismo e del Titolo V ed è così anche per la riforma elettorale. Gli emendamenti elaborati dalla presidente Finocchiaro e proposti dai Capigruppo di maggioranza e, almeno per un parte di essi, da Forza Italia rappresentano, a detta della stragrande maggioranza degli intervenuti in questo ampio dibattito, un significativo miglioramento del testo varato dalla Camera, sulla base anche di una più meditata considerazione della sentenza della Corte costituzionale, senza peraltro mettere in discussione il cuore della riforma elettorale che vogliamo: la garanzia, attraverso il doppio turno combinato con il superamento sul piano costituzionale del bicameralismo, della investitura diretta del Governo da parte degli elettori. Questo è il potere più importante; per dirla con uno studioso che è stato anche lui un nostro prestigioso collega, Gianfranco Pasquino: lo scettro regale della decisione del Governo viene restituito all'unico vero principe democratico che è il popolo sovrano. In questo quadro, l'innalzamento al 40 per cento della soglia di accesso al premio al primo turno insieme alla riduzione al 3 per cento di quella di accesso alla rappresentanza parlamentare rappresentano cambiamenti di assoluta ragionevolezza che rendono il testo più maturo e più europeo. La decisione di spostare il premio di maggioranza sulla lista e non più sulla coalizione mira a favorire il formarsi di eventuali coalizioni dopo il voto sulla base di vere convergenze politico-programmatiche attorno al partito vincitore, mentre la costituzione di listoni strumentali alla conquista del premio potrà e dovrà essere scoraggiata agendo sui Regolamenti parlamentari, attraverso norme di disincentivo alla frammentazione dei Gruppi. Resta il nodo, con il quale concludo, della selezione dei deputati. Su questo punto il Partito Democratico ha maturato da tempo una posizione unitaria largamente condivisa (da tempo vuol dire molti anni): la netta preferibilità del collegio uninominale maggioritario, meglio se a doppio turno. Il Partito Democratico è unito su questo punto, ma è anche solo: lo si è visto alla Camera e lo si è rivisto al Senato; dunque è stato necessario cercare una soluzione diversa nell'ambito delle varie opzioni consentite dalla sentenza della Corte. Il testo della Camera aveva scelto la lista bloccata corta, legittimata dalla sentenza in quanto comunque in grado di garantire la conoscibilità dell'eletto da parte dell'elettore. L'emendamento dei Capigruppo propone invece la soluzione mista, pure esplicitamente prevista dalla sentenza della Corte: una parte di eletti con le preferenze e una parte col metodo della lista bloccata. Si tratta, come è evidente, di una soluzione di compromesso, peraltro risultata come tale largamente preferita dalla stragrande maggioranza degli intervenuti nel dibattito. Solo una piccola minoranza di interventi - mi pare - ha chiesto che tutti i deputati siano eletti con le preferenze; la maggior parte ha sostenuto la preferibilità del sistema misto. Naturalmente, il sistema misto può essere organizzato in molti modi, che possono essere anche molto diversi tra loro, ma sempre accomunati da una caratteristica, quella di essere un compromesso tra diverse esigenze. E l'ultima cosa che ha senso fare in politica è porre in un compromesso questioni di principio insuperabili, come ho sentito fare da alcuni colleghi. La soluzione proposta dall'emendamento presenta luci e ombre, come ogni proposta di compromesso. La luce principale è la riconoscibilità di chi viene eletto: limitando al solo capolista l'indicazione stampata sulla scheda, è evidente che ogni cittadino sa alla perfezione chi sta votando, quando vota per quel partito. La principale ombra, agli occhi di alcuni colleghi, è la mobilità del rapporto tra eletti con le preferenze e capilista, ma si tratta di una mobilità che riguarda peraltro solo le forze di minoranza, posto che il partito che vincerà le elezioni - e dunque si aggiudicherà il premio di maggioranza ed esprimerà il Governo ed il Presidente del Consiglio - eleggerà certamente più dei due terzi dei suoi deputati con le preferenze. Quanto alle forze di minoranza, non è possibile prevedere con certezza questa relazione, che sarà comunque inversamente proporzionale alla frammentazione dell'opposizione stessa. Con una o due grandi forze di opposizione, com'è auspicabile che sia, anche nel campo della minoranza una quota significativa di eletti sarebbe scelta con le preferenze. D'altra parte, anche le proposte alternative a quella dell'emendamento presentano inconvenienti non di poco conto, il principale dei quali è la rivincita della lista bloccata che, per quanto corta, è certamente assai meno trasparente per il cittadino elettore del meccanismo uninominale del capolista. Su questi aspetti, la discussione non può non essere aperta e sarebbe incomprensibile qualunque chiusura aprioristica. Qualunque scelta si deciderà di fare, sarà comunque opinabile, da vivere in modo laico e non ideologico. Quel che conta è scegliere insieme, avendo presente la gerarchia dei valori in campo: da una parte, la necessità e l'urgenza di una riforma che dia risposta alla sentenza della Corte ed alle aspettative dei cittadini; dall'altra, l'innamoramento per questo o quel dettaglio. Molti colleghi hanno ricordato in modo giustamente allarmato i segnali gravi di disaffezione alla politica ed alle stesse elezioni che giungono da strati larghi e crescenti della società italiana. La risposta a questo grave malessere non può essere l'ennesimo rinvio e l'ennesima occasione mancata, che avrebbero il solo effetto di aggravare la sfiducia nella politica e di allargare la distanza tra i cittadini e le istituzioni. La risposta può essere solo nel compimento, adesso e ora, delle riforme.
2015-01-15	PD	ToniniGiorgio	Nel 1988, Duverger aveva pubblicato un volumetto dal titolo provocatorio, «La nostalgie de l'impuissance», nel quale constatava preoccupato come l'Italia, dagli anni Cinquanta in poi, avesse rimpiazzato la Francia, nel frattempo approdata alla Quinta Repubblica, come capofila dell'Europa dell'impotenza politica - scriveva Duverger - definita dall'incapacità di decidere da parte dello Stato. L'instabilità vi contribuisce perché i Governi non dispongono del tempo necessario per portare a termine i loro progetti che i loro successori si affaticano a modificare senza potere condurli in porto neanche loro.
2015-01-15	PD	ToniniGiorgio	È passato più di un quarto di secolo da quando Duverger pubblicò quel libro e ancora oggi l'Italia appare in bilico fra l'Europa dell'impotenza, che fatichiamo tanto a lasciare, e quella della decisione, della quale vorremmo tanto, ma altrettanto esitiamo, entrare a far parte. Hanno ragione quanti, anche nella interessantissima discussione che abbiamo tenuto in quest'Aula, ricordano le molte riforme elettorali e istituzionali approvate in questi anni, che hanno prodotto per lo più risultati modesti, talvolta deludenti. Tuttavia, questi colleghi - almeno questo è il mio modo di vedere - dimenticano quanto faticosa e contraddittoria sia stata la lunga storia dei tentativi di riforma del nostro sistema democratico, la maggiore parte dei quali, al contrario di quanto si è voluto sostenere da molte parti in quest'Aula, ha visto protagonisti i Governi, con le loro maggioranze parlamentari, certo, come è obbligatorio in un sistema parlamentare basato sul circuito fiduciario tra le Camere e il Governo, e in spirito di apertura e dialogo con le opposizioni, certo, tanto più necessario quando si tratta di porre mano a modifiche delle regole del gioco; ma, proprio per questo, con la necessaria, indispensabile regia politica dei Governi.
2015-01-19	PD	CuccaGiuseppeLuigiSalvatore	Sul piano della giustizia penale, l'Italia vanta ancora un triste primato, secondo quanto emerso dal quinto rapporto biennale redatto dalla CEPEJ (la Commissione per la valutazione del sistema giudiziario europeo, in seno al Consiglio d'Europa), diffuso lo scorso mese di ottobre. Tra i 47 Paesi aderenti all'organismo paneuropeo, il nostro è quello con il più grande arretrato penale, al secondo posto per quello civile ed è sempre sul podio - da nessuno agognato - per il numero di giorni che occorrono per vedere la fine di un processo in primo grado: circa 2.566 per un giudizio di bancarotta, contro una media degli altri paesi di 537, e 424 per una sentenza per omicidio volontario (e sono circa un milione e mezzo i processi penali pendenti).
2015-01-19	PD	FilippinRosanna	Ma tutto questo, signor Ministro, come lei stesso ha ricordato, non è sufficiente. Cito testualmente il pregevole lavoro del suo Ministero, ovvero la scheda di presentazione degli interventi in materia di processo civile, un campo che è particolarmente importante per ragioni che sarebbe troppo lungo spiegare, ma che hanno sostanzialmente a che fare con l'efficienza del sistema Italia e con la sua competitività in Europa: «Il processo civile italiano è un insieme di tecnicalità progressive, l'una creata dall'altra, che rendono il suo risultato naturale, ovvero la sentenza, faticoso.
2015-01-19	PD	GinettiNadia	La situazione del sistema penitenziario italiano, a seguito di un insieme di interventi normativi, ci consegna oggi una situazione di quasi normalità, che ci ha consentito di scongiurare la condanna a sanzioni economiche da parte dell'Europa e di restituire alla pena quella funzione sua propria, conforme al dettato costituzionale di cui all'articolo 27, ovvero una funzione rieducativa e di reinserimento sociale. Registriamo pertanto, oggi, una riduzione delle presenze in carcere a 54.000 detenuti: 11.000 in meno rispetto ad un anno fa; riduzione anche di quel 40 per cento di detenuti in custodia cautelare, che auspichiamo possa ulteriormente scendere con l'approvazione definitiva del disegno di legge che interviene in materia, a tutela del principio fondamentale di presunzione di innocenza e del principio di gradualità delle misure restrittive, affinché il carcere resti l'estrema ratio, soprattutto in fase cautelare. Tale calo delle presenze è il risultato della combinazione degli effetti prodotti dai provvedimenti di legge adottati: in particolare, l'ampliamento del meccanismo di sospensione dell'ordine di esecuzione della pena, che ha limitato l'ingresso e l'effetto "porte girevoli" del carcere. Un ulteriore effetto - come lei ha ricordato - è stato prodotto dalla sentenza della Corte costituzionale del 2014, che ha inciso sulla applicazione dell'articolo 73 del decreto del Presidente della Repubblica n. 309 del 1990, in materia di stupefacenti, per i fatti di lieve entità, che potrebbe coinvolgere una parte considerevole di quel 38 per cento di soggetti detenuti per la violazione di tale Testo unico. Si tratta, spesso, di detenuti tossicodipendenti, che potrebbero essere ammessi a misure alternative di affidamento terapeutico, ma che non ne usufruiscono anche per mancanza di risorse pubbliche. Positivi sono anche gli effetti del potenziamento dello strumento di trasferimento nei Paesi di origine degli stranieri condannati (lo ha ricordato lei: la Romania, l'Albania ed il Marocco), per un totale di oltre 5.000 detenuti interessati. L'introduzione della liberazione anticipata speciale, insieme al potenziamento dell'ammissibilità alle misure alternative, ha portato i detenuti in esecuzione esterna da 16.000 agli oltre 31.000 attuali: un ottimo risultato. L'introduzione, inoltre, dei rimedi risarcitori compensativi ha consentito alla Corte di Strasburgo di rigettare oltre 3.000 ricorsi per richiesta di risarcimento contro l'Italia. Infine, ma non meno importante, è l'impegno a non concedere ulteriori proroghe sulla chiusura degli OPG e per l'apertura di adeguate residenze detentive per gli oltre 1.000 internati condannati al fine pena mai. Oggi, dai dati forniti dal Ministero, risulta che il problema del sovraffollamento è stato affrontato efficacemente, ma non ancora abbattuto. Passi in avanti sono stati compiuti soprattutto evitando l'ingresso in carcere, con l'introduzione della detenzione domiciliare, con l'uso dei braccialetti elettronici e con la messa alla prova. Tuttavia, signor Ministro, mancano ancora alcuni decreti di attuazione. Abbiamo scelto di affrontare il tema del sovraffollamento del carcere come problema strutturale e non emergenziale. Si tratta di risultati che, tuttavia, richiedono un continuo monitoraggio. Accogliamo, pertanto, con favore la proposta di organizzare degli stati generali che coinvolgano tutti i soggetti che operano dentro e intorno al carcere. Tuttavia, signor Ministro, per rafforzare l'esecuzione penale esterna non sarà sufficiente la riassegnazione agli uffici di esecuzione esterna dei risparmi individuati dalla recente legge di stabilità, ma ben più coraggiose scelte organizzative nell'ambito del nuovo assetto del Ministero della giustizia, che snelliscano le strutture centrali e liberino risorse a favore degli uffici periferici in prima linea. In tale direzione, solleviamo pertanto dubbi sulla scelta di accorpare il Dipartimento dell'esecuzione esterna per adulti alla giustizia minorile. Questo ci preoccupa. Inoltre, manca ancora di trattare un ulteriore capitolo: mi riferisco al capitolo della valorizzazione delle risorse professionali impegnate a garantire sicurezza e rieducazione (il corpo di polizia penitenziaria, gli educatori e gli psicologi). Il pianeta carcere è un pianeta che continua a girare intorno al grado di civilizzazione di un Paese e la cui evoluzione non può arrestarsi nemmeno di fronte a riprovevoli sodalizi di corruzione e frode. Infatti, le nostre prospettive devono rimanere una pena che favorisca il reinserimento ed abbatta la recidiva e un sistema penitenziario capace di aprirsi al contributo del mondo esterno, oltre le mura di cinta. Mi avvio a concludere. Le ombre emerse dalle recenti inchieste giudiziarie, che devono essere certamente perseguite, non possono annullare 30 anni di storia e di evoluzione dell'ordinamento giuridico e delle politiche penitenziarie, così come non possono annullare sperimentazioni di progettualità positive in alcuni istituti del nostro Paese, volte a rendere più umana la pena in carcere.
2015-01-22	PD	LumiaGiuseppe	Signora Presidente, le chiedo per cortesia di sollecitare il ministro Guidi in ordine a ciò che sta avvenendo al gruppo AnsaldoBreda, Finmeccanica. Oggi, dopo diversi giorni, sono tornati a protestare i lavoratori dello stabilimento di Carini di questo gruppo. Sappiamo, signora Presidente, che è in corso una discussione per vendere il complesso del gruppo AnsaldoBreda con tutti gli stabilimenti. Da questo punto di vista sarebbe importante anche una discussione nelle Commissioni di merito e penso anche in Aula, perché un altro pezzo importante di produzione industriale del nostro Paese rischia di andare via, non perché non ci sono le commesse, non perché non c'è mercato, ma perché questo gruppo non ha saputo organizzarsi in modo manageriale e qualificato per poter rispondere anche sul piano dei conti alle fette di produzione che ha saputo conquistarsi in Italia, in Europa e nel mondo. Vorrei richiamare in particolare la sua attenzione, signora Presidente, intorno ad una questione che riguarda Carini. Lì la produzione è stata sempre seria e qualificata. Cosa sta avvenendo? Sono stati distaccati quest'anno 35 dipendenti a Reggio Calabria e adesso, senza preavviso, altri 15 operai sono stati trasferiti nel sito di Napoli. Insomma, 50 trasfertisti che sono stati assegnati ad altri due stabilimenti e che hanno scelto di non seguire questa imposizione che gli è stata data. Sa perché, signora Presidente? Perché il rischio è che, nel frattempo che si trova il nuovo acquirente (si sta parlando con il colosso cinese Insigma e con il colosso giapponese Hitachi, come comunica la stampa), si vuole chiudere lo stabilimento Breda‑Ansaldo di Carini a Palermo. Sarebbe una beffa. Ecco perché, signora Presidente, le chiedo di intervenire presso il ministro Guidi, chiedendogli di venire qui. Si deve evitare questa beffa, tenere insieme tutti e quattro gli stabilimenti (Pistoia, Napoli, Reggio Calabria e Carini) e fare in modo che complessivamente questo gruppo valuti la possibilità di ricollocare questi stabilimenti insieme e non escludendo proprio quello siciliano di Carini. PRESIDENTE. Va bene, solleciteremo.
2015-01-26	M5S	MorraNicola	Signor Presidente, anche il Gruppo del Movimento 5 Stelle voterà contro quest'articolo, che esprime, esattamente come il resto della norma, una filosofia che ci ha visti completamente distanti. Quelle pochissime volte in cui si è potuti entrar nel merito e si è potuta sviluppare una discussione con accenni veloci in Commissione sono emerse distanze che definire siderali è poco. Abbiamo un'idea della democrazia che sia ascolto, partecipazione e tentativo d'integrazione. Questa legge elettorale ha lo scopo di allontanare ancor più i cittadini dalla cosa pubblica, purché qualcuno possa dire «ho vinto». E magari, in teoria, avrebbe voluto anche poterlo dire la sera stessa delle elezioni ma per ammissione di tanti colleghi, a causa di problemi determinati dal meccanismo di attribuzione dei seggi, ci vorrà molto, molto più tempo di quello che inizialmente qualcuno, esperto di Twitter, poteva immaginare. Per queste ragioni, a tal proposito, rimarchiamo come in quest'Aula si sia nuovamente svilita la funzione prima del Parlamento, il quale dovrebbe essere il luogo in cui si discute. Questo macigno dovrà rimanere sulla coscienza di chi voterà a favore di questa legge, fra l'altro in tempi imposti coercitivamente da un Presidente del Consiglio che potrebbe far invidia anche a Narciso per quanto vuol apparire veloce, prima ancora che bello. Oggi abbiamo appreso che dalle elezioni greche il PD renziano si è sentito ulteriormente rafforzato nelle sue convinzioni di voler cambiare verso all'Europa, ma credo che questa legge elettorale, con il combinato legislativo delle riforme costituzionali, al massimo potrà cambiare verso a poche battute, considerando che lo stesso Presidente del Consiglio, pochi giorni fa, in maniera molto, molto dimessa, accompagnava frau Merkel a Firenze dimostrando come gli italiani possano essere più che servizievoli, adulatori e anche di più, quando si tratta di zelare per ottenere qualche riconoscimento. Quando in Europa e in Italia tanti capiranno tutto ciò, ci sarà ben poco da attendersi, se non un duro lavoro da fare: spero che tanti ipocriti odierni allora scompariranno dalla faccia della scena politica.
2015-01-26	PD	DeBiasiEmiliaGrazia	Sbaglieremmo ad interpretare le percentuali 40 e 60 come delle quote perché la norma antidiscriminatoria, usata in molti altri sistemi elettorali europei, è dinamica e non dice che le donne devono essere il 40 per cento, ma che nessun sesso può prevalere sull'altro oltre il 60 per cento. È uno dei motivi per cui viene considerata, in un dibattito molto lungo e articolato, come una norma più dinamica rispetto alla parità del 50 e 50. D'altro canto, l'articolo 51 della Costituzione parla esplicitamente di pari opportunità di accesso. Le pari opportunità sono un modello dinamico e non statico. Rispetto al nulla che c'era in precedenza, credo che l'emendamento della senatrice Finocchiaro con la norma antidiscriminatoria con le percentuali del 40 e 60 ci fa avvicinare a modelli di democrazia del Nord Europa e a quello spagnolo, che mi sembrano tutt'altro che deprecabili. Vorrei che non ci dividessimo su questo, ma cogliessimo il tratto per cui, tra i capilista, nessun sesso potrà prevalere sull'altro oltre una certa misura. Ciò mi sembra una norma di civiltà.
2015-01-26	PD	GattiMariaGrazia	Signor Presidente, ho pensato molto se intervenire su questi emendamenti perché ce n'era un altro, a prima firma delle senatrice Fedeli, che è stato ritirato. E a quell'emendamento io tenevo. Ritengo perciò sia opportuno chiarire un elemento fondamentale. Noi abbiamo inserito una norma antidiscriminatoria in questa legge, che prevede l'alternanza di genere e almeno il 40 per cento di candidati di sesso diverso fra i capilista. Mantengo tutte le riserve già espresse sui capolista bloccati; però su come si esprimono le preferenze e sulla caratteristica del voto, cioè quanti capolista bloccati effettivamente verranno eletti nelle varie situazioni in relazione a quanti seggi saranno conquistati dalle diverse forze politiche, sono abbastanza convinta che non manterremo la norma antidiscriminatoria nell'Assemblea, tra le persone che verranno effettivamente elette. Questo sarà un problema perché da sperimentazioni e studi condotti nei Paesi del Nord Europa è risultato ormai chiaramente che se un gruppo di genere non raggiunge almeno il 40 per cento, il lavoro dell'assise non risentirà del punto di vista di quel gruppo. In Italia la situazione è gravissima, dal momento che la parità di genere è legata ad un concetto fondamentale: è un diritto umano, come definita dalla Comunità europea. Ebbene, non avere la norma antidiscriminatoria significa perpetuare una situazione che questo Parlamento registra già da troppo tempo. Guardate, non avremmo mai avuto questi numeri terribili, da un lato, della disoccupazione femminile e, dall'altro, della differenza di genere rappresentata dallo scarto fra le pensioni, se non avessimo avuto una situazione di questo tipo. Questa è una riforma elettorale che varrà per decine di anni e spero che sia sufficientemente capace di ammodernare questo Paese e la composizione di quest'Aula. È per questo motivo che vi chiedo che almeno vi sia una norma che preveda che i capolista siano ripartiti tra i sessi al cinquanta per cento, che non risolverà il problema completamente, ma almeno mitigherà un risultato che secondo me rischia di essere molto grave. Per questa ragione dichiaro che voterò favorevolmente all'emendamento in esame, su cui pregherei tutte le donne, anche quelle del PD, e tutti gli uomini, anche del PD, di riflettere.
2015-01-27	FI	RomaniPaolo	Quello che è avvenuto, e che sta avvenendo, con il percorso delle riforme non è un cambio di maggioranza. Forza Italia è e rimane convintamente all'opposizione di politiche che giudichiamo del tutto inadeguate a portare il Paese fuori dalla crisi. E al di là dell'ottimismo di facciata, dei facili slogan che il Governo è solito manifestare, tutti gli indicatori economici continuano ad essere di segno negativo. Non basta far vedere le bellezze di Firenze a Frau Merkel per imporre all'Europa quel cambiamento che solo la tenacia di Mario Draghi e la paura del contagio greco - e non certo l'iniziativa del Governo italiano - stanno forse mettendo lentamente in moto. Non basta chiamare con un nome inglese la riforma del mercato del lavoro per nascondere il vuoto di contenuti e il carattere del tutto eventuale delle poche innovazioni che contiene. Non basta fare mosse propagandistiche come gli 80 euro, quando gli italiani pagano più tasse di prima. Noi non potremo mai condividere o sostenere queste politiche.
2015-01-27	FI	RomaniPaolo	ROMANI Paolo (FI-PdL XVII). Signora Presidente, onorevoli senatori, quella che scriviamo oggi è un pagina fondamentale del nuovo assetto istituzionale: la stiamo scrivendo alla Camera, dove in queste ore si sta riformando la Costituzione formale; e la stiamo scrivendo qui al Senato, modificando, di fatto, la Costituzione materiale. Con la legge elettorale che oggi votiamo, riappropriandoci dopo la sentenza della Consulta della sovranità parlamentare su una materia cardine della democrazia, ridisegniamo infatti un nuovo equilibrio dei poteri: un Esecutivo più forte, un Parlamento più snello nelle sue articolazioni e più rapido nelle decisioni, ed un Capo dello Stato nuovamente di garanzia. Signora Presidente, l'Europa è stanca: fatica ad arginare il fanatismo di una religione che, travisando i precetti dei testi sacri, minaccia l'Occidente con attentati suicidi e decapitazione degli ostaggi. È messa in discussione dal suo interno da una falla che fa vacillare la turris eburnea del rigore economico: una falla a sinistra, purtroppo, e non quella crepa, quella svolta liberale che potrebbe portare nuovo vigore alla crescita economica e industriale. Ieri il nuovo premier greco Alexis Tsipras, nelle sue prime parole dopo i risultati elettorali, ha citato, per ben tre volte, il superamento dell'austerità come elemento cardine della sua proposta politica: basta a questa Europa della troika, dell'oppressione e della costrizione. Più che un'analisi è una sentenza, che dà un duro colpo all'eurocrazia di Bruxelles, che noi per primi, con il Governo Berlusconi, l'ultimo eletto democraticamente, abbiamo contrastato duramente, da soli. Perentoria, e anche efficace nella sua semplicità, è la posizione del nuovo leader greco nei confronti delle istituzioni europee. Proprio ieri, su un quotidiano italiano, il suo consigliere economico, diceva: «I soldi in arrivo servono solo a pagare gli interessi. Non ce li daranno? Peggio per i creditori». Peccato che, tra i maggiori creditori, ci sia anche l'Italia per 40 miliardi di euro. Signora Presidente, questo è il contesto in cui siamo chiamati a dare al nostro Paese istituzioni equilibrate, solide ed efficienti. Abbiamo bisogno di strumenti nuovi che consentano decisioni rapide, senza per questo perdere niente dell'essenza, dei valori, dello spirito della democrazia; strumenti che ci consentano di affrontare efficacemente le importanti sfide che si presentano. Noi, all'opposizione, insieme alla maggioranza, stiamo cambiando l'assetto istituzionale, la governance del Paese. Pur con i limiti di una mediazione tra forze politiche anche molto diverse, così come è obbligatorio fare quando si scrivono regole nuove, stiamo portando l'Italia fuori dalle paludi ottocentesche di una rappresentatività estrema e irragionevole, dalla lentezza e dall'indecisione, dal diritto di veto di partiti irrilevanti e dalla impossibilità di governare. Stiamo disegnando le istituzioni repubblicane del XXI secolo. Il modello di democrazia che proponiamo è chiaro ed è l'obiettivo che aveva in mente Silvio Berlusconi quando ha fondato Forza Italia nel 1994. Noi qui, oggi, quell'obiettivo lo rivendichiamo con forza: un bipolarismo che si avvicina sempre di più ad un vero bipartitismo sul modello americano; una democrazia snella, che abbia la capacità di decidere e di prendere le responsabilità delle proprie decisioni, sulla base di una scelta chiara degli elettori. Lo voglio dire soprattutto a chi vede in queste riforme solo un compromesso al ribasso e a coloro che sono ancora arroccati in una contrapposizione ottusa.
2015-01-27	LN	CalderoliRoberto	La vittoria di Renzi al ballottaggio sembrerebbe oggi scontata ma, dopo le legnate che gli arriveranno dall'economia e dall'Europa dopo che gli italiani si renderanno conto che i suoi slogan e le slides sono solo una presa per i fondelli, dopo che la troika, presa a pedate da Tsipras, attraverserà il mare nostrum per venire a casa nostra a soffiare sul collo di Renzi e di Padoan, io quel ballottaggio non lo vedo assolutamente scontato. La gente, quella per bene e senza fette di salame sugli occhi, saprà quale Matteo scegliere e voterà il nostro che, diversamente dall'altro, forse non camminerà sulle acque, ma non venderebbe l'Italia per 30 denari o, peggio, per 30 euro, come si sta facendo, ad esempio, ora con le banche popolari.
2015-01-27	M5S	MartonBruno	Signora Ministro, secondo me, noi dobbiamo rivedere assolutamente la nostra politica estera e di difesa. Non dobbiamo assolutamente permettere - lo dico senza alcuna polemica, mi creda - che siano i nostri militari a fare la nostra politica estera. Dobbiamo decidere cosa fare da grandi: non possiamo più permetterci di fare tutte le missioni in tutto il mondo. A mio avviso, dobbiamo ragionare su quali siano le nostre possibilità e soprattutto i nostri interessi, e non solo nazionali ma di tutta l'Europa. Dobbiamo mettere a fattore comune tutte le nostre competenze con l'Europa, e non proseguire con l'acquisto di armamenti. Non si deve, inoltre, prendere la scusa di questo incidente per effettuare nuovi acquisti di velivoli F-35, e lo dico senza alcuna polemica.
2015-01-27	M5S	MorraNicola	Colleghi, intanto voglio rimarcare un dato che la dice tutta sulla scarsa rilevanza che quest'Aula sta attribuendo al dibattito e cioè la scarsissima partecipazione, anche numerica, dei colleghi al dibattito in Aula. Tutto questo decenni fa non sarebbe avvenuto, Ministro: una legge elettorale è una legge che di fatto da sempre precostituisce le gabbie all'interno delle quali si potrà svolgere in futuro la vita democratica del Paese e del Parlamento. Immagino che negli anni Cinquanta e Sessanta, ma anche più recentemente, un dibattito sulla legge elettorale avrebbe di certo comportato massima attenzione da parte di Zangheri oppure di Pajetta oppure di Nenni o di tutti quelli che possiamo e dobbiamo ricordare perché sono stati gli autori di scelte per cui noi oggi ci troviamo qui. Eppure oggi viviamo il dibattito con grandissima distrazione e disaffezione. Un senatore raccontava a me e a un amico del Gruppo che in occasione della discussione della cosiddetta legge truffa nel 1953 si sfiorò la rissa fisica, si fecero danni ai banchi, appunto perché si riteneva che la legge dovesse nascere da uno spirito condiviso e, per quanto quella legge, detta all'epoca «truffa», assegnasse un premio di governabilità o di maggioranza solo e soltanto a chi comunque otteneva la maggioranza assoluta dei voti espressi, oggi noi andiamo a - probabilmente - approvare una legge che sarà decisamente molto più truffaldina senza che vi sia, da parte di coloro che si reputano eredi di un certa tradizione, un minimo sussulto di coscienza e di orgoglio affinché questo non accada. Perché tutto questo può avvenire, colleghi? Perché tutto questo può avvenire, Ministro? Semplicemente perché è l'idea di democrazia che è cambiata nell'immaginario di molte forze politiche. Ora, la democrazia, per quello che noi del Movimento sosteniamo, non può che essere inclusione, partecipazione e condivisione e pertanto è un male per tutte le forze politiche, per quanto si possa magari vincere, nelle stesse competizioni, registrare tassi di astensionismo così brucianti e così drammatici come quelli che ormai molti si sono rassegnati a rilevare. Qui c'è gente che è contenta di vincere, per quanto vinca, con il 37 o con il 42 per cento degli elettori. Questo non fa altro che allontanare i cittadini dalle istituzioni e se i cittadini sono distanti dalle istituzioni, se non vivono con partecipazione le istituzioni, mi dite perché mai lo Stato deve esistere? Mi dite in che cosa trovi la sua ratio lo sforzo che tutti quanti dobbiamo sostenere per accettare l'autorità dello Stato? L'autorità dello Stato, infatti, la si riconosce e la si accetta se allo Stato si riconosce una legittima funzione sociale. E questa funzione sociale non è più avvertita, perché il nostro Stato non è più partecipato, perché la legge elettorale non è più pensata come strumento di rappresentanza, bensì come strumento con cui l'altro, che è comunque, a priori, un nemico, va semplicemente ricondotto a più miti consigli. L'altro non lo si ascolta; l'altro non lo si rende meritevole di attenzione, perché l'altro ti costringe a ragionare sulla possibilità della diversità. Ma questa è la democrazia. La democrazia è peitho, ossia persuasione, pazienza: pazienza con cui si cerca di ottenere ragione attraverso il convincimento; il convincimento, invece, in queste fasi parlamentari, è stato ottenuto non con la forza delle argomentazioni, ma con la forza dell'emendazione. Ricordo che i primi giorni di agosto, per evitare un massacro (che comunque il Regolamento prevedeva), e cioè la discussione, l'illustrazione e la votazione di migliaia di emendamenti proposti dal Gruppo Misto-SEL, si è concesso che la soglia per accedere al Parlamento venisse diminuita. Così come, ultimamente, con la presentazione di oltre 44.000 emendamenti da parte della Lega - e ciò fa anche pensare che questa presentazione sia stata, forse, forse, intenzionale - si è ottenuto, anche se con il giochino del famoso "canguro", reso possibile dall'emendamento Esposito, che comunque i tempi della discussione fossero ulteriormente armonizzati (per non dire contingentati), proprio in dispregio del dibattito parlamentare, perché questo non interessa ad alcuno. Alla fine, si è permesso, proprio alla Lega e con l'accettazione della stessa Forza Italia, di poter ottenere ciò che Matteo Renzi voleva da più tempo, e cioè che il premio di maggioranza non venisse corrisposto alla coalizione, bensì alla lista. Ora, il collega Calderoli simpaticamente diceva che Matteo Salvini «ha messo la freccia». Ma io credo che questa freccia durerà ben poco. Ricordo che questi sono anni in cui la mobilità elettorale in alcuni Paesi del Sud Europa è particolarmente accentuata. Prima si ricordava l'incredibile fine del Pasok, ma voglio anche ricordare l'altrettanto inverosimile accelerazione elettorale di Tsipras e di Syriza, di cui tutti oggi si scoprono alleati e amici. Questo è pure divertente, perché è costume italico - e non lo sostengo certamente io - la propensione a salire sul carro del vincitore: dopo averlo osteggiato e sbeffeggiato, adesso si scoprono tutti amici del leader greco. E solo pochi giorni fa, chi oggi gli professa amicizia eterna, faceva altrettanto con Angela Merkel, che viene considerata il nemico numero uno del popolo greco. Questa legge elettorale è approdata al dibattito in Assemblea attraverso un iter francamente vergognoso, per non dire ridicolo. Non abbiamo mai avuto effettivamente la possibilità di ragionare su questioni importanti, né prima in Commissione, né poi in Aula, appunto perché il dibattito lo si è voluto evitare, lo si è voluto evaporare. E quando, con alcuni emendamenti, posti in particolar modo dalla cosiddetta minoranza del PD, alcuni colleghi avevano provato, dal loro rispettabilissimo punto di vista, a proporre un correttivo, un miglioramento, si sono avuti anche risultati paradossali. Io ricordo le considerazioni svolte in quest'Aula dalla senatrice Ricchiuti, la quale ha ricordato come uno stesso testo, proposto come emendamento, sia stato bocciato, per essere poi invece accettato dal Governo nel momento in cui è diventato semplicemente un ordine del giorno: a dimostrazione di come l'ipocrisia, per non dire la schizofrenia, regni sovrana. Ma ricordiamo a cosa serve una legge elettorale, perché le leggi elettorali non sono perfette, ma vanno piuttosto pensate in funzione delle tradizioni culturali e civili del popolo che sarà poi chiamato a votare. Le leggi elettorali, che non sono mai perfette, debbono servire a garantire chi ha una idea di democrazia per cui la inclusività, la partecipazione e l'apertura siano valori cardine. La legge elettorale deve essere contrassegnata dal criterio della ricerca il più possibile della rappresentanza, senza che però questa divenga altro e possa permettere - per esempio - le cosiddette rendite di posizione o, peggio che peggio, possa garantire la transumanza. In quest'Aula, infatti, seggono parlamentari che, a suo tempo, nella passata legislatura, sono stati oggetto di attacco, di scherno e derisione perché, in occasione di voti parlamentari assai importanti, hanno deciso, in funzione di quanto loro garantito dall'articolo 67, di passare da un fronte ad un altro, operando il cosiddetto giro di valzer. Ricordo a tutta l'Aula che in questa legislatura, che non è neanche al secondo anno, il numero dei parlamentari che hanno già cambiato casacca ha superato il numero dei parlamentari che ha fatto altrettanto nella passata legislatura. E questo vale per tutte le formazioni parlamentarmente rappresentate. E noi dovremmo anche, e soprattutto, ragionare su cosa significhi rappresentare. Ora, il Parlamento, per la nostra Costituzione, dovrebbe detenere la cosiddetta funzione legislativa. E vi invito sempre a ricordare che noi ragioniamo del famoso combinato disposto che si va a realizzare con l'approvazione della legge elettorale e della riforma costituzionale. Ma questa funzione è stata ormai scippata e fatta propria dall'Esecutivo da decenni. E chi può in qualche modo evitare tutto ciò? Appunto quella figura che, istituzionalmente e costituzionalmente, è dotata della facoltà di non promulgare le leggi, purché tutto nel rispetto della Costituzione vigente. E questa figura è appunto quella del Presidente della Repubblica: espressione per troppi anni e troppi decenni di classi partitocratiche che hanno deciso solo e soltanto, in maniera autoreferenziale, di riprodursi attraverso meccanismi che hanno corrotto, sempre e soltanto, qualunque legge elettorale. Perciò voi, della preferenza (con cui quantomeno l'elettore potrà decidere), della rappresentanza, delle candidature plurime, ve ne fregate altamente, perché la legge elettorale la pensate semplicemente per perpetuarvi dei posti, e posti particolarmente costosi per la comunità tutta.
2015-01-27	PD	TrontiMario	Signora Presidente, colleghi, settant'anni fa, di questo giorno, l'Armata rossa entrava nel campo di Auschwitz, compiendo un atto storico di liberazione umana. Il ricordo resiste straordinariamente al tempo; è la forza dirompente del passato che non passa. Sono ancora tra noi, sparsi e nascosti nelle pieghe dell'Europa, gli ultimi rari protagonisti che, con le lacrime agli occhi, parlano di come la loro infanzia e adolescenza fu violentemente colpita da quella tragica esperienza. Primo Levi, nell'intervista a Enzo Biagi per Rai Uno del 1982, alla domanda su come quell'esperienza aveva cambiato la sua visione del mondo, risponde: «Questa esperienza mi ha insegnato molte cose, è stata la mia seconda università, quella vera. Il lager mi ha maturato, non durante, ma dopo, pensando a tutto quello che ho vissuto». C'è questa differenza tra il ricordo e la memoria. Il ricordo è del singolo e riguarda la sua individuale esperienza. La memoria invece è un fatto collettivo e può essere definita anche come memoria sociale. Questo concetto lo ha elaborato Aby Warburg, il grande studioso tedesco del Rinascimento italiano. Il suo progetto di atlante della memoria mirava alla scopo di rendere il passato fruibile per il presente. Il termine greco di memoria, mnemosyne, è il nome che indica la madre delle nove muse. Si è discusso a lungo in questi anni sull'utilità e sulla opportunità di questa Giornata della Memoria. Qualcuno ha voluto vederci un modo un po' ipocrita - è stato richiamato anche da chi mi ha preceduto - di scaricarsi la coscienza da orrori che in quel tempo non abbiamo saputo evitare. Sbagliano costoro. Questo nostro è un tempo smemorato, prigioniero dell'immediatezza di un presente, che non a caso viene considerato come ormai eterno. È compito delle istituzioni, della politica, della cultura tenere il filo della continuità storica nella trasmissione di eredità da una generazione all'altra. È di oggi la notizia di un sondaggio che vede l'81 per cento dei tedeschi reclamare uno schlussstrich, un tratto di penna che cancelli la memoria dell'Olocausto. La giornata di quest'anno viene poco dopo i fatti di Parigi; quel grido che troviamo alla fine di quel grande libro, che è «La linea d'ombra», e che Joseph Conrad mette in bocca al protagonista di tanti eccidi («l'orrore, l'orrore!»), è ancora attuale. Il tragico non è scomparso dalla storia, forse non scomparirà mai. Le forze democratiche, nel loro ottimismo, a volte anche nel loro buonismo, che vede e vuole vedere l'inarrestabile progresso dell'umanità verso il meglio, sembra rimanere ogni volta interdetta e incredula che l'orrore si possa ripetere. Ma così si fa trovare impreparata alla giusta reazione. Non è che con « Je suis Charlie » che si sconfigge il terrorismo. Non esiste il male assoluto, non c'è un male metafisico: questo sì sarebbe incurabile. Non possiamo ripetere, con Primo Levi, la sua terribile frase «C'è Auschwitz, quindi non può esserci Dio». C'è un male sempre storicamente determinato, che bisogna andare a colpire alla radice con le armi della politica, con l'intervento delle forze sociali organizzate. Il tragico della storia può essere efficacemente combattuto soltanto dalla potenza della politica. Ma non voglio concludere con questi accenti tenebrosi. I campi di sterminio in realtà illuminano anche un'altra faccia, un altro volto dell'umano. E' di questi giorni l'iniziativa di presentare all'Auditorium di Roma brani di musica composta nei campi, non decine o centinaia ma, pare, addirittura migliaia di piccole partiture, scritte su fogli precari, strappati, e per fortuna salvati; potremmo dire sommersi e salvati, secondo una formula nota. È vero dunque che la musica è tra le forme d'espressione che più rispecchia il profondo dell'animo, e questo tanto più nell'esperienza del dolore e nella minaccia della morte. Nella Giornata della Memoria è bene evocare quelle figure che attraversano l'orrore quasi con le ali dell'angelo. Etty Hillesum, che proprio ad Auschwitz, nei suoi diari, scrive quel pensiero stupendo: «Quando si ha una vita interiore poco importa dove ci si trova». Edith Stein, finissima intellettuale, fenomenologa, allieva di Husserl, che con le sua fede ritrovata va incontro serena alla morte, avanti agli altri. Figure di donna. Simone Weil, che è come se fosse caduta anche lei nell'orrore, quando quasi si lascia morire, per non vedere quello che sta succedendo. Qui è la speranza nell'indistruttibilità dello spirito umano, che vince sempre alla fine sulla violenza perché rimane nella storia oltre la violenza.
2015-01-27	PD	ZandaLuigi	Signora Presidente, tra poco, con il nostro voto, concluderemo un dibattito lungo, molto ricco di argomenti e talvolta anche ruvido. Anch'io, come il senatore Romani, inizierò da quello che egli ha definito "il contesto". Cinque giorni fa, la BCE di Mario Draghi, impegnandosi a intervenire per più di 1.100 miliardi di euro, ha varato una nuova politica monetaria, che potrà aiutare l'Europa e l'Italia ad uscire dalla grave recessione che ci sta impoverendo molto brutalmente da almeno sette anni. E nell'intervento della BCE vedo non soltanto una misura di carattere monetario, ma anche un forte segno, molto significativo, nella direzione di una maggiore unità economica e politica dell'Europa. Il fronte comune nei confronti dell'ISIS e del terrorismo, l'intervento della BCE, l'aspettativa di un'inflazione al 2 per cento, il piano di investimenti di Juncker, la riduzione del prezzo del petrolio e dello spread sul nostro debito, la fase espansiva dell'economia americana ed anche la forte spinta a favore dello sviluppo di tanti popoli europei sono tutti elementi che possono farci pensare ad una progressiva uscita dal tunnel. Dobbiamo, quindi, domandarci se l'Italia ha fatto veramente tutto quel che doveva per farsi trovare pronta all'appuntamento con la ripresa: purtroppo non è così. Nonostante negli ultimi anni l'Italia ed i cittadini italiani, i giovani soprattutto, abbiano fatto sacrifici inauditi e sia stato già avviato il lungo cammino delle riforme, è ancora molta la distanza che ci separa dall'essere una democrazia moderna, giusta ed efficiente. Questo è il quadro da cui nasce l'urgenza di una nuova legge elettorale, che raccolga le indicazioni della Corte costituzionale ed aiuti l'Italia ad abbandonare la condizione di impotenza democratica a favore della democrazia della decisione, come ci ha ricordato in discussione generale il senatore Tonini. Ho seguito con molta attenzione il dibattito che ha accompagnato i lavori della legge elettorale, alla quale il Gruppo del Partito Democratico al Senato darà tra poco il proprio voto. Ho ascoltato voci convergenti ed altre, in minor numero, divergenti. Sin dalla prima legislatura repubblicana, ogni volta che il Parlamento ha affrontato il nodo elettorale il dibattito è stato molto serrato, vivace e spesso aspro. Questa volta, semmai, varie e diverse opinioni si sono manifestate dentro agli stessi Gruppi parlamentari del Senato, e anche nel mio, arrivando al dissenso del voto in Aula, in forme e in una misura inusuali nelle votazioni di leggi elettorali del passato ed anche rispetto al voto della Camera dei deputati. Per quel che riguarda il mio Gruppo, non è mai venuta meno la sincera sollecitazione, che rinnovo anche ora, alla ricerca del massimo livello di unità politica su un provvedimento radicalmente migliorato, come da tutti riconosciuto, rispetto al testo che avevamo ricevuto. Anzi, mi ha colpito la limitata rivendicazione di quella che, per il Senato ed in particolare per i senatori del PD, è stata la significativa vittoria politica dovuta ai miglioramenti apportati alla legge. Mantenendo intatta la possibilità del secondo turno del ballottaggio, abbiamo alzato al 40 per cento la soglia per il premio di governabilità al primo turno e, conseguentemente, abbiamo ridotto al 3 per cento quella per l'ammissione delle liste in Parlamento, così realizzando stabilità per i Governi, più efficienza legislativa e più rappresentanza per tutti i partiti. Abbiamo previsto il premio alla lista per scoraggiare coalizioni artificiali, destinate fatalmente a dividersi, ma mantenendo ovviamente la possibilità di alleanze di Governo con il partito vincitore da stringere dopo il voto. Rispetto alla prima lettura, abbiamo rafforzato l'alternanza di genere, confermando una linea che ormai il PD esprime e pratica in ogni circostanza possibile. Sulla selezione dei candidati invece non siamo riusciti ad individuare una maggioranza parlamentare intorno alla soluzione su cui il PD contava pressoché all'unanimità: il collegio uninominale maggioritario. Su questo punto, anche comprensibilmente, il PD è in minoranza in Parlamento. Siamo, infatti, l'unico partito con una struttura in grado di competere, con buone chance, con propri candidati in collegi uninominali su tutto il territorio nazionale. È per queste ragioni, e solo su questo punto, che abbiamo dovuto rinunciare alla nostra posizione, ma dovevamo farlo se volevamo far approvare una legge di cui l'Italia ha urgente bisogno. Per troppo tempo e troppe volte abbiamo discusso di formule senza tener conto della loro fattibilità parlamentare, ma quando in Parlamento si cerca una soluzione serve sempre indicare con quale maggioranza la si può perseguire. Il testo che il Senato ha ricevuto dalla Camera dei deputati prevedeva le liste bloccate. Pur non condividendo questa soluzione, anche il Gruppo del PD, quasi all'unanimità, l'ha votata alla Camera. Oggi abbiamo una formula mista molto diversa e di gran lunga migliore: una parte degli eletti verrà scelta con le preferenze e una parte con il metodo del blocco del capolista; questo ultimo pienamente riconoscibile dal momento che il suo solo nome verrà stampato sulla scheda, come nel caso del candidato di collegio. Cosa vuole dire? Vuol dire che l'elettore non metterà una croce sul simbolo della lista senza sapere chi sta votando, ma avendo ben chiara consapevolezza della scelta sia del partito che della persona che sta contribuendo ad eleggere. In termini politici e costituzionali, il punto chiave della sentenza della Corte è quello della riconoscibilità del candidato ed è un punto che la nuova legge rispetta assolutamente. Nel nostro dibattito non ho sentito particolari dissensi sulla scelta del metodo misto. Le preoccupazioni più rilevanti sono state sollevate sul rapporto numerico tra capilista ed eletti con le preferenze nei piccoli partiti, visto che per il partito che vincerà le elezioni il problema non si pone. Su questo punto ho letto molte stime, elaborate necessariamente su scenari astratti e non in grado di darci risultati certi. C'è una bella ricerca del professor D'Alimonte che, in punto di teoria pura, giunge alla conclusione che il totale degli eletti con voto bloccato può variare da un minimo del 30 per cento ad un massimo del 60 per cento. È una forbice molto ampia, da cui si evince che è impossibile determinare a priori quali saranno realmente le percentuali degli eletti con il voto bloccato e il voto di preferenza, ed è questa un'osservazione da tenere in considerazione. Per la prima volta, dopo molti anni negativi, oggi possiamo dire che si intravedono primi spiragli di uscita dalla crisi economica. Sono queste circostanze e queste prospettive che debbono indurci a moltiplicare gli sforzi per condurre a termine quelle riforme che, da decenni, diciamo di voler fare, ma che solo ora abbiamo incominciato a realizzare. Se l'Italia non sarà pronta, se il nostro sistema pubblico non si sarà profondamente rinnovato, tutta la fatica e il coraggio della BCE e di Draghi saranno stati inutili. È la profonda crisi dello Stato la prima ragione dei nostri guai. L'Europa può aiutarci, ma le regole dell'area dell'euro prevedono ancora che larga parte della prosperità dei singoli Paesi dipenda dalla capacità di utilizzare tutti gli strumenti nazionali e dalla rapidità ed efficacia con cui le loro strutture pubbliche sono in grado di risolvere le loro crisi interne. Questo è il punto che dobbiamo ben capire ed affrontare con chiarezza e determinazione. Senza una buona legge elettorale, senza superare il bicameralismo paritario, senza nuovi Regolamenti parlamentari, senza una seria revisione dei rapporti tra lo Stato e le Regioni, senza una pubblica amministrazione di qualità, l'Italia non ha alcuna possibilità di fare la sua parte per tirarsi fuori dalla trappola micidiale della crisi. Un ultimo codicillo, signora Presidente. Giorni fa il Senato ha approvato all'unanimità, e con profonda convinzione, un emendamento del senatore Sposetti. L'emendamento, che ora è parte integrante del testo del provvedimento, prescrive che l'ammissione delle liste dei candidati sia subordinata alla presentazione degli statuti dei partiti. Voglio sottolineare il significato profondo di questa norma. La vita del Parlamento è collegata: direi che dipende dalla qualità democratica dei partiti politici e dei Gruppi parlamentari. Quindi, se vogliamo che il Parlamento funzioni e sappia prendere le decisioni che servono al Paese, e sappia farlo con la tempestività che i problemi richiedono; se vogliamo tutto questo, allora interroghiamoci sulla portata dell'emendamento che abbiamo votato all'unanimità. In quella norma c'è un richiamo al ruolo parlamentare dei partiti politici e c'è l'indicazione della necessità che sappiano discutere al loro interno e decidere con metodo democratico anche all'interno dei Gruppi parlamentari. Il disegno di legge che stiamo per approvare produrrà la conseguenza molto rilevante di rafforzare il ruolo dei partiti politici. Se l'organizzazione interna dei partiti sarà ben regolata da statuti aperti e democratici, la nostra Repubblica e il nostro sistema politico conosceranno stagioni di grande sviluppo civile, economico ed istituzionale.
2015-02-04	M5S	FucksiaSerenella	Signor Presidente, ringrazio il Sottosegretario per la sollecita risposta alla mia interrogazione, anche se mi lascia parzialmente soddisfatta. Purtroppo, il tema dell'inserimento lavorativo delle persone disabili nel nostro Paese è una questione aperta che urge soluzioni. Partiamo da alcuni numeri relativi proprio alla Provincia di Ancona, di cui lei ha parlato. Nella famosa documentazione consegnata dal Centro per l'impiego di Ancona al segretario dell'associazione «Luca Coscioni», peraltro cinque mesi dopo la sua richiesta, emergono dati allarmanti sul rispetto della legge n. 68 del 1999: nel settore privato, per l'anno 2014, su 273 persone invalide da assumere per obbligo di legge, ne sono state inserite solo 116; per il pubblico non abbiamo dati chiari, dunque non è possibile precisare gli inserimenti effettuati. Il problema, però, non è limitato alla Provincia di Ancona, ma è purtroppo di carattere nazionale; non sono io a dirlo, ma gli ultimi dati della 7ᵃ relazione al Parlamento sullo stato di attuazione della legge n. 68 del 1999 per gli anni 2012-2013. Il documento ci consegna un quadro sconfortante: si riconferma che su 267.000 iscritti in elenco fino al 2013, abbiamo un trend di inserimento negativo, come testimoniano anche i dati riferiti dal Sottosegretario. Stiamo parlando di una forza lavoro inutilizzata, che potrebbe incidere sulla crescita del nostro Paese. Infatti, l'Organizzazione internazionale per il lavoro (ILO), nel suo rapporto 2012 sull'occupazione, segnalava che il non impiego dei portatori di handicap fa perdere complessivamente dall'1 al 7 per cento del PIL mondiale. Questo è un potenziale di capitale umano sprecato che, oltre a far perdere punti sul PIL, rappresenta per l'Italia un costo sociale non trascurabile! L'Italia deve impegnarsi su questo tema e subito. Ricordo, inoltre, che il 4 luglio 2013 la Corte di giustizia europea ha condannato il nostro Paese per non aver adottato regole che garantiscono un adeguato inserimento professionale delle persone disabili. La Corte ha definito parziale ed insufficiente la nostra normativa a tutela dei lavoratori disabili. Siamo nel 2015 e nulla è stato fatto. Faccio presente la legge quadro n. 104 del 1992, la legge n. 381 del 1991 sulla disciplina delle cooperative sociali, la legge n. 68 del 1999, la legge n. 216 del 2003 per la parità di trattamento in materia di occupazione, ma siamo ancora carenti. Signor Sottosegretario, le chiedo, dunque, di sollecitare il suo Ministero ad adeguare quanto prima la normativa italiana agli standard europei di tutela del lavoro delle persone disabili. L'Italia non ha bisogno di un'altra procedura d'infrazione e sopratutto di altre multe salate da corrispondere all'Europa. Naturalmente, non bisogna fermarsi ad una rivisitazione normativa; bisogna promuovere una cultura ed una promozione della tutela dei disabili e soprattutto una politica nazionale che investa e valorizzi il lavoro dei disabili. Il nostro Paese non può continuare a sprecare importanti risorse e con esse opportunità importanti anche per la ripresa. PRESIDENTE. Lo svolgimento di interpellanze e di interrogazioni all'ordine del giorno è così esaurito.
2015-02-04	PD	BertuzziMariaTeresa	I negoziati per la definizione dell'Accordo vennero avviati a febbraio 2009, su proposta della Direzione centrale per i servizi antidroga, in un periodo nel quale l'Italia era alla guida del progetto europeo COSPOL, per il controllo del traffico illecito di droga proveniente dall'Afghanistan verso l'Europa.
2015-02-04	PD	PuppatoLaura	Nella circolare si legge: «È stata colpita una capitale dell'Europa in uno dei simboli della nostra civiltà: la libertà di stampa e di espressione. Libertà sconosciute in altri Paesi del mondo, certamente impedite in quegli Stati a matrice islamica distanti culturalmente da noi, ma così pericolosamente vicini sia geograficamente che nelle comunicazioni sulla rete. Non può più essere un alibi per non affrontare il problema. Se non si può dire che tutti gli islamici sono terroristi, è evidente che tutti i terroristi sono islamici e che molta violenza viene giustificata in nome di una appartenenza religiosa e culturale..» Questo scrive Elena Donazzan ai dirigenti scolastici della Regione Veneto e chiede la condanna di tali atti, perché se alcuni islamici «hanno deciso di venire a vivere in Europa, in Italia, in Veneto è giusto che sappiano adeguarsi alle regole e alle consuetudini del nostro popolo e della nostra civiltà». Elena Donazzan dice inoltre: «Abbiamo visto in queste ore fallire il modello di integrazione finora adottato in Europa (...). Certamente il primo cambio di rotta è una ferma condanna senza alcun distinguo tra italiani, francesi o islamici, se questi ultimi vogliono veramente essere considerati diversi dai terroristi che agiscono gridando "Allah è grande"» dovranno esprimerlo nelle scuole.
2015-02-04	PD	PuppatoLaura	Signor Presidente, il giorno 8 gennaio 2015, in seguito all'attacco terroristico alla redazione del giornale «Charlie Hebdo», che ha sconvolto Parigi e l'Europa intera, l'assessore all'istruzione della Regione Veneto, Elena Donazzan, ha inviato una circolare a tutti i dirigenti scolastici in cui veniva loro richiesto di adoperarsi perché i genitori dei bambini musulmani presenti nelle scuole venete prendessero apertamente posizione contro la strage che si era appena consumata in quel di Parigi.
2015-02-10	LN	ConsiglioNunziante	; e qui una seria riflessione sull'entrata in Europa di questo Paese è quantomeno auspicabile ed opportuna.
2015-02-10	LN	CrosioJonny	Signor Presidente, ieri il capitano di vascello Filippo Marini della Guardia costiera ha detto che, in questi giorni, le operazioni di soccorso nel Canale di Sicilia sono state praticamente impossibili (mare forza 9, onde, un mare impossibile). Tuttavia, ciò che ci ha colpito di più è la domanda che si è fatto questo portavoce della Guardia costiera in merito a quello che ho sentito in questi minuti anche in Aula. Qualcuno dice - a nostro giudizio in maniera inopportuna - che da Triton bisogna ritornare a Mare nostrum e proprio coloro che operano, coloro che conoscono e toccano con mano questa problematica - e vi posso garantire che non più di dieci giorni fa li ho incontrati personalmente - si chiedono in questa agenzia ufficiale se Mare nostrum avrebbe potuto fare di meglio. La loro risposta è che probabilmente non avrebbe potuto. Senza entrare nel merito, perché qualcuno potrebbe strumentalizzare le nostre parole - come, purtroppo, succede troppo spesso - credo che una riflessione di carattere politico dovrebbe essere fatta molto seriamente. Noi abbiamo sempre sostenuto e sollecitato il Governo ad andare in Europa - quell'Europa alla quale abbiamo avuto anche la superficialità di dare addirittura il premio Nobel per la pace - perché si renda conto di quello che sta succedendo. Durante il semestre europeo abbiamo perso l'occasione di portare questo grandissimo problema all'attenzione di tutta l'Europa, che nicchia e gira la testa dall'altra parte. Noi abbiamo messo sul piatto le nostre visioni, le nostre soluzioni. C'è un dato di fatto palese: ancora morti che si sommano agli oltre 3.000 che ci sono stati. Questa è una carneficina. Il Mediterraneo, il Golfo di Sicilia, è sempre più rosso di sangue e qualcuno deve farsi un esame di coscienza, perché qualcuno ha veramente le mani sporche di sangue e non siamo sicuramente noi.
2015-02-10	M5S	CappellettiEnrico	Una sanzione invocata dall'Europa, che avrebbe dovuto essere una voce forte di condanna politica, culturale e sociale, prima che giuridica. Non vi sono infatti parole per stigmatizzare i comportamenti di quanti speculano sulla morte di milioni di persone, violandone una memoria che dovrebbe invece essere considerata sacra. Una memoria violata non per seguire la ricerca di una verità storica, che deve essere sempre libera e tutelata, ma per portare a casa un ben più misero bottino in termini di consenso elettorale.
2015-02-10	PD	AmatiSilvana	Signor Presidente, ogni anno il Giorno della Memoria ci impone di rivalutare pienamente la nostra capacità di saper pensare, parlare ma anche agire di conseguenza. È un fatto che le comunità ebraiche continuino ad essere un bersaglio in Europa e nel mondo. Pensiamo al recente attacco e ai morti del supermercato kosher a Parigi, ai morti dello scorso maggio all'entrata del museo ebraico di Bruxelles, ai bambini della scuola ebraica di Tolosa, uccisi nel 2012. Purtroppo, i germi dell'antisemitismo e del razzismo sono ancora qui, potenzialmente fertili, e scuotono le fondamenta politiche e giuridiche del patto sorto dopo la seconda guerra mondiale: il rifiuto incondizionato degli orrori nazisti. Quando il supremo comandante delle forze alleate Eisenhower incontrò le vittime dei campi di concentramento ordinò che fossero fatte foto, che gli abitanti delle città vicine ai campi vi fossero accompagnati e che seppellissero i morti. Voleva che rimanessero documenti, che si registrassero le testimonianze perché un giorno qualcuno avrebbe potuto sostenere che quegli orrori non fossero mai avvenuti. L'Italia, nel 2000, ha istituito il Giorno della Memoria nella data della liberazione di Auschwitz: «al fine di ricordare la Shoah, le leggi razziali, la persecuzione italiana dei cittadini ebrei, gli italiani che hanno subito la deportazione, la prigionia e la morte, nonché coloro che, anche in campi e schieramenti diversi, si sono opposti al progetto di sterminio, ed a rischio della propria vita hanno salvato altre vite e protetto i perseguitati (...) affinché simili eventi non possano mai più accadere». Nonostante sembri inconcepibile, il negazionismo continua ad essere un fenomeno diffuso, tanto da portare la Corte europea dei diritti dell'uomo a chiarire, in una sentenza del 2003, che «l'obiettivo dei negazionisti è un conclamato obiettivo razzista, xenofobo e antisemita, ovvero riabilitare il regime nazionalsocialista e, per conseguenza, accusare di falsificazione della storia le stesse vittime. La contestazione di questo crimine contro l'umanità è una delle forme più sottili di diffamazione razziale e xenofoba e di incitazione all'odio». Per la Corte il negazionismo è un abuso di diritto e non può essere protetto dal diritto alla libertà d'espressione o di ricerca. Ricordo che la dignità della persona non è solo un diritto fondamentale, ma è la base stessa di ogni diritto fondamentale. Nessun diritto fondamentale può essere invocato per fini contrari alla lettera e allo spirito della Costituzione e della Convenzione europea dei diritti dell'uomo, dato che tali fini contribuirebbero alla distruzione dei diritti e delle libertà garantiti. Nel 2005 le Nazioni Unite hanno istituito la Giornata internazionale della Memoria. Due anni dopo, con la risoluzione sulla negazione dell'olocausto, l'ONU ha condannato senza riserve il negazionismo, sollecitando tutti gli Stati membri a respingere qualsiasi negazione, parziale o totale, della Shoah come fatto storico e qualsiasi attività con questo fine. L'Unione europea è poi intervenuta nel 2008 con la decisione quadro sul contrasto a talune forme ed espressioni di razzismo e xenofobia, attraverso il ricorso agli strumenti del diritto penale. Si tratta di un atto vincolante, in base al quale gli Stati membri hanno l'obbligo di punire l'apologia, la negazione o la minimizzazione grossolana dei crimini di genocidio, dei crimini contro l'umanità e dei crimini di guerra, come definiti dagli articoli 6, 7 e 8 dello Statuto della Corte penale internazionale, nonché dei crimini definiti dall'articolo 6 dello Statuto del Tribunale di Norimberga. Quest'obbligo è stato recepito proprio in questi termini dal disegno di legge che stiamo discutendo. Paesi come la Paesi come la Francia, la Germania, la Polonia, l'Austria, la Svizzera, il Belgio e i Paesi Bassi, già dispongono di norme che identificano il negazionismo come un reato e non possiamo certo dire che questi siano Paesi dove non esiste la libertà d'opinione. Crescono, intanto, preoccupanti organizzazioni neonaziste, come Alba Dorata in Grecia, e nuove forme di estremismo in Ungheria. Proliferano su Internet inaccettabili siti antisemiti e xenofobi, dove si è perfino brindato alla morte di Shlomo Venezia, testimone diretto dello sterminio ad Auschwitz. Nel suo libro "Sonderkommando Auschwitz" Shlomo dice: «Tutto mi riporta al campo. Qualunque cosa faccia, qualunque cosa veda, il mio spirito torna sempre nello stesso posto (...). Non si esce mai, per davvero, dal crematorio». Il Sonderkommando era una squadra speciale, selezionata tra i deportati, con l'incarico di far funzionare la spietata e metodica macchina di sterminio nazista. La moglie di Shlomo mi ha raccontato che suo marito aveva mantenuto anche con lei il riserbo sull'orrore subito, finché il riaffiorare di quei simboli, di quelle parole d'ordine e di quelle idee che avevano generato il mostro dello sterminio nazista fece sì che, nel 1992, decise, con altri sopravissuti, che la sua testimonianza poteva essere un forte antidoto ad ogni follia negazionista. Vorrei dare un contributo a questo dibattito anche leggendo un brano del suo libro, ma per brevità lascerò agli atti questa testimonianza. Certo, non possiamo consentire che qualcuno possa negare o banalizzare testimonianze come quella di Shlomo. Come ha detto anche il presidente della Repubblica Sergio Mattarella, nel suo discorso d'insediamento, «Il nostro Paese ha pagato, più volte, in un passato non troppo lontano, il prezzo dell'odio e dell'intolleranza». Voglio ricordare, infine, due interventi del Presidente dell'UCEI, professor Renzo Gattegna. Il primo risale al 16 ottobre 2013, in occasione del 70° anniversario del rastrellamento del ghetto di Roma, quando ha affermato: «Nonostante tutto esistono ancora in Europa e nel mondo nuovi nazismi e nuovi fascismi, che orgogliosamente rivendicano l'eredità morale di quei crimini. I nazisti furono assassini di esseri umani, i loro seguaci di oggi sono assassini della memoria». Nel secondo intervento, avvenuto pochi giorni fa, nel corso della commemorazione alla Camera del 70° anniversario dalla liberazione di Auschwitz, il professor Gattegna ha espressamente dichiarato di condividere il testo ora in discussione in quest'Aula. Mi auguro, dunque, che oggi, finalmente, si riesca ad approvare questa norma: un atto di riparazione del Parlamento italiano che, nel 1938, votò le leggi razziali; un atto di contrasto concreto ai fenomeni di razzismo, xenofobia e antisemitismo che provano a riaffacciarsi in Italia e in Europa; un adeguamento, anche se con oltre quattro anni di ritardo, alla decisione quadro dell'Unione europea, «affinché simili eventi non possano mai più accadere».
2015-02-10	PD	GranaiolaManuela	Approvando questo atto, anche alla luce della decisione quadro del Consiglio europeo 2008/913/GAI - che mira ad armonizzare le normative degli Stati membri dell'Unione europea in tema di apologia, negazione o minimizzazione dei crimini di genocidio, crimini contro l'umanità e crimini di guerra - ci allineiamo alla legislazione di gran parte dell'Europa: ricordo l'Austria, la Francia, la Germania, il Belgio, il Portogallo e la Spagna.
2015-02-10	PD	LoGiudiceSergio	Sul tema, in Commissione diritti umani al Senato, abbiamo avuto un'interessante discussione con il rappresentate ONU sulla libertà di espressione e abbiamo potuto confrontarci su dove porre un limite. Certo, ci aiutano atti internazionali e impegni assunti dal nostro Paese, prima fra tutti la decisione quadro del Consiglio d'Europa del 2008 relativa alla lotta contro il razzismo e la xenofobia, che ha chiesto ai Paesi sottoscrittori di intervenire in modo specifico con misure legislative affinché fossero resi punibili, fra gli altri, «la pubblica apologia, la negazione o la minimizzazione grossolana dei crimini di genocidio o contro l'umanità, i crimini di guerra, quali sono definiti dagli articoli 6, 7 e 8 dello Statuto della Corte penale internazionale e i crimini di cui all'articolo 6 dello Statuto del tribunale militare internazionale» allegato all'Accordo di Londra dell'8 agosto 1945 sui crimini nazifascisti.
2015-02-10	PD	ValentiniDaniela	; un odio solo apparentemente basato sulle critiche verso alcune scelte attuate dallo Stato di Israele ma, in realtà, costituito su un più profondo pregiudizio, sull'ignoranza della storia e, in moltissimi casi, sull'uso del negazionismo come ulteriore giustificazione per attaccare Israele o i cittadini di religione ebraica in Europa.
2015-02-10	PD	ValentiniDaniela	Vorrei subito sgombrare il campo da possibili fraintendimenti. Gli storici avevano ragione quando, in questi giorni, hanno ricordato come il Parlamento non possa assumersi il compito di dire cosa sia storicamente provato. Sono d'accordo, e lo sono anche quando affermano che la migliore risposta al negazionismo sia la diffusione di una cultura della responsabilità e della conoscenza. Non vi è migliore risposta a chi nega la realtà dei crimini contro l'umanità e della Shoah di un buon libro e di una buona lezione di storia in grado di smontare, soprattutto ai giovani, quel castello di menzogne. Questo Parlamento e questo Governo - credo - dovranno impegnarsi un po' di più, molto di più, sempre di più, per sostenere la ricerca e la trasmissione della conoscenza storica. Allo stesso tempo, però, sono convinta che non vi sia alcuna contraddizione tra questi propositi e la legge che oggi discutiamo. Come ci insegnano i più importanti studiosi dell'argomento, bisogna distinguere tra il revisionismo storico, inteso nella sua accezione più positiva di riconsiderazione del passato a partire da nuove fonti e modelli interpretativi, e il negazionismo storico, inteso come minimizzazione, addirittura negazione, della Shoah e come forma di propaganda ideologica. Gli stessi fatti recentemente accaduti a Parigi e l'allarme da essi suscitati in tutta Europa devono spingere a chiederci non solo come possiamo difenderci dal terrorismo, con l'imprescindibile contributo dei Servizi e degli apparati di sicurezza, ma anche come ne prosciughiamo le basi del consenso tra quei giovani nati e cresciuti in Europa, che ne sono attratti o perfino aderiscono alle organizzazioni terroristiche. Non intendo certo qui confondere o sovrapporre i temi del negazionismo e del terrorismo. Tuttavia, credo che, tra i motivi per cui la propaganda dei terroristi riesce a intercettare molti ragazzi e ragazze nel mondo e in Europa, vi siano, oltre ad evidenti ragioni legate a motivi di carattere internazionale o al fondamentalismo religioso, anche il pregiudizio e l'odio verso l'ebraismo.
2015-02-10	PD	ValentiniDaniela	È una ricorrenza non banale, perché impone alla nostra società e alla nostra cultura di italiani ed europei del terzo millennio di riflettere non solo su ciò che è stato, ma soprattutto su come e cosa vogliamo essere in futuro. Non sfugge a nessuno di noi, infatti, come per diverse ragioni stiano prendendo sempre più piede, in Italia e in Europa, quelle spinte nazionaliste e razziste che alimentano quella cultura dell'odio e della violenza che, nei decenni scorsi, era stata contenuta in forme certamente più marginali: ideologie che rischiano di fare presa soprattutto sui giovani, che ancora non hanno avuto modo di studiare e di conoscere il significato storico e la realtà dei campi di sterminio nazisti; ideologie che minano i principi di libertà, uguaglianza e solidarietà su cui si basa la nostra Costituzione e lo stesso processo costituente europeo.
2015-02-11	PD	LumiaGiuseppe	Signor Presidente, ci apprestiamo a scrivere una bella pagina della vita parlamentare e democratica del nostro Paese. È stato fatto rilevare che, nel 1938, anche il Senato contribuì all'approvazione delle leggi razziali. Oggi, nel 2015, contribuiamo invece a caratterizzare il nostro Paese come una democrazia matura ed avanzata. Tutti ci poniamo il problema di come combattere l'odio razziale, di come sconfiggere l'antisemitismo, di come fare in modo che il negazionismo non maturi nelle nostre società ed anche nelle coscienze delle nuove generazioni. Abbiamo tutti condiviso l'idea che la via principale sia quella culturale e, quindi, la ricerca, la persuasione e la capacità di far maturare nelle nuove generazioni una coscienza aperta, in grado di confrontarsi con le diversità e di non perdere il filo complesso della memoria. Penso che proprio sulla sfida culturale il Paese debba dare il meglio di sé: sulla sfida culturale dobbiamo investire energie e risorse, sentendola come la sfida delle sfide. Colleghi, ci apprestiamo ad affrontare e a risolvere il nodo della visione di Paese che dobbiamo avere per uscire al meglio dalla crisi attuale. È sicuramente la visione di democrazia e di società che dobbiamo coltivare per il futuro, per fare in modo che il nostro Paese sia tra i più avanzati nella lotta ai grandi crimini contro l'umanità, alla Shoah e alla persecuzione razziale che ancora oggi serpeggia nelle società. Penso che in questa grande visione di Paese la risorsa culturale debba prendere il sopravvento. Nello stesso tempo dobbiamo riconoscere con molta onestà intellettuale che, mentre ci interroghiamo sul percorso culturale da offrire alle nuove generazioni, alla nostra società, all'Europa, alla comunità internazionale, crescono gli atti violenti di antisemitismo. Sono stati citati dei fatti che tutti conosciamo: i fatti di Parigi, quelli di Bruxelles, quelli che hanno colpito addirittura i bambini nella scuola di Tolosa. Nel contempo, colleghi, si corre però il rischio di assuefarsi ai tanti piccoli, ma gravissimi, atti che si consumano ogni giorno in Italia, in Francia, in Europa. Nel nostro Paese questi atti sono stati anche stimati: pensate, cari colleghi, che sono stati ben 88 nel 2014 e già 13 nel 2015, mentre in Francia sono stati centinaia e centinaia gli atti di antisemitismo che hanno preceduto i fatti di Parigi e che stanno continuando ancora a manifestarsi dopo quegli accadimenti. Per questo la comunità internazionale si è posta due obiettivi. In primo luogo, è necessario un intervento sul piano culturale. L'ONU ha istituito nel 2005 la Giornata internazionale della memoria, mentre l'Italia lo ha fatto già nel 2000, scegliendo la data di liberazione di Auschwitz, facendo in modo che quella memoria e quel ricordo non diventassero astratti, eterei, oserei dire ideologici, ma fossero invece incardinati, incarnati - lasciatemi usare questa espressione - nel dolore e nella tragedia consumati nei campi di sterminio. Per questo motivo, su quel versante l'Europa e la comunità internazionale maturano e crescono tra le mille difficoltà e contraddizioni che gli atti di antisemitismo continuano ancora a produrre. La comunità internazionale ci ha chiesto, però, di adottare anche un'altra misura, cosa che molti Paesi hanno già fatto. Occorre considerare il negazionismo come reato e molti Paesi si sono già incamminati in questa direzione: sono stati ricordati la Germania, la Francia e la Spagna. In ogni caso, sono tanti i Paesi europei che hanno fatto questa scelta, Paesi con una grande tradizione liberale e democratica, com'è emerso nel dibattito, che pure hanno ritenuto necessario intervenire in modo specifico, definendo una caratteristica penale peculiare per colpire il negazionismo. Noi abbiamo fatto un'altra scelta: ci siamo chiesti se dovevamo imboccare questa strada anche nel nostro Paese o se dovevamo, invece, percorrere un'altra via.
2015-02-11	M5S	MoroneseVilma	Signora Presidente, in questi due anni di presenza in Parlamento molte volte ho sentito e avvertito un senso di frustrazione. Molte cose che si sarebbero potute fare e molte leggi che si sarebbero potute emanare a tutela della vita e della salute dei cittadini sono andate in fumo, perché si è preferito sempre garantire altri interessi: quelli forti, quelli che danno una contropartita, quelli che non fanno parte del club dei cittadini comuni. Tuttavia, questa brutta sensazione viene oggi spazzata via perché qui, in quest'Aula, si discute un disegno di legge che il popolo italiano, la magistratura e le associazioni attendevano da oltre 20 anni. Già: 20 anni. Eppure è triste vedere quest'Aula - l'Aula del Senato - completamente o quasi vuota e sicuramente molto poco attenta alla discussione, anche da parte della Presidenza. Con questo disegno di legge finalmente inseriamo nel nostro codice penale delle apposite fattispecie di reati in materia ambientale. Si tratta di una riforma istituzionale di grande importanza per poter dare finalmente le "armi" giuste alla magistratura, affinché chi si macchia di reati contro l'ambiente possa finalmente essere punito penalmente e non semplicemente con una contravvenzione. Penso ai cittadini campani come me, che vedono ogni giorno il territorio della propria Regione martoriato dall'inquinamento dovuto agli sversamenti illeciti, ai roghi tossici, all'interramento di rifiuti radioattivi, nucleari, al proliferare di un'attività criminale che opera indisturbata da 20 anni da Nord a Sud della Penisola. Ma penso anche ai cittadini pugliesi che vivono il dramma dell'inquinamento dell'impianto ILVA, dove si è proceduto con ben sette decreti a cercare di salvare l'azienda privata dei Riva. Ma chi pensa a salvare i tarantini? Ricordo il caso Eternit, conclusosi con una vergognosa sentenza che annullava il processo per prescrizione. Ogni Regione ha i suoi drammi ambientali, ogni Regione piange morti che non hanno avuto giustizia ed anzi, ha visto i colpevoli non solo farla franca, ma continuare a compiere indisturbati queste attività criminali. Avremmo voluto che uscisse dal lavoro parlamentare di Camera e Senato un testo forte, coraggioso, perfetto. Così non sarà, purtroppo, perché nonostante il duro lavoro del Movimento 5 Stelle non si è riusciti a far prevalere il senso di giustizia. Ciononostante, ritengo che questo sia il primo grande passo verso la reale tutela dell'ambiente. Tengo allora ad evidenziare brevemente alcuni punti di forza e di criticità del disegno di legge in esame. Come è noto, la legislazione dell'Unione europea in materia di ambiente è intervenuta ed interviene in modo costante e pressante al fine di salvaguardare la qualità dell'ambiente e proteggere la salute umana. Ma non sempre l'attuazione delle direttive avviene tempestivamente, anzi, l'Italia si è sempre contraddistinta per i suoi ritardi. Il reato ambientale sino ad oggi è stato un reato contravvenzionale di pericolo presunto, strutturato in una logica preventiva cautelare di difesa del bene protetto. Ma non è accettabile che un comportamento negligente, che arreca un grave pregiudizio all'ambiente, non trovi un'adeguata sanzione penale. È la stessa Unione europea, nella direttiva 2008/99/CE del 19 novembre 2008 sulla tutela penale dell'ambiente del Parlamento europeo e del Consiglio, il cui termine ultimo di recepimento negli Stati membri era fissato al 26 dicembre 2010, ad imporre ai legislatori nazionali di prevedere sanzioni «efficaci, proporzionali e dissuasive» in materia ambientale. L'Italia ha recepito solo parzialmente tale direttiva, con il decreto legislativo n. 121 del 7 luglio 2011. Parzialmente, perché la classe politica, negli anni, mai ha voluto davvero affrontare questa discussione. Questa lacuna normativa, con conseguente esclusione di responsabilità penale, ha aggravato notevolmente il ruolo del giudice che, alla luce dei principi costituzionali e sempre nel rispetto del principio di legalità in materia penale, ha tentato di garantire una protezione all'ambiente. In un contesto normativo e giurisprudenziale stratificato e caotico, l'inserimento all'interno del codice penale di un titolo dedicato ai delitti contro l'ambiente è per noi di fondamentale importanza. Da tale scelta consegue un aumento di tutela del bene giuridico «ambiente», bene da intendersi della collettività, alla luce dei principi di prevenzione e precauzione. Già il fatto di aver penalizzato condotte che sino ad oggi erano considerate illeciti amministrativi è una conquista. E noi del Movimento 5 Stelle siamo soddisfatti del risultato che è stato portato a casa. Con il disegno di legge in esame, infatti, vengono codificati nuovi reati penali, nello specifico la fattispecie di disastro ambientale, traffico ed abbandono di materiale ad alta radioattività, impedimento di controllo e di inquinamento ambientale. Con riferimento all'articolo 452- bis in materia di inquinamento ambientale, in questa sede tengo a ribadire quanto è già stato detto più volte in Commissione. Mi riferisco alla formula «deterioramento durevole dello stato preesistente». Se l'obiettivo del disegno di legge deve essere quello di ampliare la tutela dell'ambiente, non si capisce come possa essere condivisa una simile dizione, che di fatto non fa altro che aggravare l'onere della prova con conseguenti dubbi interpretativi per il giudice nella fase di applicazione. Non è accettabile che per il configurarsi della fattispecie di inquinamento ambientale debba necessariamente essere provato un deterioramento durevole in rapporto allo stato preesistente, essendo di per sé sufficiente un deterioramento rilevante, secondo la dizione già utilizzata precedentemente. Altro aspetto importantissimo è sicuramente la modifica dei termini prescrizionali: troppe volte è stato vanificato il lavoro di procuratori e giudici, come per la recente sentenza della Cassazione nel processo Eternit, e non possiamo permettere che ciò si verifichi ancora. Con il disegno di legge n. 1345 i termini prescrizionali vengono raddoppiati rispetto a quelli ordinari previsti dall'articolo 157, comma 6, del codice penale (articolo 452- septies, comma 5) e questo sicuramente agevola la giustizia nel perseguimento dei crimini ambientali. Punto dolente è invece il riferimento al cosiddetto ravvedimento operoso, laddove viene esclusa la punibilità nel caso in cui uno dei nuovi delitti contro l'ambiente venga commesso per colpa - anziché per dolo - e il colpevole, prima dell'apertura del dibattimento di primo grado, provveda alla messa in sicurezza, bonifica o al ripristino dello stato dei luoghi. Anche su questo punto il Movimento ha espresso il suo dissenso. Dai dati del report sui reati ambientali in Europa del 21 novembre 2014, pubblicato dall'organismo europeo per la cooperazione giudiziaria Eurojust, si evince che i reati ambientali transfrontalieri assommerebbero ad un costo tra i 30 e i 70 miliardi di euro all'anno, restando quasi sempre impuniti. Sempre impuniti! Questa è una vergogna. Il Commissario europeo alla giustizia, Vĕra Jourová, sul punto, ha dichiarato: «La criminalità ambientale è una minaccia per la vita umana, la salute e le risorse naturali. Questi reati hanno effetto su tutta la società. Bisogna combatterli duramente». Condivido pienamente questa affermazione. Le storie e i numeri sulla criminalità ambientale sono allarmanti Non c'è più tempo da perdere. Combattendo seriamente la criminalità ambientale si avvierà anche una lotta contro la povertà, il malcostume e i fenomeni propriamente criminali. Oggi sicuramente iniziamo un percorso contro la criminalità ambientale, un percorso che è ancora in salita. È un inizio. Anche questa volta il Movimento 5 Stelle avrebbe voluto fare di più, ma non ci è stato permesso. Tutte le nostre battaglie, quelle che portiamo avanti come Gruppo, hanno l'obiettivo esclusivo di tutelare i valori assoluti, valori che non possono e non devono essere mercificati, ma solo tutelati e protetti.
2015-02-11	PD	PuppatoLaura	Signor Presidente, il disegno di legge di cui ci stiamo occupando oggi in realtà colma una lacuna davvero incredibile per un Paese che sta in Europa e in Occidente, ossia la totale assenza nel codice penale di un intero titolo dedicato ai reati ambientali. Questa lacuna era stata provvidenzialmente considerata dall'Europa nel 2003 come una lacuna importante, e con la decisione quadro 2003/80 aveva indicato all'Italia la strada da percorrere per sanarla.
2015-02-12	LN	CandianiStefano	Signor Ministro, apprezziamo il suo impegno e, in questo senso, riconosciamo la buona volontà in quello che sta facendo. Non ci sono dubbi. Ciò che però ci preoccupa è l'impostazione generale che ha il Governo, molto basata sull'apparire e poco attenta alla sostanza. Temo che, in questo caso, la sua figura non sia sufficiente se non si riuscirà ad imporre all'interno del Consiglio dei ministri, perché la figura del presidente Renzi - lo abbiamo capito anche sabato - punta di più sull'immagine e sull'apparire, piuttosto che sul concreto. Se così non fosse, infatti, non ci spiegheremmo come mai il made in Italy resti ancora al palo. Questo è un Paese che si propone come grande vetrina e, soprattutto, grande opportunità per il nostro settore agroalimentare. Non vogliamo che diventi, invece, una vetrina solo per la politica e solo, in questo caso, per il Presidente del Consiglio dei ministri. È stato già ricordato da chi mi ha preceduto che l'agricoltura sono i contadini. L'agricoltura sono l'eccellenza e la difficoltà a produrre. L'agricoltura sono, però, anche i paradossi. Dobbiamo difendere il nostro prodotto, proprio a partire dall'esempio che proprio in questi giorni abbiamo sotto mano: mi riferisco al problema delle vongole legato all'itticoltura. Bisogna andare in Europa ad imporsi, signor Presidente; bisogna andare in Europa ad imporsi, signor Ministro. Non bastano sei righe per dire quello che ha fatto o non ha fatto il Governo: occorre essere presenti in maniera molto più determinata, in questo settore.
2015-02-12	M5S	GaettiLuigi	Signor Presidente, signor Ministro, la sentenza della Corte di giustizia del 2 dicembre 2014, ai punti 81, 131 e 135, evidenzia che l'Italia non ha effettuato controlli e non è possibile sapere quanto latte è stato prodotto per incapacità dei dirigenti di AGEA, Agecontrol e SIN. L'Europa ritiene che i dati forniti non siano reali. In sostanza, si sostiene che avete cercato di occultare una superproduzione. In realtà, il tenente colonnello dei carabinieri Mantile, nella sua relazione, dimostra il contrario, ovvero che l'Italia non ha mai splafonato le quote europee ed anche l'intercettazione con Ambrosio conferma la relazione di Mantile. Ci hanno comminato una multa di 70 milioni di euro: chi li paga? Spero li faccia pagare agli incapaci, o l'Italia ha ricorso in appello alla Corte di giustizia europea? Chi ha gestito questi enti oggi è in carriera politica o li gestisce ancora, tutt'al più ha cambiato ufficio. La gestione delle quote latte è stata fallimentare: pochi hanno lucrato sulle spalle di molti. Che questo regime finisse in marzo di quest'anno era noto da tempo, ciononostante, arriviamo impreparati al passaggio, con un comparto sull'orlo del burrone. Non le chiedo come gestirà la transazione, né del piano latte già in discussione al Ministero delle politiche agricole alimentari e forestali, cose note ed ampiamente discusse e pubblicizzate. Le chiedo cosa intenda fare per ridefinire, o meglio, chiudere con i1 passato alla luce dei dati emersi, che dovrebbero stravolgere le decisioni prese (anche perché la Corte dei conti ha evidenziato che il 50 per cento dell'ammontare delle multe è inesigibile) e come intenda riformare gli enti controllati, vista la scadenza prevista per il 2016, onde evitare gli errori del passato.
2015-02-17	M5S	NugnesPaola	Signora Presidente, il richiamo al reato di pericolo e di danno risponde sicuramente ad una richiesta che ci viene dall'Europa, secondo le direttive comunitarie. Tuttavia, a ben guardare, l'articolo 56 del codice penale, che disciplina il delitto tentato, non può riferirsi, a mio umilissimo parere, allo specifico reato ambientale. Si parla di delitto tentato quando si compiono atti idonei, diretti in modo non equivoco a commettere un delitto e, quindi, parliamo di un'azione assolutamente intenzionale. Vorrei inoltre richiamare l'attenzione sul fatto che all'articolo 434 del codice penale, riferito al cosiddetto disastro innominato, abbiamo esattamente la definizione di pericolo e di danno. Recita infatti l'articolo: «Chiunque, fuori dei casi previsti dagli articoli precedenti, commette un fatto diretto a cagionare il crollo di una costruzione o di una parte di essa ovvero un altro disastro, è punito, se dal fatto deriva pericolo per la pubblica incolumità, con la reclusione da uno a cinque anni. La pena è della reclusione da tre a dodici anni se il crollo o il disastro avviene». Quindi, se facciamo riferimento ad un articolo del codice penale al quale si sono richiamati i magistrati nel corso di tutti questi anni in cui c'è stato un vuoto legislativo rispetto alla fattispecie del delitto ambientale, non possiamo far altro che ripetere questa cognizione di pericolo e di danno.
2015-02-18	LN	CentinaioGianMarco	Adesso, invece, siamo preoccupati, signor Ministro, perché da un anno stiamo gestendo un'invasione incontrollata di clandestini dalle coste libiche. Si tratta di disperati nelle mani di trafficanti di schiavi, di terroristi - anche lei, in più di un'occasione, ha detto che c'è questo rischio - di italiani che speculano guadagnando sull'accoglienza e di uno Stato incapace di gestire i propri confini. La Libia, signor Ministro, colabrodo dell'Africa, l'Italia colabrodo d'Europa.
2015-02-18	LN	CentinaioGianMarco	Ha ragione, signor Ministro, quando dice che davanti a questa, che io chiamo invasione, non dobbiamo voltarci. Ha perfettamente ragione: dobbiamo guardare bene in faccia questa invasione, non dobbiamo voltarci e dobbiamo impedire che partano, e non accoglierli a metà strada. Dobbiamo impedire che partano, come fanno tutti gli altri Paesi. Negli altri Paesi europei fanno questo. L'Italia invece - come le ho detto - è il colabrodo d'Europa e ci sono delle responsabilità.
2015-02-18	LN	CentinaioGianMarco	Infine, signor Ministro, non siamo solo preoccupati, ma siamo molto preoccupati per la leggerezza di questo Governo, che prima parla di guerra e poi di diplomazia. Prima mostrate i muscoli, poi, nel momento in cui vi rendete conto che non riusciremmo neanche ad invadere San Marino, ci dite che forse è meglio parlare di diplomazia. Il problema è che anche la diplomazia, signor Ministro, in questo momento fa acqua, con un'Europa ferma, immobile e inutile. A questo punto, le chiediamo dunque fatti concreti. Le chiediamo cose concrete: basta parole, basta chiacchiere, perché, signor Ministro, nel momento in cui malauguratamente dovesse succedere qualcosa a un nostro concittadino, la colpa sarà del vostro immobilismo e non nostra.
2015-02-18	PD	LatorreNicola	Non è un caso che il presidente del Consiglio Renzi, sin dal discorso fatto all'Assemblea delle Nazioni Unite nel settembre dello scorso anno e, da ultimo, a quello pronunciato a Bruxelles qualche giorno fa, stia ponendo con forza il tema della Libia, come un dossier che va trattato con la stessa attenzione e lo stesso impegno con il quale, per esempio, si sta trattando quello della crisi in Ucraina. Infatti, la stabilizzazione della Libia è oggi fondamentale per la stabilizzazione di tutta l'area del Mediterraneo e per la sicurezza di tutta l'Europa. Altro che mancanza di coraggio e di responsabilità, come si è sentito evocare, ahimè, in un dibattito molto più funzionale alla polemica politica interna che ad una discussione seria su quello che sta accadendo. È vero il contrario: il nostro Paese sta mettendo in campo tanto coraggio e soprattutto tanta responsabilità, pronto a fare tutto quello che sarà necessario, ma avendo chiaro che dobbiamo mettere in campo una strategia di medio-lungo periodo, una rotta che eviti di ripetere gli errori del 2011. La sua informativa, signor Ministro, questa rotta la indica con chiarezza, intanto sgombrando il campo da equivoci, e qui voglio dirlo: noi tutti dobbiamo essere consapevoli, anche se è vero che il nostro è il Paese che ha dato i natali al vincitore di questo premio mondiale per le balle spaziali, che quando si discute di questi temi bisogna farlo con estrema serietà e responsabilità, perché non possiamo dimenticare che ogni cosa che noi facciamo, ma anche ogni cosa che noi diciamo ha delle conseguenze e noi dobbiamo saper prevedere anche queste conseguenze. Ecco perché questo è uno dei momenti nei quali noi dobbiamo rinsaldare l'unità nel nostro Paese: l'unità della politica, l'unità delle istituzioni, l'unità di tutte le realtà del nostro Paese ed avere dunque chiara la rotta. Il tempo stringe, ha ragione signor Ministro, noi e l'intera comunità internazionale dobbiamo compiere un cambio di passo, rafforzando anche il mandato che il Consiglio di sicurezza delle Nazioni Unite dovrà dare all'incaricato speciale. Io credo che sia importante che oggi si svolga questo Consiglio di sicurezza, a seguito di una richiesta che, come lei sa, l'Italia ha molto sostenuto nel corso del tempo, anche perché la presenza di ISIS in questo momento impone pure alle parti che sinora si sono contrapposte in Libia di trovare un minimo comune denominatore per sconfiggere un comune nemico e può essere anche l'occasione per dare corso a quell'obiettivo che lei giustamente indicava. Proprio qualche giorno fa un coraggioso libico, dopo l'attentato all'albergo a Tripoli, dichiarava: «La nostra casa non ha porte o finestre ed è dunque entrato il diavolo. Adesso abbiamo bisogno di stare uniti come una famiglia per scacciare il diavolo». Noi abbiamo bisogno di supportare con la nostra iniziativa innanzitutto questo e a noi spetta, da questo punto di vista, un ruolo fondamentale che sappiamo assumerci, caro senatore Centinaio, come ci siamo assunti in tutte le missioni internazionali di cui continuiamo a sentirci orgogliosi, anche in nome di quei militari che vi sono impegnati e di quelli che lì hanno perso la vita.
2015-02-18	LN	ConsiglioNunziante	Ebbene, signor Presidente, il conto alla rovescia sulla pesantissima questione dell'ILVA sembrava essere partito definitivamente il 24 dicembre dello scorso anno, quando è stato approvato in Consiglio dei ministri il decreto-legge riguardante le sorti dell'ILVA. Dire che la soluzione è facile non è chiaramente una cosa seria, non lo è per nulla. Ma sono due o tre anni, Presidente, che l'acciaieria più grande d'Europa è in una situazione complicatissima, a causa delle vicende ambientali che hanno portato la magistratura di Taranto a sequestrare tutti gli impianti o gran parte di essi.
2015-02-18	M5S	CastaldiGianluca	In questo caso il mantra del «ce lo chiede l'Europa», cari cittadini, non vale! Ragnatele di compiacenza, omissioni, connivenze nel mondo della politica, delle istituzioni, del giornalismo, persino della curia e di quella borghesia locale sempre pronta ad ogni compromesso hanno permesso di scambiare (più o meno scientemente) l'ambiente e la salute con lo sviluppo ed il lavoro.
2015-02-18	M5S	CastaldiGianluca	Nei giorni scorsi illustri esponenti del PD, come il relatore Tomaselli, hanno dichiarato che il Movimento 5 Stelle fa della «becera propaganda» su provvedimenti che cercano di dare risposte concrete al problema delle prescrizioni dell'AIA e che, invece, saranno soddisfatte entro la metà del 2016, come ha confermato oggi il qui presente vice ministro allo Sviluppo economico De Vincenti, lo stesso vice Ministro che da un lato dice che questo è il piano ambientale più avanzato in Europa, dall'altro che bisogna saperlo gestire.
2015-02-18	M5S	GirottoGianniPietro	Ci chiediamo se noi non avessimo il dovere di fare qualcosa in più, in questa occasione. Siamo tutti consapevoli che lo stabilimento siderurgico dell'ILVA è il maggior polo di produzione dell'acciaio in Europa. Sappiamo però che è stato sempre gestito con una logica volta all'ottenimento di profitto e non rispettosa della salute delle persone, dei lavoratori e della popolazione residente, e tanto meno della salubrità dell'ambiente, una risorsa irrinunciabile per qualsiasi comunità civile. Sappiamo che è ancora irreperibile qualche illustre esponente della famiglia Riva, che ci sono stati degli arresti, che il sito di Taranto è stato inserito tra i siti di bonifica di interesse nazionale 16 anni fa. Sappiamo che in tutti questi anni non si è proceduto alla riconversione, non sono stati fatti investimenti sull'innovazione e la ricerca tali da consentire un abbattimento delle emissioni inquinanti. Solo l'intervento della magistratura ha risvegliato la pubblica amministrazione: solo l'intervento della magistratura. Questo è l'ennesimo fallimento della politica.
2015-02-18	M5S	MoroneseVilma	Come lo chiamiamo questo decreto-legge? Salva ILVA? Salva Riva? Salva banche? Quando si farà un decreto-legge salva Taranto o salva tarantini? Siamo consapevoli, Presidente, che l'ILVA è la prima acciaieria integrata in Italia, e la seconda in Europa, e che a Taranto viene prodotto più del 45 per cento dell'intera produzione italiana di acciaio. Conosciamo l'importanza strategica dell'ILVA, ma noi dobbiamo pretendere che ogni decisione politica sia frutto di un bilanciamento di interessi e non una emanazione diretta a tutelare un interesse economico esclusivo.
2015-02-18	M5S	MoroneseVilma	Quello a cui stiamo assistendo in queste settimane è solo l'ennesima puntata di un teatrino in cui il regista, il Governo, ha messo ancora una volta da parte quelli che dovevano essere i protagonisti principali: i cittadini tarantini. Il Governo, infatti, avrebbe potuto e dovuto in questi anni ascoltare i cittadini, le associazioni, le aziende e adottare un unico provvedimento serio che potesse trovare equilibrio fra i vari soggetti. Come diceva Einaudi, «conoscere per deliberare» e non emanare decreti spot di emergenza a tutela solo uno di questi soggetti. Si paragona erroneamente il caso ILVA ad altri presenti in Europa, ma è sbagliato, perché in nessuna parte dell'Europa esistono impianti siderurgici nelle vicinanze del centro urbano; a Taranto le prime abitazioni sono presenti già a 200 metri dallo stabilimento, in nessuna parte d'Europa sorge un sito di questa portata in un'area destinata ad uso agricolo. La situazione è complessa perché andiamo a toccare tre diritti fondamentali sanciti dalla Costituzione: il diritto alla salute, alla tutela dell'ambiente e il diritto al lavoro. I cittadini, Taranto, le aziende, meritavano attenzione, tempo e soluzioni concrete, invece ancora una volta andremo incontro ad un fallimento del Governo italiano e il lavoro nelle Commissioni ne è l'esatta copia. Non si è voluto dare ascolto alle nostre proposte più importanti. Qui in Aula metterete di sicuro la fiducia, ma è come se lo aveste fatto anche in Commissione, esautorando il Parlamento delle sue funzioni. Il nostro giudizio su questo decreto-legge è assolutamente negativo, e non siamo i soli a dirlo, ma tutti i soggetti coinvolti e anche i magistrati che in audizione hanno letteralmente gettato nel tritacarte questo decreto-legge. Parliamo allora dell'amministrazione straordinaria, il primo effetto di questo decreto del Governo Renzi è stato quello che il giudice dell'udienza preliminare nel processo detto «Ambiente svenduto» ha respinto subito le richieste di risarcimento danni avanzate da chi è stato vittima dell'inquinamento del sito produttivo di Taranto. Poi ci sono le imprese, che in questi anni hanno sempre garantito la continuità produttiva dell'ILVA, che per riscuotere i loro crediti dovranno mettersi in fila ed affidarsi alla sorte, sempre che nel frattempo non falliscano in attesa di avere quanto a loro dovuto, e badate bene che il credito dei fornitori ammonta a ben 435 milioni di euro. Noi cittadini eletti del Movimento 5 Stelle versiamo metà del nostro stipendio nel fondo di garanzia per le piccole e medie imprese, ogni mese da due anni. Voi, e intendo tutti voi, andate sbandierando ovunque la vostra gran voglia di aiutare le aziende fornitrici dell'ILVA. Bene, e allora noi vi abbiamo chiesto un atto di responsabilità presentando due emendamenti con i quali vi chiedevamo di prelevare i soldi per aiutare le imprese dal fondo per il finanziamento ai partiti anziché utilizzare il fondo di garanzia alle piccole e medie imprese. Avete votato no. Guai se si tocca la vostra tasca, vero?
2015-02-18	M5S	NugnesPaola	(ore 18,28) ( Segue NUGNES). Tuttavia, ci troviamo, dopo tre anni e sette decreti, senza un progetto globale e senza un quadro economico industriale di riferimento, né a breve, né a medio, né a lungo termine. È stata sempre la mia domanda base fatta ai commissari e agli auditi. Non c'è questo piano, eppure si decide di salvaguardare il processo industriale in gravissima crisi, con un disavanzo finanziario che è sotto i 3 miliardi, con richieste risarcitorie di diverse decine di miliardi e con problemi ambientali decennali che, a detta della magistratura, ammontano ad un valore (che poi è stato ridimensionato, ma la cui cifra mi colpì e la voglio ripetere, perché, in qualche modo, si avvicina al vero) di 7,8 miliardi di risorse non spese dei Riva dal 1990 ad oggi; cioè di mancate opere di manutenzione e ammodernamento. Si tratta di tutti soldi che sono ricaduti sulle spalle del territorio e sulla salute dei cittadini, ma anche su un altro tipo di sviluppo che sarebbe stato possibile e su altre economie che sono state negate. Certo, in questo provvedimento sono state aggiunte opere accessorie, anche importanti, sono state annunciate bonifiche ed investimenti, sono stati spostati fondi già stanziati per il dissesto idrogeologico, ad esempio, su altre emergenze (la Cemerad); e non si è voluto fare diversamente. Sono state date compensazioni dovute al territorio, che altro non sono che mance alla Regione Puglia. Abbiamo visto Vendola venire qui con le valutazioni negative e non ascoltate dell'ARPA sul ciclo dei rifiuti e delle discariche in una mano, insieme alla gravissima valutazione sanitaria e, nell'altra, le richieste, pur lecite, di uomini ed attrezzature, rinforzo di una Regione; richieste anche lecite, ma che non dovrebbero mai essere merce di scambio; eppure lo sono state, a nostro avviso. Eppure, al netto di tutte queste valutazioni, cosa appare? Appare che i primi ad essere salvaguardati da questo decreto-legge n. 1 non sono altro che le banche con i loro crediti, come sempre. Abbiamo girato invece intorno alla faccenda ambientale; da tre anni ci giriamo e sappiamo appunto che c'era già un ritardo pregresso decennale. Eppure stiamo con questa AIA, che da una parte è valutata insufficiente dall'ARPA Puglia, dalla ASL, dall'ISDE e soprattutto dalle relazioni tecniche dei custodi giudiziari; dall'altra, invece, abbiamo provvedimenti governativi e dichiarazioni da parte del Governo che tendono a svalutare le operazioni necessarie di questa AIA, che procrastinano la realizzazione delle opere e mirano sostanzialmente ad una svendita. È stato detto, è stato proprio detto che probabilmente ci vorranno meno di 1,2 miliardi e si farà con i saldi. È stato detto dal Presidente della 10ᵃ Commissione. Questa faccenda, tra l'altro, è legata anche ad un tentativo di porre questa revisione AIA del marzo 2012 come un eccesso ed un sovradimensionamento di richieste, perché vanno al di là di quelli che sono i limiti europei. Eppure tutti sappiamo che l'ILVA è il più grosso impianto industriale siderurgico in Europa e che è l'unico posto così vicino ad un quartiere; il quartiere Tamburi. Le scuole distano dal camino n. 12 poche centinaia di metri; è visibile la polvere mineraria a terra. Sono stati stesi dei teli per proteggere dal pregresso, ma altro veleno si è depositato sopra. E ricordiamo tutti che la Consulta respinse sì il ricorso del tribunale e del gip, spodestati dal primo decreto ILVA che aggirava il sequestro preventivo senza facoltà d'uso degli impianti a caldo dell'ILVA, a patto però che le prescrizioni venissero realizzate nei tempi e nei modi indicati. In sintesi, la scelta dell'amministrazione straordinaria di cui al decreto-legge, da tanti valutata come positiva e necessaria,... PRESIDENTE. Dovrebbe concludere, senatrice Nugnes. NUGNES (M5S). ...è una precisa scelta politica di continuare a muoversi senza tener conto delle reali prospettive di recupero dell'equilibrio economico e delle attività imprenditoriali. In pratica non si sa, poiché manca un piano industriale, se questa pur lunga e costosa operazione avrà esiti positivi per la produzione e per l'occupazione, ma certamente sappiamo che saranno procrastinati i pagamenti di chi ha fatto un lavoro per l'ILVA e adesso per lo Stato... PRESIDENTE. Deve concludere, senatrice Nugnes. NUGNES (M5S). ...e tutti i risarcimenti civili, perché questo è il motivo per cui il gup di Taranto non ha accolto le richieste di risarcimento danni, che ammontano a decine di miliardi, avanzate dalla parte civile nel processo penale «Ambiente svenduto». Un affronto.
2015-02-18	M5S	SantangeloVincenzo	Signora Presidente, avendo già votato il processo verbale, previa verifica del numero legale, ed essendo stato io impegnato nella delegazione parlamentare italiana presso l'Assemblea del Consiglio d'Europa fino alle ore 16, specifico che, al pari di altri colleghi, non ero presente in Aula per questo motivo, e che nessuna comunicazione è stata fatta dal Presidente del Senato alla suddetta delegazione. Quindi, la prego di prendere in considerazione la mia assenza nella precedente votazione. PRESIDENTE. La Presidenza ne prende atto. Ha facoltà di parlare il relatore, senatore Laniece.
2015-02-18	PD	MirabelliFranco	Quando parliamo di ILVA, del risanamento ambientale, della necessità di garantire la salute dei tarantini, parliamo di questo. Ciò non solo perché ormai è evidente, anche dopo il salvataggio della ThyssenKrupp a Terni, che il rilancio della siderurgia in Italia passa da qui, dalla continuità produttiva di quegli stabilimenti e dalla possibilità di innovare gli impianti, ma in quanto ILVA è una grande questione nazionale soprattutto perché è insieme interesse e dovere per tutto il Paese restituire a Taranto e ai tarantini il diritto alla salute, il risanamento ambientale e una dimensione urbana vivibile, capace di valorizzare la storia della città. Ancora, è interesse di tutto il Paese dotare la Puglia di un porto più funzionale, capace, per dimensione ed efficienza, di competere con gli standard europei. Con questo decreto-legge si interviene su tutto questo, anche correggendo i limiti delle norme precedenti e riconoscendo la necessità di rilanciare l'intero sistema urbano e creare le condizioni per valorizzare l'intera città nell'interesse dei tarantini. Questo provvedimento garantirà la continuità produttiva e occupazionale di ILVA, ma investendo sul porto, sul turismo e garantendo le piccole e medie imprese, creerà anche le condizioni per realizzare nuova occupazione in un'area che ne ha molto bisogno. Sarà possibile sfruttare il Piano di azione europeo per l'acciaio della Commissione europea e utilizzare i fondi strutturali per accompagnare il processo di ristrutturazione. Aggiungo che sarebbe ora opportuno sfruttare appieno - a proposito di dove si trovano i fondi - il fondo sociale europeo e il fondo europeo di adeguamento alla globalizzazione per sostenere la riqualificazione e l'aggiornamento degli addetti del settore, ma anche per la ricollocazione professionale di lavoratori dichiarati eventualmente in esubero. Ancora, a sostegno del progetto contenuto in questo decreto-legge, sarà possibile usufruire degli aiuti di Stato che l'Unione europea consente per il settore siderurgico per favorire sviluppo, innovazione e tutela ambientale. In questo senso va anche il fondo di 150 milioni alimentato dallo Stato per garantire i 400 milioni di crediti consentiti per investire sugli impianti nuovi. Poi, come ricordava ancora Tomaselli, c'è l'impegno straordinario per risarcire i cittadini di Taranto dall'impatto negativo che ILVA ha avuto sulla loro vita e sulla qualità dell'ambiente urbano: questo impegno è concreto e fattivo nella scelta del Governo di mettere in campo risorse per 800 milioni e semplificazioni amministrative per realizzare, certo, le bonifiche esterne al sito e finanziare il programma di medio e lungo termine per la sicurezza sanitaria. Ma non c'è solo questo. Qui il decreto-legge contiene una novità rilevante. Quelle risorse, 800 milioni (lo ripeto, visto che ho appena sentito che non ci sono soldi), servono ad ampliare il porto, per la sistemazione e la valorizzazione della città vecchia, per garantire l'attrattività turistica di Taranto anche sistemando come polo culturale la grande area dell'arsenale militare. Ci sono risorse, dotazioni tecniche e strumenti per coinvolgere università, centri di ricerca e pubblica amministrazione in uno sforzo di rilancio della città, della sua cultura, dei suoi spazi, oltre che della sua economia. Qui è più evidente una cifra importante del decreto-legge in esame, il fatto cioè che si superi la logica dell'emergenza, si guardi al futuro, non ci si fermi alle bonifiche e all'ambientalizzazione, ma ci sia un impegno dello Stato per restituire a Taranto qualità, attrattiva e anche futuro. Anche se la parte ambientale del decreto-legge in esame è importante, perché la sistemazione e le bonifiche sono prioritarie e l'adempimento degli obblighi di risanamento dettati dall'Europa è garantito dal provvedimento, non ci si ferma qui ma si guarda al futuro. A questo proposito, sulla questione ambientale, vorrei sottolineare solo due scelte presenti nel decreto-legge. La prima è quella di fissare date certe per l'esecuzione delle prescrizioni presenti nell'autorizzazione integrata ambientale, che devono concludersi nell'agosto 2016 dopo un piano di monitoraggi che impone al commissario delle bonifiche di presentare al Ministero e all'ISPRA una relazione sullo stato delle opere. Quindi, senatore Maurizio Romani, nessun cantiere apre senza la prospettiva di chiudere, ma ci sono tempi certi. Allo stesso modo si stabiliscono scadenze certe, velocizzando gli iter autorizzativi per lo smaltimento dei rifiuti e per la gestione delle discariche, stabilendo anche sanzioni per chi non rispetta i tempi stabiliti. Si hanno, dunque, certezza dei tempi e nessuna apertura di cantieri che non chiuderanno mai, ma anche affermazioni definitive presenti nel decreto-legge di un principio coerente con le normative europee, cioè quello secondo cui chi inquina paga, che qui è applicato: 1,2 miliardi di euro dei Riva finanzieranno gli interventi per ottemperare alle prescrizioni dell'Autorizzazione integrata ambientale. È un fatto importante, un atto dovuto, un precedente significativo. Altri approfondiranno le numerose norme contenute nel decreto-legge in materia ambientale. Io concludo dicendo che oggi abbiamo l'occasione di approvare una buona legge a cui il Senato e le Commissioni interessate hanno dato e daranno un contributo vero. Si tratta di un lavoro che ha migliorato una norma importante, che - lo voglio dire ancora - supera la logica dell'emergenza (lo dico ai colleghi che qui hanno legittimamente criticato il decreto-legge). È ora di non guardare solo all'oggi. Certamente ora occorre risanare e tutelare velocemente la salute dei tarantini e il decreto-legge lo fa, ma la grande positività di questa norma sta nel fatto che guarda al futuro della siderurgia italiana e soprattutto - lo voglio dire - al futuro di Taranto e dei suoi cittadini che non saranno più costretti a vivere in un'area degradata e - soprattutto - a dover assurdamente scegliere ogni giorno della loro vita tra lavoro e salute.
2015-02-18	PD	ScaliaFrancesco	Vi è innanzitutto l'interesse a salvare la siderurgia in Italia. L'Italia rimane il secondo Paese in Europa per industria manifatturiera e non ci può essere manifattura senza siderurgia, come dimostra il fatto che l'Italia è il secondo Paese in Europa, sempre dopo la Germania, anche per consumo dell'acciaio. Vi è l'interesse a salvare lo stabilimento ILVA di Taranto, che è l'unico esistente in Italia a ciclo integrale, dove si parte dalla materia prima per arrivare al prodotto finito. È il secondo stabilimento in Europa per capacità produttiva. È tra i primi al mondo. È tra i più tecnologicamente avanzati, come hanno riconosciuto in audizione i rappresentanti di ArcelorMittal, uno dei grandi gruppi interessati all'acquisizione. Vi è l'interesse rilevantissimo a salvare l'occupazione legata ad ILVA: oltre 15.000 addetti diretti e tra gli 8.000 e i 10.000 addetti nell'indotto. Tutto questo verrebbe fatto garantendo la continuità dell'attività produttiva di questa impresa, garantendo la continuità di un'attività produttiva che è di per sé stessa già impattante sotto il profilo ambientale e che è stata resa intollerabilmente impattante per come questa attività è stata gestita a Taranto. Si vuole garantire la continuità operativa di questa attività in condizioni di sostenibilità ambientale e di tutela della salute dei cittadini insediati nelle immediate vicinanze dello stabilimento ILVA di Taranto, particolarmente nel quartiere Tamburi, quasi integrato con quello stabilimento.
2015-02-18	PD	ValdinosiMara	Intervenire per salvaguardare gli impianti e le strutture dell'ILVA è assolutamente doveroso per un Paese che non rinuncia a uno dei punti di forza della propria industria siderurgica. Non è un caso se il decreto-legge n. 207 del 2012 ha qualificato l'ILVA come stabilimento di interesse strategico e nazionale. Questa è la realtà dei fatti: rinunciare al salvataggio delle acciaierie avrebbe significato un danno enorme per la nostra economia, con conseguenze gravissime non solo per quanto riguarda l'area di Taranto, ma anche per tutto un indotto i cui numeri sono rilevantissimi non solo al Sud ma in tante Regioni del Centro-Nord. Stiamo parlando, vale la pena ricordarlo, dell'unico sito produttivo a ciclo integrale in Italia, che è anche il secondo polo in Europa per quanto riguarda la capacità produttiva. Poi ci sono le cifre, assolutamente importanti, del numero dei lavoratori impiegati: oltre 12.000 occupati nella sola area di Taranto, ai quali vanno aggiunti, come detto, tutti i dipendenti legati alle attività dell'indotto, per un totale di quasi 20.000 unità.
2015-02-19	FI	PelinoPaola	La prassi è ormai consolidata. L' incipit è l'annuncio di un imminente decreto a mezzo stampa o durante un Consiglio dei ministri; l'avvio dell' iter parlamentare in una delle due Camere. Comincia il lavoro delle Commissioni competenti, il coinvolgimento dei soggetti interessati e delle organizzazioni datoriali durante le audizioni, e così via, sino a che il testo, modificato in sede di Commissione, approda in Aula. Qui, dopo la discussione generale, viene spezzato e immobilizzato il procedimento legislativo. Questa pratica è a dir poco mortificante; il Parlamento non svolge più le sue funzioni precipue, ma si sta trasformando nel braccio paralegislativo del Governo. Nel frattempo, però, la prassi regolarmente viene rispettata. Anche ieri la Presidenza ha dato i termini per la presentazione dei subemendamenti per dare la possibilità di proporre modifiche agli emendamenti dei relatori: pura ipocrisia istituzionale, perché già da giorni eravamo a conoscenza che il decreto-legge ILVA sarebbe stato bloccato in seguito alla richiesta della fiducia. Inoltre, questo decreto-legge non dà alcun beneficio alla grave crisi dell'ILVA. È il settimo e non mi pare che le cose siano migliorate. È indubbio che ci siano necessità e urgenza nell'affrontare questa delicata questione sul piano industriale, ambientale e occupazionale, ma ciò che è bene sottolineare è che la condizione in cui versa l'ILVA non è giunta all'improvviso come una catastrofe naturale, ma si protrae da anni. In secondo luogo, l'adozione di questo decreto-legge non si giustifica alla luce del fatto che l'intervento statale è idoneo solo se temporaneo e transitorio. Invece l'ILVA è sottoposta alla gestione statale dal 2013, prima attraverso il commissariamento per ragioni ambientali e adesso attraverso l'amministrazione straordinaria con la nomina di ben tre commissari straordinari. Ma la domanda che sovviene è: cosa cambia? Forse qualche autorizzazione in meno e qualche parere ministeriale in più, ma la sostanza rimane la stessa. In questo decreto-legge non c'è alcun riferimento al lungo periodo, non si intravede un orizzonte temporale che vada al di là di qualche mese e vi sono poche risorse disponibili per predisporre un piano concreto di strategia industriale e un serio progetto di risanamento ambientale. Soprattutto, a dimostrazione del fatto che nulla è cambiato, è bene sottolineare che il decreto-legge è in vigore dal 5 gennaio e dunque esplica suoi effetti da quasi due mesi. Ma è notizia di ieri che a partire da oggi anche l'altoforno 5 si ferma; quest'ultimo garantisce circa il 50 per cento della produzione di ghisa. Resta inoltre fermo per manutenzione l'altoforno 1. Di conseguenza, i contratti di solidarietà andrebbero a toccare quasi circa 4.000 lavoratori. Forza Italia ha cercato sino all'ultimo di dialogare in Commissione, affinché venissero accettate modifiche sostanziali al decreto, che lo avrebbero reso sicuramente migliore e più attento alle esigenze primarie dei cittadini e che permettessero un'azione strategica ed incisiva per uno dei poli più importanti d'Europa. Ancora una volta il Governo ha preferito la via della chiusura del dialogo e di scelte schizofreniche, che guardano da una parte all'immediata convenienza elettorale e dall'altra si preoccupano solo di indicare soluzioni provvisorie di breve periodo. E non bastano certo i risultati, purtroppo solo parziali, ottenuti da Forza Italia con i suoi emendamenti per giudicare in maniera positiva questo decreto-legge. Non possiamo che constatare per l'ennesima volta che questo Governo Renzi disattende le reali esigenze del Paese e degli italiani, pur di dichiarare, in una conferenza stampa, che l'argomento ILVA è concluso e definito.
2015-02-19	LN	ConsiglioNunziante	Tornando al provvedimento, Presidente, nel corso degli ultimi decenni si è registrata una profonda modifica strutturale del settore siderurgico, legata soprattutto alla globalizzazione della produzione che ha generato una crisi che ha colpito soprattutto le grandi imprese. Non è un caso che il Parlamento sia stato impegnato ultimamente nella risoluzione di problemi critici connessi alle nostre più grandi imprese del settore, con l'ILVA in primis, ma è il caso anche della Lucchini, con gli impianti di Piombino e di Trieste, e dell'AST di Terni, di cui ieri abbiamo audito in Commissione industria l'amministratore delegato, una brillantissima signora bionda che non ha proprio fugato tutti i dubbi che avevamo, anzi, probabilmente ne ha suscitato qualcuno in più. Qualcuno dice - ed io aggiungo con buona veduta - che parliamo di tutte imprese strategiche per l'economia di questo Paese, ma sono imprese che vivono una profonda crisi, che sta creando gravi ripercussioni occupazionali in questo Paese di cui non abbiamo assolutamente bisogno, con un 14 per cento di disoccupazione e un 40-45 per cento di disoccupazione giovanile, nonostante qualcuno si sforzi di dire che c'è una timida ripresa. Si tratta di realtà che si assomigliano sotto diversi aspetti, che hanno una matrice comune, quella della crisi economico-finanziaria e che comunque sono riconducibili ad una carenza di politica industriale nel Paese, oltre che alla mancanza di una visione d'insieme del settore siderurgico nazionale. Io ieri (e lo ripeto perché è giusto che il neo Presidente qualche merito lo porti a casa) ho ascoltato degli argomenti, che non avevo trovato - magari sono stato disattento - negli interventi del buon presidente Renzi in quest'Aula, nel discorso del presidente Mattarella, che, come tutti sanno, non ha ricevuto il voto del nostro Gruppo. Ma bisogna dare a Mattarella quello che è di Mattarella. Ha parlato della lunga crisi prolungatasi ogni oltre limite, che ha inferto ferite al tessuto sociale del nostro Paese - e qui sembra che il buon Presidente sia sul pezzo - che ha aumentato le ingiustizie, generato nuova povertà, prodotto emarginazione e solitudine. Le angosce si annidano in tante famiglie per le difficoltà che sottraggono il futuro alle ragazze e ai ragazzi. Abbiamo parlato di più del 40 per cento di disoccupazione giovanile. Ha fatto inoltre alcune considerazioni molto puntuali: il lavoro che manca per tanti giovani, specialmente nel Mezzogiorno, la perdita di occupazione, l'esclusione e le difficoltà incontrate nel garantire diritti e servizi sociali fondamentali. Ha considerato questi punti come l'agenda importante per questo Governo e per il suo nuovo mandato che durerà sette anni. Non so se chiederemo anche a lui una proroga. Vedremo. Dobbiamo saper scongiurare il rischio che la crisi economica intacchi il rispetto dei principi e dei valori su cui si fonda il patto sociale sancito dalla Costituzione e, per uscire dalla crisi che ha fiaccato in modo grave l'economia nazionale ed europea, va alimentata l'inversione del ciclo economico da lungo tempo attesa. Questo è praticamente quello che in questo decreto non troviamo. Quindi, il buon Presidente ha fatto effettivamente delle considerazioni ottime. Poi noi le abbiamo puntualmente disattese. Dicevo che l'industria siderurgica italiana non ha storicamente fruito, al pari di altre realtà internazionali, di una volontà politica indirizzata a difendere e tutelare l'eccellenza. Ciò ha favorito la penetrazione nel settore dei colossi internazionali, la cui missione è estranea alla tutela delle eccellenze siderurgiche e all'interesse del mantenimento della produzione italiana. Nell'ultimo decennio la produzione dell'acciaio in Europa ha registrato un fortissimo calo a fronte della crescita della quantità di acciaio prodotta in altri Paesi come la Cina, generando preoccupazione sul futuro della siderurgia europea e italiana, quest'ultima da tempo minacciata da fenomeni di deindustrializzazione. Quando chiuderanno e stanno chiudendo le nostre aziende siderurgiche in Italia, credo che i tedeschi, la Germania e anche la Merkel faranno festa, e sicuramente non con il nostro prosecco, ma con la loro birra. Il calo della produzione dipende senz'altro dalla riduzione della domanda interna dei settori manifatturiero e delle costruzioni causato dalla crisi economica, ma dipende soprattutto dalle difficoltà operative dell'ILVA a seguito del blocco degli impianti e, in particolare, dei forni a caldo, unici della società nello stabilimento di Taranto. Secondo una notizia di ieri sembra che il forno n. 5 abbia chiuso e sono a rischio circa 4.000 posti di lavoro, a prescindere dalla piega che poi questo provvedimento darà a quell'azienda. Tale situazione sta mettendo a dura prova tutte le imprese dell'indotto, di cui come Gruppo ci siamo preoccupati perché si parla di 14.000 dipendenti, ma l'indotto incontra altrettante difficoltà sotto l'aspetto della riscossione dei crediti. Rischiano il fallimento per mancanza di ordini, di liquidità e di pagamenti da parte dell'ILVA. Abbiamo chiesto che una buona parte dei soldi disponibili per l'ILVA (quelli "freschi") fossero subito dati a queste imprese che hanno egregiamente supportato l'ILVA come ditte esterne. Il nostro Gruppo si è battuto in Commissione per la tutela delle imprese e il riconoscimento dei crediti da queste maturati per i servizi forniti all'ILVA. Gli emendamenti presentati dai relatori per il settore con l'accordo del Governo peccano in realtà di mancanza di chiarezza. Non si comprende se nella definizione delle prestazioni necessarie per la continuità dell'attività degli impianti produttivi considerati essenziali si debbano comprendere anche i servizi e le forniture di tutto l'indotto e se tra questi risultano compresi i crediti delle imprese di trasporto su gomma. Anche qui, segnalo la grande battaglia intrapresa da parte nostra a favore degli autotrasportatori, che sono probabilmente il primo termometro della incapacità di queste aziende siderurgiche di fare fatturato. Ci rammarichiamo che non siano stati tenuti in debito conto i nostri emendamenti (ma questo capita spesso e fa parte del gioco) che avrebbero risolto sicuramente tutti gli aspetti connessi al settore dei trasporti e dell'indotto. Abbiamo dato molti suggerimenti gratis e questo non c'è stato riconosciuto. La questione degli emendamenti e dei subemendamenti, di questi emendamenti del Governo che ogni tanto diventano delle cattedrali che raggruppano un po' di emendamenti anche seri presentati dalle minoranze, talvolta è avvilente per il nostro lavoro, ma quando qualche proposta viene recepita, anche se poi porterà un'altra firma, è importante perché può mettere in condizione un decreto-legge di essere convertito con qualche idea buona. Intorno alla realtà dell'industria dell'ILVA gravitano circa 4.000 imprese, di cui circa 2.000 sono concentrate nelle sole Lombardia e Piemonte. Ai fornitori di ILVA va ricondotto oggi un volume d'affari di oltre 2,5 miliardi, di cui 1,5 miliardi di euro vede coinvolte le piccole e medie imprese, che sono da sempre quelle meno tutelate. Tra le fette più importanti, circa 350 milioni riguardano gli appalti, altri 200 milioni sono riferiti alle materie prime, altri 400 milioni sono connessi alla gestione della filiera dell'energia; un centinaio di milioni se ne va in ricambistica, soprattutto in Lombardia, dove sono attivi più di 1.500 fornitori dell'ILVA, ma sono soggetti molto presenti anche in Piemonte, in Veneto e addirittura in Liguria. Siamo coscienti che un'eventuale chiusura dello stabilimento di Taranto, dove lavorano i forni a caldo, porterebbe a cascata la chiusura di tutti gli altri stabilimenti dell'ILVA sul territorio nazionale, con gravi ripercussioni per la nostra industria, per l'indotto e per l'occupazione in generale. Si tratta di una situazione che creerebbe un'emergenza sociale e che aggraverebbe a dismisura la crisi economica che sta attraversando il Paese. Noi non abbiamo mai pensato, signora Presidente, che l'ILVA fosse una realtà da chiudere. Ci siamo però sempre preoccupati dell'approccio che negli anni, soprattutto dalla vendita al privato, non è mai stato molto sincero nella considerazione che poi i signori Riva hanno avuto nei confronti del territorio. Non siamo sicuri, però, che il Governo si renda veramente conto della situazione e credo che qualche intervento dei colleghi del Movimento 5 Stelle abbia, nei toni, preceduto questa considerazione. Stiamo approvando l'ennesimo decreto-legge ILVA, il settimo, e la situazione si sta sempre più aggravando. Non so se stiamo perdendo tempo e soldi, ma di certo l'approccio a questo provvedimento e a questa problematica non è piaciuto, perché, a nostro parere, non è questo il modo di intervenire: se vogliamo salvaguardare il patrimonio industriale del Paese dobbiamo cambiare logica, abbandonare la strada degli interventi assistenzialistici e puntare su una seria politica industriale. A tale proposito, ritorno e faccio riferimento alla questione che il Presidente della Repubblica ha sottolineato nel suo primo discorso: la necessità di una politica industriale. In 10ᵃ Commissione, dove tra l'altro abbiamo svolto un ottimo lavoro con i colleghi della Commissione ambiente, abbiamo celebrato più funerali che battesimi. C'è stata una processione di soggetti che vengono auditi, ma che vengono per problemi legati alla chiusura, alla delocalizzazione, alla messa in cassa integrazione. Il presidente Mucchetti mi guarda e sta cercando di capire se sto parlando in modo serio, ma dico veramente che ci farebbe molto piacere celebrare il battesimo di qualche bella azienda qui in Italia, anche con investitori stranieri. Questo non succede; tanti i funerali, come dicevo, a vario titolo. Speriamo che l'ILVA non abbia questa conclusione. Nessuno può negare che nella situazione di crisi dell'ILVA... PRESIDENTE. La invito a concludere, senatore. CONSIGLIO (LN-Aut). Quanto tempo avevo a disposizione, Presidente? PRESIDENTE. Aveva 15 minuti e ne ha già utilizzati 17. CONSIGLIO (LN-Aut). Concludo con una considerazione molto semplice. Anche nel passato, con gli altri provvedimenti, c'era un commissario, un subcommissario, comitati di esperti, una squadra infinita di consulenti, ingegneri, tecnici; ci sono stati un paio d'anni di battaglie istituzionali, giudiziarie (non so quando finiranno questi provvedimenti), un anno di conflitti tra periti, giudici e ambientalisti; conflitti all'interno della Camera, del Senato, sette decreti - e non so se siamo arrivati alla fine - e non è cambiato molto. Abbiamo fatto anche un giro di due, tre giorni all'ILVA di Taranto; ci hanno indicato un percorso bello, pulito, tranquillo, senza polvere e senza impicci particolari, da cui non bisognava discostarsi neanche di mezzo metro. Questo non è quello che interessa a questo Gruppo e probabilmente non interessa neanche a tutti i componenti di questo Senato. Di questi provvedimenti forse un giorno bisognerà anche redigere un testo unico che li racchiuda tutti e cercare di capire come comportarsi. In sostanza, noi vorremmo per il quartiere Tamburi e per tutta la gente che lavora a Taranto, una situazione che possa ridare dignità al quartiere, ma più in generale ad una città che probabilmente ha visto fin troppi morti e ammalati. Il Gruppo Lega Nord e Autonomie sarà molto vigile su questa questione e cercherà di portare nel modo più serio possibile la sua proposta per mettere veramente in condizioni anche le altre industrie del Nord di stare tranquille.
2015-02-19	M5S	LezziBarbara	È come se si stesse dicendo ad uno stupratore: mantieni pure la tua vittima ferma e continua a fare quello che vuoi mentre io continuo a far finta di lavorare, a far finta di salvare una città. Oppure è come consentire ad uno stalker di continuare a perseguitare la sua vittima mentre va avanti un processo e quella vittima, nel frattempo, ne muore. O magari è come lasciare ad un rapinatore carta bianca per continuare a rapinare con le sue armi mentre io, intanto, porto avanti il processo con una serie di decreti che mi ostacolano, ma cercando comunque di andare avanti. In tutto questo c'è la vittima: la donna che viene stuprata o il negoziante che viene rapinato. In questo caso vi è un'intera città che viene vessata, umiliata, che si è ammalata e che probabilmente morirà tutta intera. Infatti l'unica cosa che sembra emergere dalle intenzioni di questo Governo è che prima o poi si arriverà a Taranto, così come nella terra dei fuochi, per dire: ma ci siete ancora? Siete ancora vivi? Non siamo riusciti ancora a scannarvi tutti come fanno degli allevatori con un gregge? Così come non si possono più pescare le cozze, perché c'è la diossina e le madri devono andare a fare le analisi perché altrimenti non possono allattare i propri figli. E tutto questo avviene nel cuore dell'Europa, di quella grande Europa civile che il Partito Democratico vuole tanto costruire, difendere e salvaguardare senza fare i conti con il fatto che probabilmente l'Europa fermerà anche tutto questo meccanismo. Purtroppo, secondo me, l'Europa andrà avanti perché per essa l'importante, così come per Renzi, è salvare le banche. Quello che si fa con questa operazione, infatti, è proprio salvaguardare i crediti delle banche. Poi l'ILVA verrà lasciata morire, verrà lasciato lì tutto il veleno e si lascerà morire tutta Taranto. Noi vorremmo, invece, magari un atto di lucidità e di lungimiranza. Magari il Governo potrebbe andare a Taranto, coraggiosamente, parlare con i cittadini, con i "comitatini", le associazioni, gli ambientalisti, i magistrati e anche con due giovanissime ricercatrici di quella città che hanno fatto uno studio molto interessante; potreste perdere cinque minuti del vostro tempo e leggerlo. In tale studio si illustra un piano economico che mostra tutto quello che Taranto potrebbe produrre e fare se l'ILVA non ci fosse. Ci potrebbero essere anche più occupati di quanti ve ne sono ora.
2015-02-19	M5S	MartelliCarlo	Sempre il senatore Scalia ha detto che l'Italia è il secondo Paese in Europa per consumo apparente di acciaio: invece è il terzo. Neanche questo è giusto.
2015-02-19	M5S	MartelliCarlo	Un'altra cosa che è stata detta è che l'ILVA è il secondo stabilimento siderurgico d'Europa: qualcuno sa qual è primo? No, non lo sapete, visto che il primo è l'ILVA. Qualcuno però una volta deve aver detto che l'ILVA è il secondo e quindi tutti come scimmie a ripetere. Il primo stabilimento siderurgico d'Europa, per chi volesse farsi una cultura, è l'ex kombinat di Magnitogorsk, negli Urali, un'acciaieria voluta da Stalin per superare gli Stati Uniti nella produzione di acciaio e adesso fuori mercato, per cui il primo stabilimento siderurgico d'Europa è l'ILVA: non sapete neanche questo. Vi siete scandalizzati, però, quando abbiamo detto che l'ILVA ha pagato lautamente campagne elettorali: Bersani nel 2006 ha preso 98.000 euro e questi sono dati. Forza Italia ha preso un po' di più: 535.000 euro (solo Fitto ne ha presi 35.000). Invece di scandalizzarvi, allora, andate a vedere i soldi che avete preso e da chi, perché questo è importante. Un'altra cosa che è stata detta - lo ha detto il senatore Mirabelli - è che con questo decreto-legge ci saranno tempi certi: bene, finché non arriverà un altro decreto-legge che farete perché questo non ha funzionato.
2015-02-19	M5S	MartelliCarlo	Vorrei dire un'altra cosa a proposito dell'acciaio nel mondo. Esiste uno studio fatto dal Siderweb che ha contattato più di trenta tra le maggiori associazioni del settore. Lo studio delinea gli orizzonti dell'acciaio al 2030 e fotografa la situazione attuale. Allo stato odierno la produzione di acciaio in Europa è marginale e lo sarà sempre di più. Diamo qualche numero: l'Italia produceva 27 milioni di tonnellate, la Cina 779, il Giappone 150, gli Stati Uniti 100. Un'altra osservazione che si può fare è: come mai la prima potenza mondiale, gli Stati Uniti, il cui PIL è 1,7 volte quello cinese, produce meno di un settimo del suo acciaio? È semplice: l'acciaio serve per nuove infrastrutture, nuova urbanistica. Quando hai già costruito ciò che si doveva costruire, l'acciaio non serve più così tanto. Questa è una cosa che dovrebbe considerare chiunque volesse fare un minimo di pianificazione industriale e poi parliamo anche della pianificazione economica perché pure lì c'è un buco.
2015-02-19	M5S	SerraManuela	L'aria che si respira ha un penetrante gusto di metallo. La più grande acciaieria d'Europa perde 30 milioni di euro al mese e viene abbandonata dai clienti con un debito di 3 miliardi di euro. Praticamente è fallita. Il 26 luglio del 2012 la magistratura intervenne arrestando i padroni dell'ILVA, i Riva. La fabbrica fu messa sotto sequestro.
2015-02-25	FI	AmideiBartolomeo	Signor Presidente, signor Sottosegretario, onorevoli colleghi, negli interventi odierni sono emersi tutti gli aspetti che possono rappresentare dei limiti in questo decreto-legge sull'IMU agricola. Oggi potremmo dire che il decreto-legge sull'IMU agricola lascia un vuoto incolmabile, perché non si sono saputi cogliere gli aspetti principi dell'agricoltura italiana, che tengono conto di cosa fa l'agricoltore ed in cosa consiste l'agricoltura, che non è solo un'attività, nel caso specifico un bene da tassare. Quello che però soprattutto non si è capito è il ruolo degli agricoltori. Gli agricoltori italiani sono da prendere come esempio, perché ancora fanno agricoltura in una realtà in cui il tessuto poderale medio è fra i più bassi in Europa, e invece non si è tenuto conto di questo aspetto. Si fa agricoltura, peraltro di grande qualità, con una superficie estremamente esigua.
2015-02-25	LN	CrosioJonny	Signor Presidente, intervengo solo pochi minuti per aggiungere qualcosa a quanto già detto dai miei colleghi, in maniera sicuramente più puntuale, al fine di sottolineare quanto di approssimativo e confusionale sia contenuto in questo provvedimento. Innanzitutto credo che l'approccio utilizzato dal Governo per trattare questa delicata materia non sia sicuramente da ascrivere ai migliori sistemi con i quali andare a toccare la proprietà privata. Mi spiego meglio. Sappiamo che nella nostra società occidentale contemporanea lo strumento che per definizione limita l'uso della proprietà privata è quello urbanistico e i suoi derivati. A seguito di questa considerazione, democraticamente espressa, è evidente che da parte del cittadino tale limitazione spesse volte sia vista come vessatoria quando si interviene sia per modificare gli strumenti urbanistici che i suoi derivati. Pertanto occorre utilizzare il metodo applicato nelle buone amministrazioni locali, nelle quali quando si mette mano alla proprietà lo si fa con una certa ratio e con determinati punti di riferimento, cosa che da questo Governo non è stato fatto. Anzi, è accaduto assolutamente il contrario e lo abbiamo visto in queste settimane. Infatti, se effettivamente il Governo Renzi avesse voluto affrontare in maniera decisa, ferma e risoluta tale questione sarebbe dovuto partire dalla base, dagli strumenti da utilizzare. Nel nostro Paese, in tantissime realtà, quasi nella totalità, abbiamo una situazione del catasto devastante, unica in Europa. Pertanto, per poter mettere in campo ciò che volete fare forse sarebbe stato il caso di parlare in maniera seria di ricomposizione fondiaria per poter dare quel valore aggiunto che oggi nel nostro Paese è totalmente mancante. Signor Sottosegretario, le ricordo che andremo a pagare l'IMU su terreni che non esistono più. Infatti in certe zone del Paese, sulle aste verso il Po, nelle zone di fondovalle, il catasto risale a "Cecco Beppe". Signor Sottosegretario, se avessi la possibilità di utilizzarla come canneggiatore, attraverso l'utilizzo di un teodolite le farei vedere che andando a misurare le parcelle, da noi frammentate in una maniera unica in Europa, alcuni terreni non esistono più. Il corso dei fiumi è infatti cambiato negli ultimi centocinquant'anni: ci sono dei terreni che addirittura non esistono più e anche su tali terreni andremo sicuramente a far incidere questa odiosa tassa, che vogliamo imporre. Non mi addentro sulle tematiche relative alle zone oggetto di dissesto idrogeologico e di grosse problematiche. Nel corso degli anni ci sono state anche delle pianificazioni del territorio che di fatto vincolano e rendono particolarmente ostico mettere mano alle questioni che riguardano i terreni agricoli. Mi riferisco ad esempio ai piani di assetto idrogeologico (PAI), che di fatto limitano e vincolano in maniera preponderante l'utilizzo della proprietà privata. Ciò avviene in modo democratico, perché si tratta di strumenti soggetti al voto dei Consigli regionali e provinciali, ma comunque essi pregiudicano il valore di tali terreni, comportando grosse problematiche, che in questo caso non sono state assolutamente prese in considerazione. Mi riferisco al fatto che in alcune zone agricole insistono delle attività, che i piani di assetto idrogeologico impongono di rilocalizzare, anche se di fatto ciò non è possibile. Come ci comporteremo in questi casi? Ci sarà un grosso problema e vi posso citare decine e decine, se non centinaia di esempi, per capire quali criticità ci troveremo ad affrontare sul territorio, per quanto riguarda queste zone. Quello che mi preme sottolineare è proprio l'errore, lo sbaglio nell'approccio utilizzato dal Governo su un provvedimento e una tematica così importanti. All'inizio del mio intervento ho evidenziato quanto sia fondamentale, quando si parla di pianificazione del territorio, avere la sensibilità di capire che l'utilizzo della proprietà privata in tutti i suoi complementi è limitato dagli strumenti urbanistici e che l'approccio messo in campo dai buoni amministratori è certamente quello ideale.
2015-02-25	M5S	AirolaAlberto	Signor Presidente, ricordo soprattutto al rappresentante del Governo, qui presente, che il Consiglio d'Europa già ci ha ricordato che l'Ufficio nazionale antidiscriminazioni razziali (UNAR) dovrebbe chiamarsi UNA, cioè Ufficio nazionale antidiscriminazioni, genericamente intese, quindi dovrebbe includere quelle di natura religiosa, culturale, etnica, politica, di orientamento sessuale e di identità di genere e non solo la discriminazione razziale. Siccome l'UNAR è l'unico ufficio che sta gestendo delle politiche e delle attività di divulgazione in questo senso, è ora di occuparsi anche delle libertà fondamentali e dei diritti garantiti dalla nostra Costituzione. Il nostro è un Paese che a volte è carente su questi temi. Mi ero rivolto anche al ministro Boschi tempo fa, in una riunione dei Capigruppo, chiedendo anche a lei un impegno del Governo. Mi è sempre stato risposto che si sarebbe provveduto in futuro, che per il momento non c'era un Ministro delle pari opportunità, che c'era solo un ufficio con un consulente ministeriale, ma mi sembra che sia giunto il momento di dare più forza ed energia a questo ambito, perché sappiamo che poi le leggi non cambiano. Abbiamo votato la legge sul negazionismo, arriverà la legge sull'omofobia, abbiamo votato leggi che vanno ad incidere sulle discriminazioni, ma non bastano: servono delle operazioni culturali. Visto che il Governo spesso si è impegnato, ma non siamo riusciti a far passare neanche il divorzio breve e le cose più elementari che sono state proposte, almeno su questi temi culturali chiedo un impegno deciso.
2015-02-25	M5S	PugliaSergio	Questo è un attacco ai nostri agricoltori, i quali, oltre a combattere le avversità atmosferiche, ora devono combattere un altro nemico, qual è il partito di Renzi e qual è, da sempre, il PD. Si vogliono tassare i terreni agricoli. Gli agricoltori non pagano però già abbastanza, non hanno già un carico fiscale? Non pagano forse l'IVA? Non pagano forse l'IRPEF? Ebbene, ora devono pagare un'altra tassa. Vi risulta forse che queste persone vivano nell'agio? Sinceramente ho tutt'altre notizie, che non sono certamente confortanti, anche perché sappiamo benissimo che gli agricoltori devono fronteggiare un altro nemico, ovvero le importazione illegali di prodotti dall'estero. Dunque, cosa facciamo? Anziché andare a ritrattare in Europa, per dire che le arance dei nostri agricoltori devono essere vendute in Italia, per non far comprare solo le arance dal Marocco, andiamo a tassare anche il loro strumento, ovvero la terra. Non so perché lo si voglia fare e non riesco davvero a immaginarlo. Ma purtroppo, stando qui, ho capito che Renzi - come gli altri, ormai da anni - non ha un «piano industriale»: non c'è una visione del futuro. Eppure Renzi è giovane, anche se purtroppo è vecchio dentro. Perché? Perché ha sempre fatto il politico. Parliamo chiaramente: non ha mai lavorato o magari ha lavorato in famiglia e, si sa, il papà dà una pacca sulla spalla al ragazzo e via.
2015-02-25	FI	DAliAntonio	D'ALI' (FI-PdL XVII). Signora Presidente, non si può certo votare a favore di un provvedimento di questo tipo. State sancendo, con questa vostra decisione, un momento di difficoltà e di crisi enorme per il settore agricolo, ove mai già non lo fosse. È stata adottata una serie di provvedimenti che si accavallano l'uno sull' altro, tutti a discapito dell'agricoltura italiana, dai provvedimenti sul gasolio ai trattati internazionali per l'ingresso di prodotti esteri, da questa patrimoniale vera e propria sull'agricoltura, a tante altre somme detratte dai fondi del Ministero dell'agricoltura, sommando sommando, arriviamo allo scoraggiamento completo e definitivo del settore. Gli operatori abbandoneranno i terreni e sicuramente il danno patrimoniale al prodotto interno lordo e alla stessa fiscalità nazionale sarà di gran lunga superiore a quei pochi centesimi che sono stato rifiutati per poter esentare interamente il settore da questa imposta patrimoniale. Questo è un Governo delle tasse. Questa è un' imposta che, ove mai ve ne fosse bisogno, il dibattito ha chiaramente identificato come imposta patrimoniale, perché non risponde a nessun criterio proprio delle imposte sul reddito e a nessun criterio di differenziazione a seconda delle posizioni dei terreni se non a quelle altimetriche, e che ricalca perfettamente, così come è successo per le imposte sugli immobili, un criterio di patrimoniale secca e ripetuta. Mi chiedo dove voglia arrivare il Governo con l'aumento della pressione fiscale e mi dispiace che ci sia qualcuno che cerchi di arrampicarsi sugli specchi per dire che non è così; qualcuno che nel suo DNA ha certamente una visione ben diversa della struttura fiscale di un Paese e soprattutto dell'oppressione fiscale di un Paese. Non ci si può nascondere però dietro un dito o dietro i paraventi. Oggi, fin dal primo momento, ci sarebbe stata l'opportunità di chiudere il discorso - saremmo ormai da ore fuori da questo dibattito - e di esentare interamente il settore agricolo da questa imposta, con una misura perfettamente coperta - non era stata espressa contrarietà da parte della Commissione bilancio, ai sensi dell'articolo 81 della Costituzione - con un altro tipo di introiti, legittimamente acquisiti da settori, che invece godono del continuo favore del Governo e del Parlamento, producono utili, combinano guasti all'ambiente, spesso irreversibili, ma che sono i sacri mostri intoccabili della nostra economia o meglio della loro economia. Dinanzi a questa pervicacia della maggioranza e di componenti della maggioranza - che ogni volta ci rinviano dicendo che faranno di tutto perché si ovvii a questo tipo di imposta, ma in realtà l'imposta rimane, permane, si stabilizza, aumenta per alcuni comparti - a noi rimane solamente la coscienza di aver lottato, di aver detto a lettere chiare che noi non vogliamo un'imposta simile sul settore agricolo, quando sono i partiti della maggioranza a volerla. Questi partiti dovranno dare spiegazioni ai cittadini, agli agricoltori e anche ai sindaci. Questo, infatti, è il secondo aspetto veramente aberrante del combinato disposto dei decreti che sul settore agricolo si sono accavallati negli ultimi mesi, al di là della confusione che lo stesso relatore e gli stessi esponenti della maggioranza hanno riconosciuto, invocando quanto prima una commissione che possa intervenire per evitare non solo tutti questi appesantimenti burocratici, ma anche le confusioni e le incertezze. Credo che da questo decreto-legge nasceranno una serie di contenziosi infiniti sulle altimetrie, sulla definizione di «colline svantaggiate», di «Comuni montani» o «parzialmente montani». Si tratta di un coacervo che penalizza gli agricoltori e i Comuni perché questa imposta è stata attuata dal Governo sui conti dei Comuni con un taglio preventivo e poi affidata ai Comuni in qualità di sostituiti d'imposta per l'esazione della stessa, creando buchi nei bilanci comunali; buchi di cassa, ma anche di competenza perché, alla fine, i residui passivi della mancata corresponsione di questa imposta li piangeranno i Comuni, che dovranno nel tempo continuamente iscrivere perdite al bilancio dovute all'evasione o all'incapienza dei cittadini contribuenti che dovrebbero versare l'imposta ai Comuni. Credo che agli agricoltori e ai sindaci forse rimanga una sola cosa da fare. Da quella breccia di Porta Pia che ha segnato il completamento dell'Unità d'Italia basta attraversare la porta e percorrere la lunga strada che porta il nome di Via XX settembre e incontreranno prima, sulla sinistra, il Ministero dell'economia e delle finanze, sulla destra, il Ministero dell'agricoltura e alla fine il Quirinale: scelgano loro dove depositare i sindaci le fasce tricolore e gli agricoltori i loro attrezzi di lavoro. Hanno una scelta che, lungo questa direttrice, li porta certamente, comunque, ad una soluzione di tacita ma significativa protesta. Con questa ulteriore imposta l'agricoltura italiana morirà definitivamente, crollerà il valore dei terreni, la redditività, i giovani si allontaneranno sempre di più da questa possibile occupazione. Quei pochi che ancora reggono nei campi, per amor di Patria ma solamente per questo o per onor di firma, come si suol dire, sono quei pensionati, quegli operai, artigiani che, a tempo perso, nel fine settimana, riescono a dedicarsi al loro appezzamento di terreno; sono le persone di buona volontà che reggono ancora anche il tessuto idrogeologico del Paese in molte zone di degrado, reggono ancora una parvenza di presenza nei campi della popolazione attiva; sono quei sindaci che dovranno sopperire, come dicevo, a questi inconvenienti, i sindaci dei piccoli Comuni, dove il rapporto tra terreni agricoli e zone urbane è molto sbilanciato quantitativamente a favore dei terreni agricoli, che quindi avranno una decurtazione dei loro introiti assolutamente esorbitante rispetto ai loro bilanci. Dinanzi a questo quadro, non so cosa vorrà fare la maggioranza e cosa vorrà fare il Governo. La strada non è certo quella di andare all'estero e parlare di Parlamento che fa ostruzione preventiva. Ormai, infatti, siamo arrivati al concetto di ostruzione preventiva: si sceglie la strada dei decreti‑legge perché c'è una previsione di ostruzione in Parlamento. Siamo arrivati al processo alle intenzioni e la deriva democratica assume sempre maggiore consistenza nel comportamento del nostro Governo. Certo è che andare all'estero e parlare di crescita in questo nostro Paese significa parlare solamente di crescita di tasse. Certo è che andare all'estero e parlare di crescita in questo nostro Paese significa parlare solamente di crescita di tasse. Altri Paesi d'Europa conoscono la crescita grazie non solo alle politiche virtuose dei loro cittadini, perché non manca agli italiani la capacità di lavorare e produrre, ma anche agli interventi dei loro Governi, cosa che in Italia assolutamente manca. Cos'altro ci aspettiamo quindi, se non una protesta vibrante da parte degli agricoltori italiani? Una censura forte nei confronti di coloro che vogliono imporre una nuova e pesante imposta patrimoniale e di coloro che nulla hanno fatto in Aula per evitare che ciò accadesse. Al di là degli sforzi ripeto lodevoli, di cui devo dare atto al relatore per aver cercato tra le pieghe di un bilancio ormai talmente esausto che già a febbraio ha esaurito i fondi di riserva speciali. Come ho detto oggi, mi domando quali sarebbero le conseguenze che dovrebbe sopportare un sindaco - e quindi il Presidente del Consiglio che si ritiene il sindaco d'Italia, ma d'altronde lui altre esperienze non ha che quella amministrativa comunale - in queste condizioni. PRESIDENTE. La invito a concludere, senatore. D'ALI' (FI-PdL XVII). Un sindaco dovrebbe subito rassegnare le dimissioni per aver esaurito i fondi di riserva già nel mese di febbraio e non aver rispettato il criterio dei dodicesimi! Cara Presidente, cari colleghi, il Gruppo di Forza Italia non potrà che votare con determinazione e devo dire, in questo momento, anche con rabbia contro questo decreto; la rabbia di vedere ancora una volta mortificato un settore economico come quello dell'agricoltura, un settore una volta detto primario, ormai primario solamente nei dizionari economici e non certamente nella vostra considerazione, che rassegnatamente si avvia verso un ulteriore depauperamento delle sue risorse. Ribadisco che noi voteremo decisamente contro, cosa che altri non faranno e non hanno voluto fare neanche sugli emendamenti.
2015-02-25	FI	DAliAntonio	Non è poi vero che non si parli di crescita in Europa, perché tutti gli altri Paesi europei, anche se in maniera limitata, la loro crescita l'hanno segnata. Noi invece continuiamo a segnare una stasi assoluta della nostra economia e, dopo questo provvedimento, segnaleremo una decrescita fortissima anche del comparato agricolo.
2015-02-25	M5S	PetrocelliVitoRosario	Signor Presidente, intervengo per dichiarare il voto favorevole all'emendamento 1.1, presentato dal senatore D'Alì, e per chiedere di poterlo sottoscrivere a nome mio e dei senatori Puglia e Castaldi. L'iniziativa del senatore D'Alì ha radici lontane: viene dal recepimento di quanto fa lo Stato norvegese, che è leader in Europa, se non nel mondo, quanto ad adeguamento dei canoni di ricerca, concessione ed esplorazione di petrolio e gas in terra e in mare. Le quote che propone il senatore D'Alì sono, infatti, perfettamente in linea con quelle previste dallo Stato norvegese e - come egli stesso ricordava - notevolmente superiori a quelle oggi in vigore in Italia. Inoltre, vorrei ricordare ai colleghi, soprattutto del Partito Democratico, che un disegno di legge proposto dall'attuale vice ministro Bubbico, presentato nel 2009, intendeva portare le quote di concessione proprio a quelle cifre, grosso modo, proposte dal senatore D'Alì. Di quel disegno di legge si è persa memoria ed è stato recuperato dal mio Gruppo con un disegno di legge a mia prima firma, l'Atto Senato 1135, insieme ad altre proposte fatte sempre in quella legislatura dalla senatrice Vicari. Desidero altresì ricordare che, così come c'è stato un momento di panico nell'ultima seduta qui in Aula, ve ne fu uno durante la discussione in Commissione delle leggi di stabilità e di bilancio, quando sul tema presentarono un emendamento il Governo o i relatori - ora non ricordo, ma tanto cambia poco - che voleva portare il canone di concessione alla fantastica cifra di 100 euro per chilometro quadrato. Quell'emendamento fu ritirato nella notte, con mia somma gioia, perché era una bufala, a fronte di quello che chiedevamo come Gruppo parlamentare del Movimento 5 Stelle, ossia di adeguare queste cifre a quelle di un Paese leader nella gestione delle attività di esplorazione e trivellazione - lo ricordo ancora una volta - la Norvegia. Il Vice Ministro si giustificò dicendo che era intenzione del Governo di ritirare l'emendamento, perché era in progetto un atto organico che sarebbe arrivato nei prossimi mesi. In realtà - e qui, ovviamente, si parla di cose che riguardano la volontà delle lobby che manovrano queste operazioni - già l'aumento a 100 euro delle tasse di concessione aveva dato molto fastidio ai petrolieri e soprattutto ad ENI. Con questa considerazione, invito quindi - come ha già fatto in maniera egregia il collega D'Alì - a sostenere l'emendamento in esame, con la consapevolezza che l'invito cadrà nel vuoto, come sempre accade, anche quando riguarda posizioni prese dal Partito Democratico già in legislature precedenti.
2015-02-25	M5S	ScibonaMarco	Signora Presidente, abbiamo visto le immagini e i filmati dei tifosi olandesi, le testimonianze rimbalzate dalla carta stampata ai telegiornali, in Italia ed all'estero. Le domande ovviamente si sprecano, a incominciare dal fatto che ci si chiede come le autorità di pubblica sicurezza italiane abbiano sottovalutato il problema ancora prima che si presentasse. Possibile che non ci siano state informative? Possibile che non si sia fatto un lavoro preventivo di intelligence ? Oltre alla non prevenzione, abbiamo viste scene inimmaginabili. I tifosi sono stati lasciati liberi di devastare Campo de' Fiori, ma poi soprattutto liberi, subito dopo, di raggiungere Piazza di Spagna e dar vita ad una guerriglia di strada, in mezzo a turisti impauriti, fino a danneggiare irreparabilmente uno dei monumenti più preziosi ed inestimabili del Bernini; poi ancora a Villa Borghese, dove sono stati caricati su mezzi pubblici, ovviamente danneggiati anch'essi! Abbiamo visto una polizia inerme, che ha utilizzato un atteggiamento soft : nessun lacrimogeno, qualche sporadica carica quando già la situazione era irreparabilmente in atto. Non posso che fare un paragone con il trattamento che le questure dedicano ai No TAV, cittadini italiani che manifestano il loro pensiero su un'opera, anzi uno spreco di denaro pubblico, tutelati dall'articolo 21 della Costituzione. A quelle manifestazioni vediamo blindati, idranti, uso massiccio di lacrimogeni con una vasta gamma di artifizi, dal peperoncino ai pericolosi per la salute lacrimogeni al gas CS, abbondante uso del manganello e delle cariche: non le cosiddette cariche di alleggerimento, ma quelle fatte per colpire e tramortire. Per i No TAV si bloccano i treni, per non far raggiungere loro le manifestazioni; si blindano stazioni, limitando persino gli accessi ai bagni pubblici. I No TAV a Roma, nell'ultima manifestazione, furono chiusi in piazza Campo de' Fiori, circondati senza via di fuga. Pensate addirittura che nell'incontro di Europa League tra Torino e Athletic è bastato che dagli spalti comparisse il vessillo simbolo della lotta all'Alta velocità, oltre tutto nel settore occupato dagli ospiti, perché si creasse il panico tra le forze di polizia e gli steward, fino al conseguente intervento della Digos e minacce di DASPO e diffide. Ovviamente in questi episodi che cito non vi sono stati danneggiamenti di alcun tipo, anche perché questi manifestanti esprimevano un'opinione, a differenza dei tifosi olandesi che hanno avuto l'unico intento di sfogarsi con la violenza, in preda ai fumi dell'alcool. Questa è follia! Qui non c'è incompetenza: qui c'è una consapevole gestione deviata, inaccettabile per uno Stato che vorrebbe ancora definirsi democratico! Perché questa differenza di trattamento? Perché il pregiudizio verso No TAV, studenti, lavoratori e tutti quei cittadini italiani che manifestano per cause ben più nobili del gioco del pallone e che sistematicamente vengono manganellati? Perché i tifosi olandesi hanno potuto scorrazzare per Roma indisturbati e vandalizzare la città? La politica ha una grande responsabilità. Sappiamo che in Italia la gestione dell'ordine pubblico è pessima, sopratutto per le regie politiche, e con questo episodio raschiamo il fondo del barile già raggiunto da tempo. Il ministro Alfano non era neppure in sede, non ha vigilato su questi eventi, o se lo ha fatto non ha saputo o voluto agire tempestivamente e con rigore. I vertici della catena di comando, dal questore a scendere, hanno accampato scuse ed ovviamente verranno premiati, questa è l'italica prassi! Ma si sa, chi manifesta una opinione, chi lo fa per chiedere diritti o ricordare allo Stato i suoi doveri va represso, isolato, "bisogna fargliela pagare"; chi invece viene in Italia per sfogare i propri istinti violenti, visto che nel Paese di origine comportamenti simili sarebbero puniti duramente, va lasciato agire impunemente. Forse l'onorevole Ministro aveva paura che contrastare i tifosi olandesi avrebbe danneggiato le nostre importazioni di Leerdammer? Io non sono riuscito a darmi una spiegazione migliore. In Piemonte abbiamo una definizione per l'incompetenza delle persone come il ministro Alfano ciculatèl, ovviamente con il massimo rispetto per la categoria dei cioccolatai!
2015-02-26	M5S	BotticiLaura	Parlate di ripresa, del fatto che ce la chiedono l'Europa, Draghi e la BCE.
2015-02-26	M5S	BulgarelliElisa	E poi mi pongo delle domande sulle infrazioni europee. Ne abbiamo aperte tantissime, che si traducono in ingenti quantità di soldi che potremmo investire in altri settori. E invece, continuiamo a pagare, perché il Governo si occupa di altro e non risolve i problemi che creano infrazioni con l'Europa.
2015-03-03	PD	PuppatoLaura	Signor Presidente, parto dal presupposto che chi aveva sottoscritto gli emendamenti sia anche sottoscrittore dell'ordine del giorno, ma dal momento così non è in automatico, chiedo che la mia firma all'emendamento del senatore Compagnone sia estesa anche all'ordine del giorno G1.790. Faccio presente al collega Giovanardi, che è appena intervenuto, che alla luce di quanto da lui stesso affermato e del presumibile o possibile danno ambientale che si produrrà grazie alle trivellazioni in Adriatico, dovremmo invece attivarci in Europa per impedire che questo avvenga più che votare contro un ordine del giorno che semplicemente chiede di applicare la direttiva europea con decorrenza immediata piuttosto che da agosto 2015. Chiedere un'AIA (quindi un'Autorizzazione integrata ambientale) in ragione della delicatezza di un'attività come quella che si va ad effettuare nel Mare di Sicilia o in quello Adriatico mi pare la cosa più normale del mondo. Voglio pensare che non sarà lo svicolare da una direttiva europea per due o tre mesi ad impedire eventualmente all'ENI di fare il proprio lavoro. Il tema mi pare assai rilevante e molto delicato: almeno tutelare questo disgraziato Paese mi pare il minimo sindacale.
2015-03-03	PD	PuppatoLaura	Signor Presidente, vorrei contestare quanto ha appena detto il senatore Arrigoni della Lega Nord. Mentre, da una parte, è del tutto legittimo che lui chieda di avere certezza rispetto alle definizioni che si intendono dare in un settore così delicato e specifico come la radioattività, dall'altra, visto che lui, insieme ad alcuni di noi qui dentro, calca da qualche mese il suolo della Commissione bicamerale di inchiesta sui rifiuti, sa bene (perché abbiamo avuto modo nel frattempo di audire rappresentanti di SOGIN nonché di valutare, in ordine, ad esempio, ad una recente nostra missione in Francia) come tutta l'Europa, anzi tutto il mondo abbia molto chiaro il concetto di alta radioattività e di bassa e media radioattività. Bassa e media radioattività è quella che nell'ambito dei 300 anni trova la propria risoluzione; alta radioattività è quella che, purtroppo, ha bisogno di depositi geologici ed ha lunghissima decorrenza, in quanto l'effetto delle radiazioni nocive per la salute umana si mantiene per circa un milione di anni. Ora, che la classificazione di alta, bassa o media radioattività debba avvenire all'interno di un codice penale in cui si vanno a definire i livelli di penalizzazione in relazione ai diversi livelli di gravità dei reati ambientali, personalmente credo non sia opportuno. Credo sia opportuno, invece, che si vada a valutare e a definire, dando per scontato che la scienza nell'ambito di sua competenza rinvenga l'alta radioattività e la distingua dalla bassa e media radioattività, nell'ambito della scienza di competenza di questo specifico campo, quali sono le sue caratteristiche dal punto di vista radiologico. Per quanto riguarda la penalizzazione, però, convengo con la valutazione fatta dal Governo e dai relatori: ritengo che si possano semplicemente considerare i termini per andare ad identificare le pene corrispondenti.
2015-03-04	LN	ConsiglioNunziante	(ore 11,38) ( Segue CONSIGLIO). I venditori reclutati tra le popolazioni più povere vedono nella gran parte dei casi il loro stato psicofisico deteriorarsi per la mancanza di controlli. Viste la gravità e l'ampiezza di questo dramma, crediamo che solo con una normativa omogenea sul piano nazionale ed internazionale sarà possibile dare una risposta decisa. Come altri Paesi europei, anche l'Italia, sebbene regolamenti diverse fattispecie relative al trapianto di organi, presenta un ridotto apparato sanzionatorio in materia di traffico clandestino. Le due principali normative, giusto per ricordarle, la legge n. 458 del 1967 sul trapianto del rene su persone viventi e la legge n. 91 del 1999 sui prelievi di organi e tessuti da cadavere, prevedono sanzioni esclusivamente a carico di chi svolge l'attività di mediazione e dell'operatore sanitario che si avvale di organi frutto di commercio, ma nessuna pena è prevista nei confronti di altre parti direttamente o indirettamente coinvolte nell'illecito traffico. È anche facile pensare, signor Presidente, che avere un'idea chiara su come creare un regolamento sia assolutamente difficile, soprattutto se rapportato alle diverse realtà sociali e mediche di molte parti del mondo, specialmente nei Paesi poveri, ma l'auspicio è che almeno in Europa (e forse questo è anche il motivo per cui siamo in quest'Aula) si possa prevedere una regola che abbia carattere giuridico internazionale e nazionale, con l'introduzione di fattispecie penali mirate a definire il traffico di organi, a prevenirlo e a far rispettare il principio che il corpo umano e le sue parti non possano essere commercializzate. Questo disegno di legge, signor Presidente, con i suoi due articoli va proprio nella direzione di introdurre nel codice penale il reato di associazione finalizzata al traffico di organi destinati al trapianto. Vorrei concludere, signor Presidente, ringraziando l'associazione AIDO, medaglia d'oro al merito della sanità pubblica, un'associazione di persone che accettano volontariamente di donare i propri organi, tessuti e cellule in caso di morte, per il forte impegno, la responsabilità e la dedizione che mettono in questa delicatissima funzione. Quindi, oltre a prevedere una fattispecie penale per i soggetti citati, credo che bisognerà incrementare, favorire e rafforzare le associazioni che, con la loro attività, svolgono una delicatissima funzione a livello di tessuto sociale e sanitario. Auspico infine che vi sia, in futuro, la possibilità di affinare il disegno di legge al nostro esame con alcuni accorgimenti, calibrandoli alle funzioni che saranno testé esaminate e possibilmente migliorando la legge.
2015-03-04	LN	ConsiglioNunziante	Per avere anche qualche numero che aiuti a capire meglio il fenomeno, negli Stati Uniti 18 persone muoiono ogni giorno mentre aspettano un donatore di organi; ogni dieci minuti un nuovo nome si aggiunge alla lista dei trapianti da eseguire; a fine 2013, i dati dicono che i pazienti in attesa di un trapianto erano circa 100.000, in Europa più di 60.000 persone sono in attesa di un trapianto.
2015-03-04	LN	DivinaSergio	Signor Presidente, volevo ricordare all'Aula che il 26 febbraio 2015 è caduto il 23° anniversario del massacro di Khojaly, una piccola cittadina del Nagorno Karabakh con una popolazione di circa 6.300 abitanti. Nella notte tra il 25 e il 26 febbraio del 1992, forze miliziane armene hanno attaccato la città. La gente è dovuta fuggire nella notte, in mezzo alla neve, con conseguenze immaginabili. Fu, di fatto, un genocidio da parte delle milizie armene e il ghiaccio, poi, fece anche la sua parte. Khojaly fu successivamente saccheggiata, si contarono più di 600 morti e circa 1.300 vittime catturate subirono prigionia, violenze o anche umiliazioni. Di queste, 150 prigionieri sono spariti senza nemmeno lasciare traccia, al punto che l'organizzazione Human Rights Watch ha descritto il massacro di Khojaly come il più grande ed orribile del conflitto del Nagorno-Karabakh tra Armenia e Azerbaijan. Da più di vent'anni le forze armate armene stanno occupando Nagorno-Karabakh e, oltre a questo, le sette regioni circostanti (circa il 20 per cento del territorio azero). Ben quattro risoluzioni del Consiglio di sicurezza dell'ONU del 1993 chiedono il ritiro delle forze armate armene da tutti i territori azeri occupati, sostanzialmente ignorate, nonché altri documenti e raccomandazioni come, per esempio, quelli del Consiglio d'Europa, dell'Unione europea, del Parlamento europeo, dell'OSCE e della NATO. L'ultimo temporalmente è dell'ottobre 2013: è una risoluzione del Parlamento europeo, che continua a richiamare le risoluzioni del Consiglio di sicurezza dell'ONU, oltre ai principi del gruppo di Minsk, convocato per trovare la soluzione a questo perenne conflitto. Noi vorremmo umilmente che il Parlamento e magari anche il Governo italiano si esprimessero nel denunciare questa situazione e si attivassero almeno per far applicare le molteplici risoluzioni, al fine di trovare una soluzione pacifica, nonché per obbligare le forze militari occupanti a seguire le decisioni internazionali, eventualmente anche denunciando i vertici politici e militari responsabili alla Corte dell'Aja per crimini contro l'umanità.
2015-03-04	PD	CassonFelice	CASSON, relatore. Signor Presidente, mi ero riservato espressamente di valutare i pareri sugli emendamenti presentati nella fase più adeguata dal punto di vista procedurale. Peraltro, alcune indicazioni, che sono state fornite anche dal rappresentante del Governo, sulla possibilità di un rinvio dell'esame e della conclusione con il voto di questo disegno di legge mi impongono di dare una valutazione soltanto su questo punto. Sull'emendamento 1.103, come a me risulta, c'era di per sé un parere contrario del Governo ed anch'io avrei dato parere contrario, segnalando che tra l'altro si pone un problema di ammissibilità, trattandosi di una materia estranea rispetto all'impostazione del disegno di legge (sostanzialmente le cellule). Questa materia è diversa anche rispetto a quella della Convenzione del Consiglio d'Europa del luglio 2013, che riguardava esclusivamente le condotte di traffico di organi o di parti di organi, e non di cellule e tessuti di origine umana. Tra l'altro, questa materia - come ricordato giustamente dal Sottosegretario - è trattata dal decreto legislativo 30 maggio 2012, n. 85. Quindi, per questa parte, se l'emendamento non dovesse essere dichiarato inammissibile o non dovesse essere ritirato, ci sarebbe un parere contrario. Ritengo peraltro che non si possa, per il suo esame, disporre un ulteriore rinvio del disegno di legge. Sul contenuto del provvedimento, sostanzialmente l'Assemblea è d'accordo in maniera molto ampia: una volta tanto che si riesce ad arrivare ad un consenso amplissimo pensare di rinviarlo ulteriormente - non si sa bene per quanto tempo e per quale motivo e aggiungo in maniera poco trasparente - non mi pare assolutamente adeguato alle necessità.
2015-03-04	PD	CassonFelice	Signor Presidente, intervengo rapidamente perché dobbiamo prendere atto con soddisfazione dell'impostazione di tutti gli interventi di questa mattina su una materia particolarmente delicata, concernente appunto il traffico di organi destinati al trapianto. Sostanzialmente è stato ben recepito il messaggio proveniente dagli organismi europei e internazionali, con particolare riferimento all'ultimissimo provvedimento del Consiglio d'Europa, che risale al 2014, come in precedenza indicato sia dalla Convenzione del Consiglio d'Europa di Oviedo del 1997 che dall'Organizzazione mondiale della sanità del 2004.
2015-03-04	PD	DirindinNerina	In secondo luogo, teniamo presente che la Convenzione, adottata dal Consiglio d'Europa nel luglio 2014, impegnava i Governi ad adottare provvedimenti affinché il traffico di organi venisse considerato un crimine, si facilitasse la cooperazione internazionale e si contrastasse il fenomeno. L'Europa ha richiamato tutti i Paesi su questo tema, rispetto al quale l'Italia deve ancora procedere al recepimento e alla firma della Convenzione. È importante che lo si faccia nel più breve tempo possibile, affinché siano messe in atto non soltanto le azioni volte a penalizzare comportamenti vergognosi, ma anche ulteriori elementi capaci di aiutare i pazienti a non contrarre malattie che richiedono un trapianto e soprattutto, qualora i pazienti ne abbiano bisogno, si possa trovare nel sistema sanitario pubblico un'adeguata risposta.
2015-03-04	PD	DirindinNerina	Per questa ragione, mi permetto di richiamare alcuni aspetti. In primo luogo, è chiaro che - lo hanno già detto alcuni colleghi e quindi, su questo tema non mi soffermo - questa deve essere considerata una grave violazione dei diritti umani. Mi piace qui ricordare la Convenzione di Oviedo, che risale al 1997 (quindi a parecchi anni fa) e che è stata sottoscritta dal Consiglio d'Europa. L'articolo 2, che porta il titolo «Primato dell'essere umano», stabilisce che «l'interesse e il bene dell'essere umano debbono prevalere sul solo interesse della società o della scienza». È questo un principio fondamentale che troppo spesso viene trascurato e, qualche volta, addirittura contraddetto dai comportamenti non soltanto di chi incappa in questi eventi, che sono da considerarsi assolutamente gravi dal punto di vista penale, ma anche di chi considera il corpo umano e le sue parti come fonte di profitto (si tratta di un altro tema che la Convenzione di Oviedo richiama espressamente all'articolo 21 e a cui dobbiamo attenerci sotto tutti i profili).
2015-03-04	PD	LoGiudiceSergio	Il caso della Cina è quello più inquietante: dal 1984 la legge sull'espianto coatto di organi dei detenuti giustiziati, che dovrebbe avere cessato i suoi effetti con l'inizio del 2015 (vedremo se questo succederà effettivamente), ha tenuto elevatissimo il numero dei trapianti (più di 10.000 l'anno), con il fondato sospetto che la possibilità di rivenderne gli organi tenesse a sua volta più elevato il numero dei condannati a morte. Ma questo numero era rimasto abnorme rispetto agli standard degli altri Paesi, anche a fronte di una diminuzione accertata delle esecuzioni. Solo dal 2006 è nato il sospetto che in Cina potesse accadere qualcosa di ancora più terribile. Già dal 1999 il Presidente della Repubblica popolare cinese Jiang Zemin aveva dato avvio ad una violenta campagna di sradicamento del Falun Gong, una pratica spirituale tradizionale molto popolare, con arresti di massa degli aderenti. Il sospetto che le persone arrestate potessero essere sottoposte ad espianto del rene da vivi o essere uccise per poterne trapiantare gli organi si è trasformato in un serio allarme internazionale, tanto da provocare la presa di posizione dell'ONU. La Commissione contro la tortura delle Nazioni Unite ha espresso preoccupazione per le accuse di espianto coatto di organi ai detenuti e ha invitato il Governo della Repubblica popolare cinese ad aumentare il livello di rendicontabilità e trasparenza del sistema di trapianto di organi. Mi sono soffermato un po' sulla questione cinese perché la persecuzione dei membri del Falun Gong è stata oggetto di una discussione qui in Commissione diritti umani del Senato, il 19 dicembre 2013, alla presenza di David Matas, candidato al premio Nobel per la pace nel 2010, e di rappresentanti dell'associazione italiana Falun Dafa. Pochi giorni prima, il 12 dicembre, il Parlamento europeo aveva approvato una risoluzione di denuncia e condanna della pratica da espianto da prigionieri di coscienza non consenzienti, e la Commissione diritti umani del Senato ha approvato a sua volta, il 5 marzo 2014, esattamente un anno fa, una risoluzione sull'espianto di organi da detenuti in Cina. Oggi purtroppo la questione è un'altra, e forse più vicina alla geografia dell'orrore. Il Mediterraneo, a partire dall'Egitto sembra essere diventato il centro globale del traffico di organi. I profughi che si muovono spinti dalla disperazione da Eritrea, Sudan, Somalia e Mali pagano a volte con l'espianto di un rene il costo della migrazione verso Europa o Israele ai trafficanti sudanesi. Giappone, Israele, Canada, Taiwan, Stati Uniti, Arabia Saudita e anche l'Italia sono i Paesi da cui arriva la richiesta. Le indagini sugli sbarchi di Lampedusa hanno portato agli arresti di cinque eritrei a Roma. La magistratura italiana sta indagando su un traffico di migranti a cui sarebbero stati chiesti gli organi in cambio del viaggio. Nel giugno 2013 un israeliano si su cui pendeva un mandato di cattura internazionale emesso dal Brasile per traffico di organi umani, Tauber Gedalya, è stato arrestato all'aeroporto di Fiumicino. Poi c'è un altro luogo a noi vicino in questa mappa dell'orrore. Nell'Est Ucraina, nella regione del Donbass, sono stati trovati, in fosse comuni, cadaveri privi di organi interni. Si ripete forse quanto accaduto già nella ex Jugoslavia, in particolare nel conflitto in Kosovo, dove, a quanto risulta, è accaduto che albanesi prelevassero ai prigionieri serbi gli organi interni per rivenderli in Europa. Il disegno di legge che ci apprestiamo a votare fornirà senz'altro alla nostra magistratura un nuovo strumento per aggredire il fenomeno. Speriamo che serva anche a tenere alta l'attenzione dell'opinione pubblica italiana su un fenomeno e su una pratica meno lontani da noi di quanto non si pensasse fino a qualche tempo fa.
2015-03-04	PD	PaduaVenera	Il cuore del disegno di legge in esame è certamente al primo articolo, che introduce nel codice penale l'articolo 601- bis, volto a statuire specifiche sanzioni penali per il reato di traffico di organi prelevati da persona vivente prevedendo che la reclusione vada da un minimo di tre ad un massimo di 12 e la sanzione pecuniaria da 50.000 a 300.000 euro per chiunque commercia, vende, procura organi o parti di organo prelevati da persona vivente. Il provvedimento è molto importante e strettamente legato alla tratta di esseri umani, allo sfruttamento di donne, uomini e bambini ridotti, spesse volte, in schiavitù o semischiavitù. È inutile negare che, a livello mondiale, il fenomeno del traffico illecito di organi legati alle esigenze di trapianto non sia un fatto drammatico, di entità assai elevata e avverso alla salute pubblica e al rispetto della dignità umana. Se «la Repubblica tutela la salute come fondamentale diritto dell'individuo e interesse della comunità», allora il Parlamento, laddove ravvisi necessità impellenti, deve intervenire, nell'ottica di combattere il fenomeno con ogni mezzo. È chiaro che, oltre all'introduzione di uno specifico articolo nel nostro codice, la questione interessa, in primo luogo, quel lato etico ed umano nel quale le sanzioni penali entrano di traverso. Il traffico di organi è purtroppo necessariamente legato nella sua essenza più perversa, sia al lato delle vittime, ovvero a persone spesso fragili e indifese, sia a quello degli intermediari, ossia anche a quella comunità medica dimentica del proprio codice etico e deontologico. Era indispensabile intervenire in tal senso: la normativa italiana finora vigente, soprattutto con riferimento al lato sanzionatorio, appariva troppo «leggera» a fronte di una questione assai estesa ed estremamente grave. Secondo dati dell'OMS, infatti, il fenomeno di trapianti di organi derivanti da traffico illegale riguarderebbe oltre 10.000 casi annui e numerose inchieste giornalistiche hanno denunciato come il fatto sia in rapido aumento, non solo in Africa, ma anche - e forse questo è un dato da attenzionare - in Italia. Cresce dunque il numero delle vittime, quello dei clienti e quello degli intermediari: un universo di chirurghi, dottori, tecnici di laboratorio, agenti di viaggio che si arricchiscono sulla pelle di altri esseri viventi senza alcuno scrupolo; esseri viventi che sempre più frequentemente, invece, sono disposti a vendere un rene o un'altra parte del proprio corpo solo per alimentare le speranze di un sogno o di una vita migliore e pagarsi viaggi di sola andata verso l'Occidente per fuggire dalla dolorosa quotidianità che, spesso con guerre civili molto cruente, lacera la vita nei Paesi del Secondo e del Terzo mondo. Lo scorso 9 luglio il Comitato dei ministri del Consiglio d'Europa ha adottato una Convenzione per lottare contro il traffico di organi umani, impegnando i Governi nazionali ad adottare provvedimenti affinché il traffico, a fini di trapianto, sia considerato un crimine sanzionabile penalmente e a facilitare la cooperazione nazionale ed internazionale per contrastare il fenomeno e perseguire i responsabili. Servirà, però, una fattiva e reale collaborazione a livello internazionale per migliorare le pratiche del trapianto e della donazione degli organi e, soprattutto, per avviare - e far entrare a regime - una vera cooperazione tra Stati, nella misura più larga possibile, volta allo svolgimento di indagini sulle eventuali infrazioni commesse sul proprio territorio e al di fuori di questo. Se dunque è bene specificare il reato all'interno del nostro ordinamento, prevedendo dure sanzioni specifiche legate al traffico clandestino di organi, non si dimentichi come il nostro compito non possa terminare con l'atto d'approvazione: vi è necessità di rammentare come un intervento strutturato sia da compiere nei Paesi poveri del mondo, che sono il fulcro di questo orribile mercato, lì dove ci sono quelle persone merce ed oggetto delle trattative illegali. Bisogna trovare la più efficace disciplina giuridica contro il fenomeno per creare le condizioni perché sempre più cresca la consapevolezza e la coscienza morale dell'irrinunciabile principio che il corpo umano o le sue parti siano fuori dal commercio, fuori dal mercato, che abbiano un valore intrinseco molto superiore rispetto alle mere transazioni economiche. Bisogna ribadire quindi, senza indugi, l'esigenza di intervenire in ogni modo per rimarcare il principio che nessun soldo possa valere un organo, parte del nostro corpo. In questo contesto l'Italia deve fare quanto nelle sue possibilità e competenze per ottemperare a tali ineludibili occorrenze, ovvero combattere il traffico illegale di organi e il collegato «turismo del trapianto» con ogni mezzo, per farsi promotrice dell'adozione di qualsiasi strumento utile per tali scopi. Considerando che dati ufficiali sulla questione, com'è evidente, è difficile averne, data l'implicita illegalità del fenomeno, bisogna comunque riconoscerne l'ampiezza e prenderne atto: un primo passo lo stiamo facendo oggi con l'approvazione di questo provvedimento. Spero che, continuando in questo percorso, si possa anche accogliere l'osservazione espressa dalla Commissione sanità, dove sono stata relatrice del provvedimento in sede consultiva, per prevedere, nei casi di trapianto effettuati all'estero, alcuni specifici adempimenti a carico del ricevente l'organo. Questi dovrebbe produrre «idonea documentazione relativa all'identità del donatore, al consenso alla donazione, alla caratterizzazione dell'organo e del donatore, all' iter per il reperimento, conservazione, etichettatura e trasporto dell'organo trapiantato e alla tracciabilità del medesimo». Vorrei terminare questo intervento citando un breve passo della Dichiarazione di Istanbul sul traffico di organi e sul turismo del trapianto del 2008, laddove riconosce, in merito ai donatori viventi, che «l'atto di donazione deve essere considerato come un atto eroico e onorato come tale dai rappresentanti del Governo e dalle organizzazioni della società civile». Pertanto, sarebbe auspicabile che gli Stati europei rafforzassero una politica destinata a favorire la donazione di organi, auspicando, inoltre, che si possa giungere ad una collaborazione internazionale realmente volta a promuovere la ricerca nell'ambito della medicina rigenerativa, in modo da raggiungere, in un futuro speriamo prossimo, traguardi tali da rendere non più necessario il ricorso ai trapianti di organi.
2015-03-04	PD	PaduaVenera	Sicuramente oggi ci troviamo di fronte ad un provvedimento di estrema importanza per la nostra società civile, per il rispetto del principio della legalità, per la tutela dei diritti umani e per il rispetto dei principi di equità e giustizia. Introdurre nel codice penale un reato relativo al traffico di organi prelevati da persona vivente rappresenta, certamente, un deciso passo in avanti che il legislatore compie in tale direzione, anche al fine di dare seguito alle previsioni della Convenzione che il Consiglio d'Europa, l'organizzazione internazionale il cui scopo è promuovere la democrazia, i diritti dell'uomo, l'identità culturale europea e la ricerca di soluzioni ai problemi sociali, ha adottato al riguardo.
2015-03-04	PD	CassonFelice	Voglio evidenziare soltanto come la convenzione del Consiglio d'Europa citata, quella del luglio 2004, auspichi la sanzione penale esclusivamente in relazione a tutte le condotte di traffico di organi o parti di organi e non fa riferimento alle cellule e ai tessuti di origine umana. Questa ultima materia è regolata espressamente da un recente decreto legislativo, il n. 85 del 30 maggio 2012, il cui titolo nella prima parte è estremamente chiaro perché parla di modifiche ed integrazioni al decreto legislativo 25 gennaio 2010, n. 16, recante attuazione di due direttive della Comunità europea del 2006. Si tratta di direttive che attuano una direttiva del 2004 per quanto riguarda le prescrizioni tecniche per la donazione, l'approvvigionamento e il controllo di tessuti e cellule umani. Il titolo continua specificando, appunto, in maniera evidente che si tratta di una materia diversa.
2015-03-04	PD	LumiaGiuseppe	Signora Presidente, colleghi, il Gruppo del Partito Democratico vota sì a questo importante disegno di legge - un disegno di legge atteso - in grado di rendere rigorosissima la nostra legislazione per colpire il traffico di organi destinati al trapianto. Voi sapete, colleghi, che intorno a questo traffico si organizzano degli interessi ed esiste anche un modo odioso di colpire soprattutto i bambini. Sono stati citati dei casi sui quali abbiamo potuto aprire gli occhi e incrinare quel muro d'ipocrisia che impedisce all'opinione pubblica, ma anche alle istituzioni e alla stessa politica, di farsi carico di questo gravissimo problema. Colleghi, un trattato che è stato voluto a livello internazionale, sottoscritto il 2 maggio 2008, ricomprendeva tre diverse condotte penali rilevanti: la tratta di persone allo scopo di rimozione degli organi, il traffico di organi autonomamente considerato ed infine il turismo medico a fini di trapianto. Il nostro Paese ha avuto una sua legislazione in materia, con le norme che sono state scolpite negli articoli 600 e 601 del codice penale, dove si sanzionano rispettivamente la riduzione o il mantenimento in schiavitù o in servitù e la tratta stessa di persone, finalizzate anche a costringere la vittima a sottoporsi al prelievo di organi. Questo, però, non è stato sufficiente. Il Consiglio d'Europa ha adottato la Convenzione internazionale che prima richiamavo ed ha affermato chiaramente che i Paesi membri dovevano intervenire, e così è stato fatto. Ricordo a tutti che, all'articolo 1, si introduce nel codice penale il nuovo delitto di traffico di organi prelevati da persona vivente (il noto articolo 601- bis ). Il nuovo articolo codicistico contempla tre fattispecie: il commercio illecito di organi, l'organizzazione e propaganda di viaggi, la pubblicità e la diffusione di annunci finalizzata al traffico di organi. Inoltre, colleghi, la condanna, nel caso sia commesso da persone esercenti una professione sanitaria, ne comporta l'interdizione perpetua. Abbiamo anche inserito, al secondo comma dell'articolo 1, una pena severa contro chiunque organizza e propaganda viaggi oppure pubblicizza e diffonde con qualsiasi mezzo, anche per via telematica o informativa, annunci finalizzati al traffico di organi o parte di essi. L'articolo 2, che abbiamo approvato, modifica il reato di associazione per delinquere, di cui all'articolo 416 del codice penale, introducendo un'aggravante che prevede una pesante reclusione a seconda che si tratti dell'attività di promozione, costituzione o organizzazione dell'associazione criminosa oppure che vi si prenda semplicemente parte. Onorevoli colleghi, ci apprestiamo a votare un disegno di legge che può diventare un apripista serio e rigoroso per poter dire che il nostro è tra i Paesi più avanzati nel colpire il traffico di organi. Un Paese che fa una scelta di questo tipo è civile e può realmente essere in grado al suo interno di evitare non solo qualunque tentativo, ma anche organizzazioni associative finalizzate al traffico di organi. Devo ringraziare tutti i colleghi che ci hanno lavorato, dai presentatori alla Commissione, e il Partito Democratico, che ha fatto in modo che questo disegno di legge trovasse una sua conclusione prima in Commissione e adesso in Aula. Insomma, colleghi, si tratta di un testo condiviso da maggioranza e opposizione, un momento bello dei lavori parlamentari che qualifica il lavoro del Senato e ci mette nelle condizioni di poter dire: contro il traffico di organi interveniamo come un Paese severo e rigoroso.
2015-03-05	M5S	BertorottaOrnella	Signor Presidente, preliminarmente siamo costretti ad evidenziare come di consueto l'Italia si mostri in ritardo nel ratificare le Convenzioni. Il provvedimento che ci apprestiamo a votare, infatti, risale al 1996 e aggiorna la Convenzione dell'Aja del 5 ottobre 1961, oggi vigente nel nostro Paese, sottoscritta dall'Italia nel maggio del 2003. In pratica, dal 1961 arriviamo al 1996 per poi sottoscrivere dopo sette anni: nel 2003. Poi abbiamo riflettuto per altri dodici anni per renderci conto alla fine che non siamo pronti. Eppure l'Europa è pronta ad aprire una procedura di infrazione nei nostri confronti che non ci possiamo certamente permettere.
2015-03-05	PD	CirinnaMonica	La carenza di affetto per i bambini, soprattutto nei primi anni di vita, è la causa principale di situazioni di disagio, di disadattamento e di stress. Si fa presto a definire un adulto instabile, non equilibrato, non centrato sulle sue priorità, senza essersi resi conto di quanto in realtà può aver vissuto quell'adulto da piccolo. Le famiglie affidatarie meritano, secondo me, un plauso: non superiore, non speciale, ma comunque diverso da quello di tante famiglie che si rendono disponibili per le adozioni. Pensateci: nel momento in cui una famiglia si candida a dare affetto, nel momento in cui si propone all'accoglienza, all'amore e all'affettività nei confronti di un bambino, comunque ha anche la cognizione e la coscienza del fatto che quell'amore che dà in modo incondizionato, dal primo momento in cui il bambino entra in casa, potrebbe all'improvviso venire a mancare perché il bambino potrebbe essergli sottratto. Questo può accadere - ed è giusto che accada, in alcuni casi - nel momento in cui rimane la temporaneità dell'affido, perché la tendenza è sempre quella di riportare il bambino nella famiglia di origine, ove questa sia esistente e meritevole. Attenzione, caro collega Giovanardi: su questo, come al solito, non mi trovo d'accordo con lei (forse c'è un karma nella nostra presenza congiunta in Commissione giustizia): il minore non è proprietà del padre e della madre e non deve per forza tornare da quei genitori biologici in quella famiglia, anche in caso di assoluzione o degli esempi che lei ha fatto. Fa bene lo Stato a riconoscere la priorità dell'affettività e della tutela del bambino, che non è proprietà privata dei genitori. GIOVANARDI (AP (NCD-UDC)). Ma neanche dello Stato né dei servizi sociali. CIRINNA' (PD). Senatore Giovanardi, io non l'ho interrotta, ma, come sempre, l'ho ascoltata con grande pazienza; l'educazione, però, è un'altra cosa. PRESIDENTE. Prego, senatrice, prosegua. CIRINNA' (PD). Lei, però, faccia il Presidente. PRESIDENTE. Ho appena fatto un richiamo, infatti. CIRINNA' (PD). Se sono stati introdotti istituti di supporto o istituti come l'affido e l'adozione, evidentemente vengono riconosciute la peculiarità e l'individualità giuridica del minore, che è bene che venga tutelato dello Stato, allorquando si verifichino certe situazioni. È quindi bene - anzi, benissimo - che la continuità affettiva sia considerata elemento fondante e fondamentale perché l'affido poi eventualmente possa trasformarsi in qualcos'altro. Bene ha detto il senatore Uras: dobbiamo superare tutte quelle situazioni di burocrazia, chiamiamola così, o di eccesso di prescrizioni normative che spesso imbrigliano la capacità affettiva e di tutela che alcune famiglie danno al bambino. Avete ricordato in tanti la questione dell'età: ormai vi sono il congelamento dell'ovulo e la fecondazione eterologa (e non è che quando ci si sottopone a tale pratica venga chiesta l'età: ne abbiamo esempi lampanti, non solo nel nostro Paese, ma anche in Europa). Mi rifaccio allora ad un'altra provocazione fatta precedentemente dal senatore Falanga (e mi dispiace parlare davanti ai banchi totalmente vuoti di Forza Italia, cui il collega appartiene). Intanto, senatore, non ho visto nessuna sua notazione in Commissione giustizia, né un intervento né il deposito di un emendamento sulla modifica dell'articolo 6 della legge n. 184 (e sapete che me ne sto occupando in modo particolare nell'ambito del provvedimento sulle unioni civili che presto avremo in Aula). Noi siamo pronti a far saltare i limiti dell'articolo 6, ma sappiamo dove porta, ossia verso una direzione che a me piace tantissimo: una situazione in cui è possibile adottare da single o al di fuori di quella che voi continuate a chiamare «famiglia tradizionale», composta da donne e uomini eterosessuali. Per me, invece, la famiglia è qualunque formazione giuridica in cui vi sia amore. Siamo dunque pronti a mettere in discussione l'articolo 6, ma voglio vedere chi di voi ci seguirà e se il collega Falanga presenterà un articolo in tal senso. Ricordatevi che il tribunale dei minori di Roma, nel mese di luglio, ha concesso a due donne l'adozione di una bambina, proprio sostenendo che la continuità affettiva sia fondante e geneticamente capace di procreare e creare quel vincolo sulla responsabilità genitoriale. Se però ciò non venisse riconosciuto né lo fosse la capacità di crescere un figlio anche da soli - come nel caso dell'ultima adozione fatta a Cagliari di un bambino affidato - verrebbe allora messa in discussione la capacità di una mamma vedova, divorziata o separata di crescere i propri figli. Forse è vero, dunque, che dobbiamo avere il coraggio di mettere mano all'articolo 6: se così fosse, però, non vorrei più neanche sentir parlare di situazioni che invocano il diritto naturale o addirittura il creazionismo (anche di questo si è parlato)! Qualcuno ha citato perfino l'esperto canonista medioevale Modestino nelle nostre audizioni in Commissione giustizia. Rimettiamo i piedi per terra e capiamo che il Parlamento italiano si adegua molte volte a quello che la società civile, che è molto più avanti di noi, qui fuori fa e riconosce questa nuova possibilità alle famiglie affidatarie di diventare famiglia adottanti. Bene ha fatto il collega Uras a parlare del bambino di sua figlia; potrei raccontarvi della meravigliosa esperienza che hanno avuto i miei genitori nell'adottare da affidanti un giovane di sedici anni, età difficilissima, come ha detto la collega Mattesini. Un conto è prendere in affido un neonato o un bambino di quattro o cinque anni, un conto è un giovane di sedici o diciassette anni, un ragazzo che ha già avuto tante esperienze di dolore e che, molte volte, è difficile introdurre in una situazione di stabilità. Concludo nel dire che questo è un testo importante e su questo abbiamo lavorato in Commissione giustizia. Sicuramente è un passo iniziale verso lo scardinamento, che già esiste nella nostra società, rispetto alla famiglia tradizionale fondata sul matrimonio tra un uomo e una donna che non è più la sola, con rispetto di tutte quelle che esistono, di cui anche io sono una rappresentante. La società ci dimostra essere diversa: ci sono le famiglie allargate, le famiglie arcobaleno, le famiglie monogenitoriali, le famiglie adottanti, le famiglie affidatarie. Tutte le famiglie sono meritevoli della stessa tutela. Tutelare un tipo di famiglia non vuol dire depauperarne un'altra. Tutti gli amori sono meritevoli della stessa dignità. Come mi tocca dire continuamente sul testo delle unioni civili, che spero arrivi presto in Aula, l'uguaglianza è uguaglianza. Tutto quello che non è uguaglianza è discriminazione.
2015-03-05	PD	CirinnaMonica	Signor Presidente, colleghi, signor rappresentante del Governo, finalmente arriva in Aula un testo che, se non ci mette alla pari con quanto accade nel resto dell'Europa, ci fa compiere un bel passo in avanti. Ha fatto bene il senatore Uras, intervenuto prima di me, a dire che, comunque, questo testo ci ha esposto nel tempo a molte situazioni non positive e quindi è un bene che il Parlamento rapidamente affronti tale questione.
2015-03-05	PD	FaveroNicoletta	Signor Presidente, onorevoli colleghi, il mio intervento tratta della banda larga. Nello scorso Consiglio dei ministri del 3 marzo 2015 c'è stata l'approvazione della strategia italiana per la banda ultralarga e la crescita digitale 2014-2020 che mira a colmare quel ritardo digitale del Paese sul fronte delle infrastrutture e dei servizi. L'Italia, purtroppo, è il Paese con la minor copertura di reti digitali di nuova generazione in Europa, sotto la media europea di oltre 40 punti percentuali. Questo chiaramente crea parecchi problemi. Si è reso quindi necessario recuperare il gap per raggiungere l'obiettivo strategico di massimizzare la copertura entro il 2020 da un punto di vista infrastrutturale, raggiungendo come minimo gli obiettivi definiti per il secondo pilastro dell'Agenda digitale europea. Le risorse pubbliche impegnate nel nuovo piano nazionale per la banda ultralarga sarebbero complessivamente pari a 6 miliardi di euro, provenienti dai fondi europei e dal Fondo di sviluppo e coesione, a cui si sommano i fondi collegati del Piano Juncker. Il presidente di Confindustria digitale Elio Catania afferma che il piano mette al centro della politica di crescita la trasformazione digitale del Paese, ma ci sono dei divari perché le infrastrutture tradizionali, che sono molto importanti (autostrade e ferrovie) hanno bisogno di forti investimenti, ma molto di più ne hanno bisogno quelli della banda larga, che sono le autostrade telematiche e del digitale. Ci troviamo allora ad avere delle grandi sperequazioni, perché nel Nord Italia - grandi città a parte - c'è un ritardo non più tollerabile. Abbiamo anche visto, infatti, che è stato denunciato che in Piemonte, nonostante un forte finanziamento e l'impegno della Regione, l'autostrada di Internet superveloce è inutilizzata o inattiva per l'80 per cento e questa situazione è ricalcata in molte Regioni italiane. Il problema quindi è duplice: da un lato l'alto costo di connessione per le imprese e le famiglie, che aumenta ed è spesso insostenibile nei territori decentrati, dall'altro l'assenza di competitività tra operatori proprio in periferia. A questo si aggiunge un gap culturale, che andrebbe colmato, per la diffusione dell'utilizzo delle tecnologie anche tra gli anziani e anche per i servizi al cittadino (penso anche alla sanità e alla domotica), in analogia con quanto avviene in altri Paesi europei. Si tratta di diffondere la consapevolezza che siamo indietro rispetto all'Europa. Annuncio pertanto che presenterò una interrogazione al Ministro competente per comprendere quale sia la situazione in questo momento in Italia, proprio perché non ci siano delle sperequazioni in questo settore.
2015-03-10	M5S	BlundoRosettaEnza	Presidente, colleghi, giunge oggi a parziale compimento il percorso di ratifica della Convenzione dell'Aja del 19 ottobre 1996 in materia di responsabilità genitoriale e misure di protezione dei minori, sulla quale il nostro Parlamento è stato per anni più volte chiamato a pronunciarsi. In generale, con lo strumento della Convenzione, i Paesi sottoscrittori, mediante la ratifica e non con la semplice firma, creano uno spazio giuridico comune per la regolamentazione ottimale di questioni d'interesse comune. Nel caso specifico, lo spirito della Convenzione dell'Aja è ben riassunto nell'articolo 33 - come si diceva in precedenza - in cui, al fine di garantire la migliore protezione possibile al minore, si promuove la cooperazione tra le autorità del Paese d'origine e quelle del Paese di accoglienza, nel caso in cui il minore venga affidato dalle autorità del suo Paese, in modo tendenzialmente stabile, ad una famiglia residente in un altro Paese oppure sia collocato in una struttura d'accoglienza. L'Italia è l'ultimo tra i Paesi europei a ratificare la Convenzione dell'Aja dopo che lo scorso 1 settembre anche il Belgio ha assolto a questo dovere. La scelta di optare per la ratifica tout court della Convenzione, posticipando invece la definizione delle norme mediante le quali il nostro ordinamento dovrà adeguarsi ai nuovi istituti di protezione del minore in essa previsti, nasce dai continui richiami del Consiglio dell'Unione europea e dall'imminente apertura di una procedura d'infrazione nei confronti del nostro Paese da parte della Commissione europea, per il ritardo accumulato. L'Italia ha sottoscritto la Convenzione dell'Aja nel 2003, con ben sette anni di ritardo, e la sta ratificando addirittura con dodici anni di ritardo, nonostante le continue pressioni di Bruxelles. Evidentemente il «ce lo chiede l'Europa» ha una natura straordinariamente vincolante per alcune tematiche piuttosto che per altre. Di fronte alle perplessità manifestate dalle Commissioni giustizia e affari esteri del Senato rispetto alle misure con le quali il Governo intendeva dare nel nostro ordinamento una veste giuridica all'istituto della kafala, tipico del mondo islamico, si è pensato di stralciare gran parte degli articoli, come avvenuto nella votazione, contenuti nel disegno di legge n. 1552 e di rimandare gli interventi sul diritto interno, pur se necessari, a tempi migliori. La kafala è un istituto previsto dal diritto islamico con il quale, partendo dal presupposto del divieto di adozione imposto dalla legge coranica, si vuole evitare che i figli senza genitori restino sprovvisti di tutele. Con la kafala, infatti, un adulto musulmano o una coppia di coniugi ottiene la custodia di quel minorenne in stato di abbandono che non è stato possibile affidare alle cure dei parenti. Il rapporto che si instaura tra l'affidatario ed il minore si limita esclusivamente all'obbligo del primo di provvedere al mantenimento e all'educazione del secondo, fino al raggiungimento della maggiore età. Tra i due non si determina alcun rapporto di filiazione e, quindi, non si produce alcun altro effetto: il bambino non assume il cognome di chi ne ha ottenuto la custodia, non acquista diritti né aspettative successorie nei suoi confronti, non instaura legami giuridici con la famiglia di accoglienza, né interrompe i rapporti con il proprio nucleo familiare di origine. È comprensibile quindi il timore espresso dal senatore Candiani e da altri colleghi che sono intervenuti prima, in quanto non c'è alcun tipo di corrispondenza nell'ordinamento giuridico italiano, sebbene la Corte di cassazione con sentenza del 23 novembre 2011, pur riconoscendo l'adozione internazionale come unico strumento mediante il quale può avvenire l'inserimento di un minore straniero nel nostro Paese, abbia sostanzialmente paragonato la kafala all'istituto dell'affidamento familiare. A supportare questo accostamento vi sono innumerevoli studi giuridici, ma consentitemi colleghi, di dissentire su un punto che ritengo qualificante e che, se si seguisse alla lettera quanto disposto dalla legge n. 149 del 2001, giustificherebbe un differente inquadramento giuridico della kafala rispetto all'affidamento familiare. Mentre nella kafala l'affidatario è obbligato a garantire il mantenimento e l'educazione del minore fino al compimento del diciottesimo anno d'età, l'affidamento familiare previsto nel nostro ordinamento si identifica invece, come provvedimento temporaneo, che per legge non deve durare più di ventiquattro mesi, salvo proroghe, e configurarsi come funzionale al ritorno del minore presso la famiglia d'origine. Di fronte alle evidenti lacune dei testi presentati, incapaci - soprattutto quello del Governo - di individuare nel nostro ordinamento una forma giuridica affine alla kafala e perciò destinati a produrre ulteriore confusione nell'applicazione della legge n. 184 del 1983, di per sé caotica e farraginosa nel garantire effettivamente il diritto del minore ad avere una famiglia, ci chiediamo quanto bisognerà ancora attendere per adeguare il nostro ordinamento ad un istituto, quello della kafala appunto, espressamente previsto nel testo della Convenzione di cui stiamo oggi autorizzando la ratifica. Pensate, cari colleghi, che in questo modo si stia effettivamente garantendo quell'interesse esclusivo del minore che è il principio ispiratore della Convenzione del 1996? Non è questo ciò che noi auspichiamo e per questi motivi, come è nella consuetudine del Movimento 5 Stelle, voteremo favorevolmente perché non si abbiamo ulteriori ritardi con la ratifica. Auspichiamo però che si proceda tempestivamente all'emanazione di necessarie norme di adeguamento, sulla scia di quanto avvenuto in gran parte dei Paesi europei, e, soprattutto, cogliendo l'occasione di rivedere l'istituto dell'affido in modo da adeguare la nostra normativa il più possibile, non tanto rendendo conformi i principi del nostro ordinamento alla kafala, quanto la kafala ai principi costituzionali del nostro Stato.
2015-03-10	PD	MattesiniDonella	Signora Presidente, tra oggi e domani il Senato si accinge a votare due importantissimi provvedimenti che hanno al centro i diritti dei minori, un tema di cui la politica tutta si occupa in modo assolutamente insufficiente. Allora ben venga l'approvazione della ratifica secca della Convenzione dell'Aja, anche se con 16 anni di ritardo. Sottolineo che la Convenzione dell'Aja si è resa obbligatoria anche a seguito della Convenzione sui diritti del fanciullo del 1989, che ha introdotto un profondo mutamento dell'approccio del diritto internazionale posto a tutela dell'infanzia e che dovrebbe essere il nostro faro tutte le volte che parliamo di bambini. All'articolo 3 essa recita: «In tutte le decisioni relative ai fanciulli, di competenza delle istituzioni pubbliche o private, di assistenza sociale, dei tribunali, delle autorità amministrative o degli organi legislativi, l'interesse superiore del fanciullo deve essere una considerazione preminente». È esattamente quello che ci porta a ratificare questo provvedimento. Ricordo che la kafala è un istituto assimilabile all'affido e non certo all'adozione e che, attraverso una procedura giudiziaria, determina l'accoglienza dei minori. È un istituto sconosciuto nel nostro Paese, ma che già molti Paesi europei, in adempimento alla stessa Convenzione, hanno approvato. Mi riferisco alla Francia, alla Spagna, al Lussemburgo e al Regno Unito. È necessario che l'Italia ratifichi la Convenzione. Tra l'altro, siamo a rischio di infrazione. Occorre ratificare questa Convenzione perché essa regola nei dettagli le modalità di ogni specie di misura da emettersi a protezione dei minori, anche in considerazione della crescente dimensione dei flussi migratori e dell'evoluzione che caratterizza l'andamento dei cosiddetti matrimoni misti. La Convenzione disciplina le modalità di attuazione di alcune forme di protezione dei minori, con particolare attenzione ai casi in cui il minore destinatario di tali misure sia cittadino di uno Stato diverso da quello nel quale le stesse devono trovare concreta applicazione. Tali misure sono elencate in maniera minuziosa nell'articolo 3 della Convenzione e sono: l'esercizio della responsabilità genitoriale, il diritto di affidamento e di visita, la tutela e la curatela, la rappresentanza e l'assistenza, l'amministrazione patrimoniale, ivi compreso il collocamento del minore in kafala previsto dagli ordinamenti statali a matrice islamica. Occorre ricordare, per fare chiarezza, che la Convenzione, all'articolo 4, esclude in maniera esplicita, dal proprio campo di applicazione, l'adozione e le misure che la preparano. In questo dibattito sono state date informazioni e valutazioni sbagliate al riguardo. Sottolineo che il testo su cui le due Commissioni congiunte hanno lavorato, e quindi il testo votato alla Camera, non si limitava alla mera ratifica della Convenzione fatta all'Aja, ma prevedeva anche una serie di norme di adeguamento all'ordinamento interno, che noi abbiamo deciso di stralciare. Rivolgendomi soprattutto al collega Malan, che in questo momento non è presente in Aula, aver scelto di stralciare gli articoli è già un atto di grande rigore, rispetto alla consapevolezza che alcune scelte fatte nel testo approvato alla Camera mettevano, di fatto, in difficoltà l'adeguamento al nostro ordinamento. Tali norme andavano dunque stralciate - ad esempio - perché alla Camera il provvedimento era impostato sulla distinzione tra la protezione mediante kafala di un minore non in stato di abbandono e quella di un minore in stato di abbandono. E ciò, naturalmente, appare difficilmente armonizzabile con la disciplina attuale espressa dalla legge n. 184 del 1983, in quanto di fatto introduce l'affidamento internazionale. Ugualmente, lo stesso articolo 5 (che abbiamo stralciato) in qualche modo legittimava la preoccupazione che si potesse dare adito alla disciplina dell'adozione, aprendo di fatto una procedura parallela di adozione internazionale, aggirando la procedura di adozione già disciplinata dalla Convenzione dell'Aja del 1993. Pertanto, approvando la Convenzione in modo secco e stralciando gli articoli, abbiamo davvero fatto una scelta importante. Vorrei però ricordare che, proprio perché la kafala era già prevista nella ratifica della Convenzione del fanciullo del 1989 - e quindi era già presente nel nostro ordinamento - è stata oggetto di ripetuti interventi dal parte del nostro sistema giudiziario. Non ultima è la sentenza del 2013 delle sezioni riunite della Cassazione che, oltre ad auspicare la ratifica della Convenzione dell'Aja del 1996, ribadisce che in ogni situazione in cui venga in rilievo l'interesse del minore deve esserne assicurata la prevalenza sugli eventuali interessi confliggenti e che, nell'interpretazione delle norme costituzionalmente orientata e nella loro doverosa produzione nel quadro costituzionale, cioè in ossequio al principio di eguaglianza, debbono essere vietate disparità di trattamento nei confronti dei minori bisognosi dei Paesi islamici. Nella stessa sentenza si ribadisce in modo chiaro che all'affidatario non sono conferiti i poteri di rappresentanza o tutela, che rimangono attribuiti alle autorità pubbliche competenti. Sottolineo, quindi, ancora una volta, la giusta scelta che hanno fatto le due Commissioni di merito, che le due relatrici ci hanno proposto e che quest'Aula ha votato, di procedere alla ratifica secca della Convenzione, stralciando gli articoli che vanno dal 4 al 12 e l'articolo 14, nella piena consapevolezza però che dobbiamo procedere rapidamente alla definizione delle ulteriori norme di adeguamento stralciate, al fine di rendere applicabili, il prima possibile e in modo uniforme, le norme a tutela dei minori. Ribadisco, quindi, che approvare questo atto e procedere in tempi rapidi a dare corso all'impegno espresso in Aula da molti colleghi - a riprendere cioè il testo del disegno di legge già approvato alla Camera dei deputati - è importante anche per non trovarci nella paradossale situazione di aver ratificato la Convenzione e non avere gli strumenti effettivi per renderla operativamente attuabile. Dichiarando il voto favorevole del Gruppo Partito Democratico, vorrei però concludere il mio intervento rivolgendomi a quei colleghi (sto pensando a Malan, Caliendo, Candiani ed altri) che, in modo - lasciatemelo dire - strumentale, hanno parlato dei problemi dei minori, della tratta e dei minori in stato di abbandono. Ricordo che quei 3.700 minori scomparsi dopo essere approdati sui nostri territori potrebbero reclamare dalla politica un rigore e una coerenza che non trovo, se penso ad ogni volta che quest'Aula, l'attuale Governo e anche gli altri del passato hanno proposto finanziamenti specifici, importanti. C'è bisogno di una politica di accoglienza perché quei minori non spariscano, non finiscano nella tratta o in quei percorsi che sono stati ricordati. Servono risorse, e in modo particolare per avere una prima accoglienza fatta in modo dignitoso, con una rete di comunità che possa permettere lo smistamento immediato dei minori. Occorre quindi coerenza. Non ho mai visto chi oggi in Aula ha strumentalmente ricordato questo tema votare a favore dell'impegno di risorse essenziali; anzi, abbiamo trovato nei loro voti e nelle loro dichiarazioni un'espressione di avversione rispetto a questi temi. Pertanto, nel ringraziare per il lavoro fatto per l'approvazione della Convenzione in esame, strumentalizzare i minori che dovrebbero essere il cuore della nostra attenzione politica è qualcosa che non accetto e che penso non sia accettabile, perché in Italia abbiamo una grande emergenza minori. Noi siamo il Paese con la più alta denatalità in Europa e dovremmo partire dalla questione dei minori, per mettere al centro della nostra azione politica tutto quanto riguarda questo tema, iniziando dalla rapida approvazione nei prossimi mesi della parte oggi stralciata dal provvedimento.
2015-03-11	PD	CirinnaMonica	(ore 18,10) ( Segue CIRINNÀ). Il punto riguarda quello che noi abbiamo chiamato il divorzio diretto. I coniugi possono richiedere congiuntamente (quindi con accordo), esclusivamente all'autorità giudiziaria competente, (quindi al giudice, niente ufficiale dello stato civile né legali), sempre in assenza di figli minori o di figli maggiorenni incapaci o portatori di handicap o di figli sotto i 26 anni non economicamente autosufficienti, lo scioglimento del matrimonio anche in assenza di separazione legale, vale a dire senza quei sei mesi obbligatori di separazione: si va direttamente dal presidente del tribunale e si chiede il divorzio. Questo rende sicuramente più rapido uno scioglimento in caso di consenso tra i coniugi ed è comunque una possibilità sempre preclusa nei casi di separazione giudiziale o in presenza di figli. Quindi, quando si dice che con il divorzio immediato si dà l'ennesimo colpo al matrimonio e alla famiglia, questo non è vero, perché non si può fare in presenza di figli, non si può fare se non c'è il consenso e, soprattutto, è un'opzione libera che i coniugi possono scegliere; altrimenti rimarranno sulla consensuale di sei mesi o sulla giudiziale con un anno di separazione. Su questo punto, colleghi, dobbiamo fare una riflessione. Bene ha fatto la relatrice Filippin a raccontarci che un tempo lungo di separazione in Europa (nella quale noi vogliamo stare a testa alta, come un Paese civile) è previsto solo in Irlanda e a Malta. L'Italia prevede ancora questo tempo lunghissimo di tre anni, se questa legge non verrà approvata. Ciò obbliga molti cittadini a fare l'ennesimo viaggio all'estero, l'ennesima migrazione per i diritti. Guardate, noi sui temi etici siamo ancora troppo indietro. Chiedere ai nostri cittadini, che sono cittadini europei, di recarsi in Europa per ottenere i diritti che qui non hanno è una situazione eticamente insostenibile. Quanti italiani vanno all'estero per riuscire ad avere dei figli? Quanti italiani vanno all'estero per avere quella che qualcuno chiama la dolce morte? Quanti italiani vanno all'estero per contrarre matrimonio e, ad esempio, per fare i patti prematrimoniali o i contratti matrimoniali, che qui non sono ammessi? Forse è tempo di rendere civile questo Paese, allineandoci con quello che accade in altri Paesi europei e non costringendo i nostri cittadini ad andare a mendicare diritti fuori del nostro Paese. Un'altro aspetto molto importante è che la nuova disciplina appena entrerà in vigore - su questo in Commissione giustizia abbiamo fatto un lavoro molto lungo, per ottenere una deflazione dei procedimenti e il minor aggravio possibile rispetto ai processi civili e penali, che sappiamo essere tantissimi e lunghissimi - si applicherà anche ai procedimenti in corso e non alle sole domande di scioglimento di matrimonio presentate successivamente all'entrata in vigore del provvedimento. A questo punto, dobbiamo fare un'ulteriore ragionamento, per capire quale e quanto sarà questo effetto deflattivo e quali e quanti saranno i cittadini che potranno usufruire delle nuove norme. Avrete visto sul web, anche attraverso le nostre caselle di posta elettronica, che centinaia e centinaia di cittadini ci hanno sollecitato a portare in Aula questo provvedimento e ad approvarlo. Bene, in Italia ogni quattro minuti una coppia si separa o divorzia. Nell'86,4 per cento dei casi, si tratta di una separazione consensuale, mentre nel restante 13,6 per cento si tratta di separazioni giudiziali. Il 69,3 per cento delle coppie che hanno divorziato ha presentato una domanda congiunta, preferendo quindi un divorzio non contenzioso, cioè un divorzio con un accordo. Ecco perché questo 69,3 per cento ci fa pensare che ci sia una vera possibilità deflattiva sui provvedimenti civili che hanno a che fare con lo scioglimento del matrimonio. È inutile dire che il procedimento attuale, che prevede i tre anni di separazione, risale ad oltre vent'anni fa, alla legge sul divorzio. Ed è inutile ricordare che ormai il panorama sociale, culturale ed antropologico del nostro Paese in questi vent'anni è completamente cambiato. Il decorso del termine triennale purtroppo rischia di essere non un tempo in cui si cerca di recuperare un rapporto ormai inesistente o un termine per trovare comunque accordi matrimoniali o quant'altro. Gli studi sociologici ci dicono che invece questo termine triennale rischia di prolungare ed aggravare ulteriormente i dissidi. La riduzione dei litigi in tribunale garantisce molto spesso - come ci hanno confermato anche le audizioni che si sono svolte alla Camera - il benessere dei figli minori. La cronica lentezza della nostra giustizia civile è stata anche rilevata come un'anomalia dall'OSCE, che ha fatto emergere attraverso gli ultimi dati una durata media per le cause di divorzio nei tribunali italiani di seicentotrentaquattro giorni, che si aggiungono ai tre anni obbligatori previsti per la separazione. Quindi, in media oggi si divorzia dopo tre anni di separazione, aggiungendo in media altri due anni di attesa per i tempi del tribunale e, quindi, si arriva a cinque anni. Solo la Francia è vicina a questi tempi lunghi con quattrocentoquarantasette giorni, mentre in Germania sono sufficiente undici mesi. Secondo un'indagine dell'EURISPES, i costi economici e sociali dei divorzi, delle separazioni e della volontaria giurisdizione negli ultimi dieci anni hanno pesato sulle tasche dei cittadini e dello Stato per quasi 10 miliardi di euro, senza nessun vantaggio per le persone direttamente coinvolte e molto spesso, come ci hanno detto gli auditi alla Camera, con un aggravio psicologico di dolore e sofferenza per i figli minori della coppia. A questo punto, ricordiamo che il regolamento europeo n. 2201 del 2003 consente ad una coppia dell'Unione di divorziare in un qualsiasi Paese comunitario, come ho detto prima, purché si viva, si lavori o si possegga una residenza nel suo territorio.
2015-03-11	PD	CirinnaMonica	La ringrazio molto, Presidente. In Europa, mediamente, il tempo necessario per ottenere il divorzio è molto più breve rispetto all'Italia. Il motivo si può attribuire al fatto che in Europa non si fanno due processi separati per la separazione e per il divorzio, bensì si procede direttamente con la procedura divorzile. I dati emersi dal rapporto sull'efficienza della giustizia dello Stato nei sistemi giudiziari della Commissione europea lo dimostrano. Sono presi in considerazione 45 Stati su 47 membri del Consiglio d'Europa. In Italia, per divorziare servono seicentotrentaquattro giorni, più tre anni di separazione. In Francia ne servono quattrocentoquarantasette; in Portogallo trecentoventicinque, in Germania trecentoventuno e nella cattolicissima Spagna il tempo per divorziare oscilla tra i novanta e i centottanta giorni. Questo dato emerge da un'indagine sul divorzio nei 27 Paesi dell'Unione europea, pubblicato dall'Instituto de politica familiar (IPF) di Madrid relativi al periodo 1998-2008. Dalla suddetta indagine si è visto che l'incremento dei divorzi in Spagna nel decennio osservato è stato costante fino a raggiungere il 205 per cento. Si è infatti passati dai 36.000 divorzi del 1998 ai 110.000 del 2008. Come sottolineato dal presidente dell'IPF, Eduardo Hertfelder, l'incremento dei divorzi in Spagna costituisce il 69 per cento del totale di quelli dei 15 Paesi che componevano l'Unione europea nel 1998 e il 58 per cento degli attuali 27. Presidente, mi accingo a concludere. Vorrei fare un ragionamento che, visto l' incipit del mio discorso, potrebbe sembrare paradossale. In realtà, con riferimento all'istituto del matrimonio, nel quale io credo profondamente - e vorrei che fosse per tutti, tanto che vorrei il matrimonio anche per le coppie same sex - vorrei spiegarvi quello che ad alcuni potrebbe sembrare un paradosso e, cioè, che questo testo sul divorzio breve potrebbe rafforzare l'istituto del matrimonio. Vi spiego perché. Se noi lasciamo in questo Paese il matrimonio come unica opzione che riconosce diritti certi alle persone che decidono di vivere insieme, non facciamo altro che costringere tutti coloro che vogliono il riconoscimento di alcuni diritti a sposarsi. Se riusciremo ad approvare, invece, in questo Paese, anche il testo sulle unioni civili dedicato esclusivamente a persone dello stesso sesso, riconoscendo loro tutti i diritti derivanti dal matrimonio, e riusciremo anche ad avere un riconoscimento di diritti minimi e leggeri per coloro che convivono, allora a questo punto il matrimonio non sarà più l'unico istituto generatore di diritti. Di conseguenza, lo renderemo un istituto più forte, perché non più un'unica scelta obbligata per chi vuole dei diritti, ma una scelta valutata, compiuta senza dover subire, per così dire, il "ricatto" del mancato riconoscimento di diritto perché altri istituti non esistono. Così, se avremo la possibilità di un ventaglio di opzioni, otterremo matrimoni più solidi e certamente meno divorzi, perché matrimoni aditi come strada scelta al cento per cento e non come strada forzata solo per avere dei diritti. Tornando al divorzio, c'è stato molto travaglio su questo testo e bene hanno fatto i colleghi della Camera a prendersi tutto il tempo necessario e a svolgere anche molte audizioni di grande valore giuridico. Quella che si è scelta è la strada giusta, che ci rimette al passo con l'Europa: dodici mesi per il contenzioso giudiziario, sei mesi per il divorzio consensuale. C'è poi la questione introdotta in Commissione giustizia al Senato, quella del divorzio diretto. Si badi bene, questa opzione è sorta in Commissione giustizia del Senato sulla scorta di vari emendamenti presentati da vari Gruppi: c'è stato un emendamento in questo senso del Gruppo di Forza Italia e anche un emendamento del Gruppo del Partito Democratico che andava nella stessa direzione; questi sono stati poi accorpati in un unico emendamento che è stato approvato con una maggioranza trasversale, come sempre deve accadere quando si parla di temi etici. Sulla libertà di coscienza ci deve essere libertà di voto e come bene ha detto il senatore Sacconi, che certo non appartiene al mio partito, senza vincolo di Governo, perché sui temi etici c'è libertà di coscienza. A questo punto, vorrei fare un'ultima osservazione, signora Presidente. Noi siamo i rappresentanti del Parlamento di uno Stato laico, non di uno Stato etico. Per dare una definizione molto grossolana, potremmo dire che nello Stato etico è lo Stato che si preoccupa in qualche caso di farsi carico di procurare la felicità al cittadino, mentre nello Stato laico, come dice spesso anche il senatore Mucchetti, lo Stato non si assume quest'onere, ma lascia libero il cittadino di conquistare la sua felicità e se ci riesce, meglio per lui. In questo senso, concludo dicendo che lo Stato laico che rappresentiamo in questo Parlamento deve, a mio parere, garantire al cittadino libere scelte e deve rispettarlo, considerandolo un soggetto responsabile, non un bambino da tenere per mano e da portare verso qualche lido. Lo Stato deve rispettare il cittadino nella libertà delle sue scelte. Diamo quindi ai nostri cittadini anche l'opzione di scegliere come e in che tempi liberarsi di un matrimonio che provoca loro, in molti casi, ormai solo dolore. Potrei concludere con uno dei meravigliosi aforismi di Oscar Wilde, che diceva che se gli uomini e le donne imparassero dai propri errori, non ci sarebbero i secondi matrimoni. Siccome però io sono sposata in un secondo matrimonio, ho perpetrato il mio errore d'amore e spero che in tanti, dopo il divorzio, si vogliano risposare.
2015-03-11	PD	FilippinRosanna	Ritengo allora che questo provvedimento non solo deve essere visto e letto in favore della famiglia che - lo ribadisco - deve resistere anche quando la coppia fallisce, ma, riducendo il conflitto tra i coniugi, vada senz'altro a ridurre la sofferenza dei figli, quando questi ci sono. È evidente che i figli vogliono che i genitori stiano insieme, nessun figlio chiede ai genitori di separarsi. È anche vero, però, quando l'amore finisce in una coppia, che deve resistere la cultura della famiglia, che è un ambiente in cui i figli hanno diritto di restare, e dev'essere garantito che i genitori continuino ad assumersi il loro ruolo nei confronti dei figli. Credo siano questi i principi e la ratio che abbiamo voluto sottendere al provvedimento in esame. Per venire al testo del provvedimento, l'Atto Senato 1504, approvato dalla Camera dei deputati il 29 maggio 2014, interviene sulla disciplina dello scioglimento del matrimonio, come previsto dalla legge 1º dicembre 1970, n. 898. Il presupposto per la pronuncia da parte del giudice del divorzio, scioglimento definitivo del matrimonio civile, o della cessazione degli effetti civili del matrimonio concordatario, è l'accertamento del venir meno della comunione materiale e spirituale dei coniugi, per l'esistenza di una delle cause previste dalla legge. Quest'ultima contiene un'indicazione tassativa delle cause in presenza delle quali possono esseri domandati lo scioglimento e la cessazione degli effetti civili del matrimonio. Fra questi, ad esempio, vi è uno specifico elenco dei delitti commessi dall'altro coniuge. Per poter presentare domanda di divorzio o cessazione degli effetti civili del matrimonio, però, sono necessari anche oggi - e anche dopo l'entrata in vigore della legge n. 162 del 2014 sul cosiddetto divorzio facile, mediante negoziazione assistita o davanti all'ufficiale dello stato civile - l'omologa di separazione o l'accordo negoziato sottoscritto e trascritto o la doppia dichiarazione avanti l'ufficiale dello stato civile, nei casi di procedura consensuale, o la sentenza di separazione passata in giudicato, se il procedimento è giudiziale. La seconda condizione, però, è che vi sia una separazione ininterrotta da almeno tre anni, che decorrono dalla comparizione personale dei coniugi davanti al presidente del tribunale, nel procedimento di separazione personale, o dalla sottoscrizione dell'accordo negoziato o dalla dichiarazione davanti all'ufficiale dello stato civile. L'articolo 1 dell'Atto Senato 1504 modifica la lettera b) del numero 2 del comma 1 dell'articolo 3 della legge 1° dicembre 1970, n. 898, riducendo a dodici mesi la durata del periodo di separazione ininterrotta dei coniugi, necessaria per poter proporre la domanda di divorzio nei casi di separazione giudiziale. Qualora la separazione sia consensuale, l'ultimo periodo dell'articolo 1 riduce a sei mesi il periodo di separazione ininterrotta. La Commissione giustizia del Senato è invece intervenuta sul testo approvato dalla Camera, sopprimendo il secondo periodo dello stesso articolo 1, che prevedeva l'assegnazione della domanda di scioglimento del matrimonio al giudice della separazione personale, qualora alla data di instaurazione del predetto giudizio fosse ancora pendente il giudizio di separazione. Pur ritenendo meritevole il fine di tale norma, ovvero l'economia processuale di avere uno stesso giudice che quindi conosce le questioni personali ed economiche di entrambi i coniugi, tuttavia - non essendo state modificate le regole sulla competenza - la disposizione in oggetto appariva di dubbia costituzionalità alla luce della sentenza n. 23 del 19 maggio 2008 e della non coincidenza del foro di separazione con quello del divorzio, ad esempio in caso di trasferimento di uno dei coniugi. Il testo approvato dalla Camera prevedeva, inoltre, come dies a quo, ovvero come termine da cui far decorrere il periodo di necessaria separazione, la data di deposito, qualora il ricorso fosse stato presentato da entrambi i coniugi, ovvero la data della notificazione del ricorso, qualora esso fosse stato presentato da uno solo dei coniugi. Anche in tal caso la Commissione giustizia del Senato è intervenuta ripristinando l'originario dies a quo, ovvero la comparizione dei coniugi avanti il presidente del tribunale. Troppe sono le perplessità suscitate dal diverso termine previsto dal testo approvato dalla Camera dei deputati, foriero di problematiche applicative ed interpretative. Inoltre, è stato soppresso l'articolo 2 del testo approvato dalla Camera, che novellava l'articolo 189 delle disposizioni di attuazione del codice di procedura civile. L'articolo 2 del provvedimento in esame modifica l'articolo 191 del codice civile, relativo allo scioglimento della comunione dei beni tra i coniugi. Tale disposizione prevede, oggi, la separazione personale come uno dei motivi di scioglimento della comunione, il cui momento effettivo si verifica ex nunc, solo con il passaggio in giudicato della sentenza di separazione. Tale previsione non è adeguata alla realtà quotidiana, poiché la permanenza degli effetti patrimoniali della comunione legale difficilmente si concilia con l'interruzione della convivenza. Si ricorda, infatti, che la cessazione della convivenza, ancorché autorizzata con i provvedimenti provvisori, non osta a che i beni successivamente acquistati dai coniugi ricadano nella comunione legale, ai sensi della disciplina specificamente prevista dal codice civile. L'articolo 2 integra la formulazione del comma 2 dell'articolo 191, anticipando lo scioglimento della comunione dei beni al momento in cui il presidente del tribunale, in sede di udienza di comparizione, autorizza i coniugi a vivere separati. La Commissione giustizia è, inoltre, intervenuta sulla disciplina transitoria prevista dall'articolo 3 del testo, disponendo che le disposizioni degli articoli 1 e 2 si applichino ai procedimenti in corso alla data di entrata in vigore della presente legge, anche nei casi in cui sia ancora pendente il procedimento di separazione personale. Infine, la Commissione giustizia ha introdotto la modifica più rilevante, aggiungendo all'articolo 1 del presente testo il comma 2, ovvero il cosiddetto divorzio diretto. È prevista in tal modo la facoltà per i coniugi di chiedere, con ricorso congiunto, lo scioglimento o la cessazione degli effetti civili del matrimonio anche in assenza di separazione legale, quando non vi siano figli minori o figli maggiorenni incapaci o economicamente non autosufficienti. Ricordo, a tale proposito, che in Europa solo pochi Paesi come Polonia, Irlanda e Malta prevedono una disciplina articolata su tempi lunghi per ottenere il divorzio. In particolare, solo le legislazioni irlandese e maltese stabiliscono l'obbligo della separazione prima di accedere al divorzio. Tale obbligo non è previsto in Paesi come la Francia e il Regno Unito, dove il tempo medio necessario per ottenere lo scioglimento del matrimonio è di circa sei mesi. La normativa spagnola prevede poi tempi assai rapidi per pervenire allo scioglimento del matrimonio che, al ricorrere di certi presupposti, è alternativo rispetto alla separazione. Si registra, infine, che in alcuni Paesi del Nord Europa, quali Finlandia, Norvegia e Olanda, lo scioglimento del vincolo coniugale è immediato. Ciò contribuisce al fatto che, sempre più frequentemente, coppie di cittadini italiani trasferiscono la propria residenza all'estero al solo fine di ottenere il divorzio in tempi brevi. Non posso quindi che ritornare alla considerazione preliminare del mio intervento. Chiedo all'Assemblea di ragionare sul testo proposto dalla Commissione giustizia in modo laico. L'obiettivo che il presente disegno di legge si propone, cioè la riduzione dei tempi, è destinato unicamente a preservare la famiglia e ad evitare che il conflitto che si instaura con la crisi matrimoniale abbia conseguenze devastanti sulla vita delle persone. Le considerazioni personali o la vita di ciascuno di noi, comprese le convinzioni etiche, non devono aver posto quando dobbiamo fare i legislatori.
2015-03-11	PD	LoGiudiceSergio	Signora Presidente, ascoltando, tra gli interventi di questa sera, alcune previsioni un po' catastrofiche rispetto a quello che potrebbe succedere, mi tornavano in mente le parole di Amintore Fanfani dell'aprile del 1974, quando, intervenendo in un comizio a Caltanissetta a favore del referendum abrogativo per il divorzio, diceva che se si fosse scelto il divorzio, dopo sarebbe venuto l'aborto e il matrimonio tra omosessuali e, magari, le mogli avrebbero lasciato i mariti per scappare con le serve. È molto interessante rilevare intanto come Fanfani si rivolgesse agli uomini e non alla generalità del pubblico per mettere in allarme la popolazione e poi che, a parte questa scenetta delle mogli che scappano con le serve (che spero siano superate da un superamento del rapporto tra padrone e servo nell'ambito domestico), non tutte le previsioni di Fanfani si sono realizzate. Speriamo quindi che Fanfani avesse la vista lunga e che anche la previsione del matrimonio tra omosessuali possa prima o poi realizzarsi, a più di quarant'anni da quella profezia, nel nostro Paese. Oggi però siamo in presenza di un passaggio, nella storia del diritto di famiglia del nostro Paese, a mio giudizio molto importante ed interessante. La famiglia in Italia è cambiata molto, dalla costituzione della Repubblica fino ad oggi, e per fortuna nel corso del tempo è cambiata molto anche la legislazione sulla famiglia. Quando si parla oggi di famiglia tradizionale mi viene un po' da sorridere, perché in realtà quella che oggi viene definita come tale, guardando allo scenario contemporaneo, non ha quasi più niente della famiglia tradizionale; perché la famiglia tradizionale intesa sul piano normativo nel nostro Paese era una famiglia fondata intanto sulla patria potestà e non, come si dice adesso, sulla potestà genitoriale: cioè era fondata sull'idea che il padre avesse potere sulla madre, che il marito avesse potere sulla moglie. Era il marito che poteva e doveva fissare la residenza della famiglia e la moglie doveva essere sottomessa al marito. Vedo che anche in questa fase c'è un certo revival dell'idea della sottomissione della moglie al marito: «Sposati e sii sottomessa», dice quell'autrice. Io naturalmente non ho niente in contrario rispetto al fatto che una donna sia sottomessa ad un uomo, così come non ho niente in contrario rispetto al fatto che un uomo voglia essere sottomesso ad una donna o ad un altro uomo: l'importante è che questo avvenga tra adulti consenzienti e non per un impedimento o per un obbligo di legge. La legge oggi finalmente, per fortuna, stabilisce invece la piena parità dei coniugi all'interno della famiglia. Una volta la donna poteva essere punita come adultera in maniera differente rispetto a quello che accadeva per l'uomo, che invece vedeva giustificati atti di violenza e di femminicidio attraverso la legge sul delitto d'onore. Il matrimonio era considerato indissolubile fino al 1970, fino appunto all'approvazione di quella legge n. 898 che oggi andiamo anche a modificare. La famiglia era fondata sulla discriminazione vera tra i figli cosiddetti legittimi ed i figli cosiddetti naturali, cioè fra i figli che erano nati all'interno del matrimonio e riconosciuti da una coppia di genitori sposati ed i figli che invece nascevano da genitori non sposati e che quindi venivano discriminati dal punto di vista normativo: non potevano, ad esempio, vedersi riconosciuto il legame con gli zii e con i nonni. Quella famiglia, con un po' di ritardo, al solito, della normativa rispetto al cambiamento sociale, è cambiata nella vita concreta del nostro Paese ed è cambiata anche nel nostro ordinamento giuridico. È il motivo per cui oggi l'idea di ridurre i tempi del divorzio è accompagnata non più dai toni apocalittici usati di Fanfani nel 1974, ma da quella complessiva condivisione del merito che oggi si registra in quest'Aula, con delle sfumature evidenti, che sono emerse anche dagli interventi di questo pomeriggio su alcuni aspetti particolari, ma con una condivisione di massima sul fatto che è una richiesta forte della società italiana ed è un obbligo, a questo punto, del legislatore rendere il matrimonio più adatto alle esigenze di chi lo stipula e quindi anche più facilmente scioglibile, così come ci richiedono molte italiane e molti italiani, soprattutto quelli che si sono trovati ad incappare in una difficoltà molto forte di divorziare nel nostro Paese. Questo iter, infatti, molto spesso non si limita neanche ai tre anni previsti ad oggi dalla legge, ma a quei tre anni vede aggiungersi anche quei mesi e quegli anni in più dovuti alla lentezza della macchina burocratica e della macchina della giustizia nel nostro Paese. Credo però che sia importante introdurre il divorzio breve, perché credo che faccia bene al matrimonio. Io che faccio parte di quella minoranza di italiani che preme per un potenziamento dell'istituto del matrimonio e vorrebbe vedere estesa la possibilità di accedere al matrimonio alle coppie gay e lesbiche, penso che oggi uno dei motivi per cui il matrimonio sia poco appetibile per le italiane e gli italiani sia proprio la difficoltà di scioglierlo. Noi siamo in presenza di un calo fortissimo del numero dei matrimoni. Non è un caso - anzi, mi sembra molto indicativo - il fatto che, nella storia della Repubblica italiana, il massimo picco di matrimoni si sia registrato proprio nel 1971, cioè subito dopo l'introduzione della legge sul divorzio, allorquando si registrò un picco di 404.464 matrimoni. Da allora c'è stato un calo progressivo. Nel 2001 i matrimoni erano diventati 264.000; nel 2013 erano scesi a 194.000 e, quindi, a meno della metà rispetto al 1971. Perché il matrimonio è diventato così poco appetibile? Ci sono motivi di tipo diverso. C'è anche una maggiore elasticità del percorso di vita delle persone: c'è l'idea che non necessariamente la vita di ognuno di noi sia segnata da binari precostituiti per cui il matrimonio debba essere l'unico destino, l'unica sorte. C'è il dato - l'ho citato prima - delle donne lesbiche e degli uomini gay che, fino a qualche decennio fa, si sposavano. Si sposavano con persone dell'altro sesso perché questo sembrava essere il loro destino e poi, invece, hanno acquisito consapevolezza e non vogliono più essere costretti a sposare persone dell'altro sesso. C'è sicuramente anche l'idea che imbarcarsi in un matrimonio che può non essere per sempre potrebbe condurre all'inizio di un'odissea fatta di separazione e divorzio: ciò rappresenta un deterrente. Siamo così arrivati al dato per cui oggi, in Italia, un quarto dei bambini (nella mia Regione - l'Emilia-Romagna - siamo abbondantemente sopra ad un terzo) nasce al di fuori dal matrimonio, in un contesto in cui il calo demografico nel nostro Paese è stato oggi ridotto, in certi contesti addirittura invertito, da una presenza di filiazione da parte di immigrati che, invece, di solito, sono sposati. Si tratta, quindi, di un dato molto importante, che non si arresta neanche di fronte alla presenza dei figli: nel nostro Paese sono sempre di più le coppie che fanno coppia, hanno dei figli e decidono di non sposarsi o di rimandare magari ad un momento di «maggiore decisione» il matrimonio. Credo che rendere più flessibile in uscita l'istituto del matrimonio possa quindi rendere più appetibile questo istituto. D'altra parte, i tempi previsti dalla legislazione italiana sono ormai del tutto abnormi rispetto a quelli previsti in altri Paesi: dalla Spagna, alla Francia, dalla Svezia, al Belgio, alla Finlandia, alla Germania, alla Scozia; quasi tutti i Paesi europei (in quel «quasi» ci sono Gibilterra, Cipro e pochi altri piccoli Stati europei) hanno tempi ridotti rispetto a quelli previsti dal nostro ordinamento per il divorzio, se non, addirittura, tempi inesistenti per quanto riguarda la separazione. In Europa la separazione è spesso considerata un istituto non propedeutico al divorzio, ma alternativo ad esso, nel senso che si può scegliere di divorziare, anche immediatamente, oppure di accedere ad un percorso di separazione, in attesa magari di una decisione che potrà essere maturata più avanti. Anche in quel caso, però, si tratta di rispettare la libera scelta del cittadino. Nessuno di noi auspica che i matrimoni finiscano presto o che i divorzi si consumino velocemente. Credo che ognuno di noi, di fronte al nascere e alla presenza di una relazione di coppia, non possa che augurare a quella coppia di durare il più possibile nel tempo e di non arrivare mai al momento della separazione o del divorzio, così come credo che ognuno di noi si auguri che, nel momento in cui una coppia va in crisi, ci possano essere un momento di ripensamento e una fase di riconciliazione. Il punto è evitare che sia lo stesso Stato a decidere sulla tempistica e sulle modalità con cui questo deve avvenire. Per questo motivo, ho sostenuto e sono molto a favore di quella modifica, inserita in Commissione giustizia, che si aggiunge alle modifiche, già molto importanti, contenute nel testo di modifica della legge sul divorzio approvato dalla Camera dei deputati. Ricordo ancora una volta che i tempi di separazione si portano dai tre anni previsti dalla legge attuale a dodici mesi in caso di separazione giudiziale, a sei mesi in caso di separazione consensuale; si porta altresì all'abolizione totale dei tempi di separazione in assenza di figli minori o comunque non autosufficienti. Io non credo che quella del divorzio diretto debba essere la strada maestra, ma che debba essere una possibilità in più data a chi, trovandosi nella situazione di essere una coppia senza figli o una coppia che ha deciso consensualmente di separarsi, abbia già maturato un'idea per la propria vita e non debba essere obbligata dallo Stato a un periodo ulteriore di attesa. Quasi come se, come si diceva in qualche intervento precedente, lo Stato dovesse assumere il ruolo etico di convincere, spingere e produrre una modificazione dei comportamenti, quando invece si tratta di scelte così personali e così importanti. A me piacerebbe che, così come avvenuto nel 1975, questo Parlamento potesse affrontare in maniera organica il tema di una riforma del diritto di famiglia. Infatti, quelle modifiche che quarant'anni fa vennero fatte in modo organico e trasversale dalle forze politiche, oggi necessitano di uno sguardo organico e nuovo per rivedere la struttura. Ma sono comunque soddisfatto del fatto che questo Parlamento stia affrontando una serie di questioni. Nelle ultime ore abbiamo approvato due provvedimenti importanti, come la ratifica della Convenzione dell'Aja, che fa sì che noi riconosciamo la presenza dell'istituto della kafala anche nel nostro Paese; o come il disegno di legge sulle adozioni in caso di affido, che fa sì che un bambino affidato oltre il tempo previsto dei ventiquattro mesi a una famiglia possa, in certe situazioni, a discrezione di un giudice, in caso di adottabilità, essere adottato da quella famiglia. Rimane da fare la legge sulle unioni civili tra persone dello stesso sesso e la legge sulle convivenze di fatto, eterosessuali ed omosessuali, che la Commissione giustizia sta preparando e che potrebbero essere pronte tra poche settimane per l'Aula. Insomma, siamo in presenza di un'azione del Parlamento di avvicinamento al resto dell'Europa delle normative riguardanti il tema delle relazioni familiari. Mi auguro che il risultato finale della discussione produca il testo più condiviso fra tutti noi. Mi auguro anche che possa essere il testo più adeguato a rispondere a quella pluralità di esigenze delle varie persone, delle varie famiglie e delle varie coppie che hanno quella istanza e quell'esigenza della differenza, della pluralità e della diversità di situazioni; istanze cui le leggi italiane dovrebbero riuscire a dare una risposta con la necessaria flessibilità delle opzioni e delle opportunità che ogni legge che affronti temi di questo genere dovrebbe riuscire ad avere.
2015-03-12	M5S	AirolaAlberto	Parliamo della maggioranza: la legge sull'omofobia è bloccata da un emendamento di Scelta civica e del PD, e si è arenata. A proposito del disegno di legge sulle unioni civili, un plauso ai colleghi che la stanno portando avanti, come la collega Cirinnà: anche questa legge, però, è ferma. Adesso sono uscite altre ipotesi. Davvero mi domando: in tutta Europa stiamo ragionando su altre modalità, perché in Italia non è possibile? In Italia bisogna mantenere la facciata, anche se poi la società va avanti.
2015-03-12	PD	LumiaGiuseppe	Abbiamo tutti fatto riferimento, per la mia gioia (come ben sa chi mi conosce in quest'Aula), all'Europa. Ci sono due motivi per guardare positivamente al cammino dell'Europa, diciamo in termini di visione. Non si può un giorno essere concentrati sull'Europa e quello dopo essere paurosi, richiamare le nostre tradizioni e chiedere all'Europa di tenerne conto. Vedete, in una visione che guarda al futuro, l'Europa sempre più dovrà creare degli spazi comuni sul piano legislativo: lo abbiamo chiesto sul versante economico, adesso si stanno facendo dei passi in avanti sulla governance bancaria, finanziaria, del debito, si chiede che l'Europa faccia un salto di qualità sulle logiche e sulle strategie di sviluppo e di crescita. Non possiamo dimenticare che da anni si chiede all'Europa di costruire uno spazio giuridico antimafia, un tema a me molto caro. E allora, cari colleghi, l'Europa non può fermare la sua dinamica di fronte ai diritti civili: andrà avanti, è inarrestabile, qualunque forma di richiamo alle tradizioni del proprio Paese non varrà niente. L'Europa si costruirà anche sui diritti civili e questa visione la dobbiamo accogliere positivamente, anzi dobbiamo essere una risorsa per l'Europa che vuole creare uno spazio di armonizzazione dei diritti civili. C'è però anche un elemento di necessità: l'Europa va avanti, i Paesi dell'Europa vanno avanti e dobbiamo evitare che i cittadini italiani, quelli facoltosi, si rechino in un altro Paese d'Europa, ad esempio in Spagna, come ha spiegato bene la nostra relatrice quando ha fatto un'obiettiva descrizione di quello che avviene in Europa, per poter accedere a quei diritti civili, compreso il divorzio breve, che in Italia vengono negati. Creeremmo così un'Europa a tante velocità e in Italia si creerebbe una fascia sociale in grado di beneficiare delle innovazioni presenti negli altri Paesi e una parte che invece viene tagliata fuori, che viene esclusa. Noi vogliamo l'Europa dell'inclusione, non quella dell'esclusione. Ecco perché per noi è una risorsa, non un limite. Insomma, nei prossimi giorni (a partire da martedì) abbiamo l'opportunità di unire sul divorzio breve il Parlamento e di unire le istituzioni alla società italiana: un'occasione stupenda da non perdere e da non minimizzare. Ecco perché è bene che si mettano da parte le impostazioni rigidamente ideologiche e si faccia in modo di accostarsi a questo problema nel modo migliore possibile. Tutte le culture politiche, nessuna esclusa, possono trarre al proprio interno motivazioni e contenuti per arrivare al divorzio breve, perché costituisce una grande occasione di modernità in grado di essere coerente con due grandi questioni che qui sono emerse: l'importanza del matrimonio e la centralità della famiglia. Nessuno è contro il matrimonio, nessuno ne vuole degradare la portata o pensa di svilirne il significato profondo: tutt'altro. Ci sono però due vie per fare in modo che il matrimonio mantenga la sua centralità. C'è la via tradizionale: chiudiamoci, proviamo a resistere al cambiamento, anzi, facciamo in modo che si demonizzi il cambiamento. Si pensa che questa sia la migliore soluzione per difendere il matrimonio. Non ne sono convinto: penso che questa scelta sia rovinosa per il matrimonio stesso. C'è un'altra via, quella di chi pensa che il valore costituzionale del matrimonio debba essere proiettato anche al futuro, incontrando la coscienza delle nuove generazioni, mettendosi in sintonia con il nostro Paese e quindi facendo in modo che questo matrimonio cambi, si apra, diventi accogliente, non sia rigido ed escludente. Per questo sulle unioni civili abbiamo posto questo importante problema: matrimonio, una risorsa moderna, aperta, in grado di dialogare con la società attuale e di costituire una risorsa per le nuove generazioni. Questo lo si potrà fare se pensiamo al matrimonio nell'ottica di coniugare libertà e responsabilità. Coloro che qui hanno richiamato (giustamente, legittimamente) il rapporto che deve esistere tra i coniugi nella responsabilità deve comprendere che questa si sposa con la libertà; certo, anche quelli che più puntano l'attenzione sulla libertà debbono capire che la responsabilità è un valore futuro delle moderne democrazie. Bilanciamo libertà e responsabilità, perché se non lo faremo avremo divisioni e risultati legislativi sbagliati. È così anche per la famiglia, una risorsa straordinaria. Ma attenzione, se rinchiudiamo la famiglia all'interno di un modello esclusivo, vecchio, tradizionale, che non esiste più nella società italiana, la mettiamo in crisi, anzi, la rendiamo marginale, ottusa, del tutto priva di fascino e di possibilità di essere accolta dalle nuove generazioni. Il valore della famiglia deve essere colto nelle sue evoluzioni, nelle difficoltà che vive, nei propri travagli. Le caratteristiche della famiglia italiana, che si apre ad una condizione plurale, con figli che provengono da diversi matrimoni, dove i nonni e le nonne sono i primi ad accogliere le diversità che nel frattempo maturano nella società italiana e non hanno pregiudizi, devono diventare un valore, una risorsa per la legislazione che non deve rinchiudere la famiglia ad una dimensione monoculturale di un certo tipo. Per questo il divorzio breve è la grande occasione per aprire una nuova stagione di diritti. Attenzione, il divorzio non è la causa della crisi del matrimonio e della famiglia, semmai è un'opportunità di regolazione dei conflitti che, se non regolati, possono far implodere il matrimonio e la famiglia. È ormai chiaro che nella società moderna il tempo è una risorsa. Chi pensa che il tempo dilungato, indefinito, quello che viviamo oggi, possa essere la migliore cura per rimettere al centro il matrimonio e la famiglia ha sbagliato tutto. Il tempo è una grande risorsa se richiama scelta, responsabilità, se ha in sé la capacità di decidere anche nelle relazioni complesse e travagliate. La politica, quindi, deve comprendere che il tempo non è più quello del passato: lascia che le cose si sistemino da sole, lascia che il tempo guarisca e lenisca i mali della società. No! Fa in modo che il tempo diventi tempo consapevole, fa in modo che il tempo diventi progettuale, che richiami la scelta. Ecco perché il divorzio breve è anche un'opportunità per fare in modo che il tempo sia finalmente concepito, come avviene in tutte le società moderne e globalizzate, una grande risorsa decisionale. Cari colleghi, l'elemento di divisione qui in Aula, come è stato richiamato da tutti gli interventi, è la scelta fatta dalla Commissione giustizia di votare e quindi di accogliere l'istituto del cosiddetto divorzio diretto, su cui si è creata la possibilità di una divisione che a mio avviso non merita di essere. Sì, sarebbe un errore dividerci sul divorzio diretto o addirittura farlo diventare un'occasione per svilire il divorzio breve, o uno strumento per bloccare la possibilità di varare qui al Senato e poi in terza lettura alla Camera il divorzio breve. No, questo sarebbe un errore. Lo dico naturalmente sia a quanti sono contrari, a mio avviso sbagliando, al divorzio diretto, sia a quanti, come me, lo sostengono e lo ritengono coerente con il nostro sistema e con la nuova stagione dei diritti civili e con la valorizzazione del matrimonio e della famiglia. Insomma, non deve diventare una clava con cui colpirci e far rientrare dalla finestra quello che abbiamo lasciato fuori dalla porta: ideologismi, radicalismi, ottusità e possibilità per bloccare questa nuova stagione dei diritti civili. Il divorzio diretto, come è stato detto, riguarda una platea ristretta. Attenzione, non sono in gioco i figli, né quindi quelle condizioni che potrebbero creare disorientamento e difficoltà. Vorrei però dire anche un'altra cosa molto importante: non è vero che il tempo lenisce e fa superare i conflitti. Spesso i tempi brevi richiamano alla scelta, alla responsabilità e a superare i conflitti. Non è vero che avere più tempo significa avere più possibilità per dare ai figli l'opportunità di maturare e di trovare un nuovo equilibrio affettivo. Si diceva bene che ci si può separare, ma non ci si separa mai dall'essere genitori e per questo non è vero che il rapporto tra tempo e responsabilità genitoriale è una misura tale da poter diventare motivo di divisione all'interno del Parlamento. È stato ben spiegato che di fronte a quella scelta che ho votato, che abbiamo difeso e su cui si avevano legittimamente delle divisioni anche all'interno del Partito Democratico (mi riferisco alla negoziazione assistita e alla possibilità di separarsi e divorziare di fronte ad un ufficiale dello stato civile) dicemmo che erano opzioni necessarie che abbiamo difeso perché erano moderne e andavano viste senza pregiudizi. Tuttavia, abbiamo anche detto che era necessario dare la possibilità di introdurre il divorzio diretto, perché quella era un'opportunità di garanzia che, con la presenza e la funzione del giudice, era in grado realmente di rimettere in piedi un tentativo vero di riconciliazione, di poter difendere la parte debole, uomo o donna che fosse, di verificare le condizioni per potersi attuare. Per tali ragioni ritengo che questa opportunità in più non sia distaccata dal nostro ordinamento: non è una forzatura, è una normale opzione, ristretta e facoltativa, che si aggiunge alle altre che abbiamo inserito con la negoziazione assistita e con la possibilità di divorziare davanti all'ufficiale dello stato civile recentemente con l'approvazione del decreto-legge che ci ha proposto il Governo. Martedì non dobbiamo dividerci. Martedì non dobbiamo assolutamente ricreare un conflitto strumentale. Martedì dobbiamo fare in modo che la nuova stagione dei diritti civili possa essere accolta. Troveremo la soluzione più adeguata per restare uniti e fare in modo che il divorzio breve possa diventare legge, trovando al Senato la più ampia accoglienza, e finalmente preparandoci all'altro grande appuntamento che avremo sempre sui diritti civili: mi riferisco alla normativa sulle unioni civili, che sarà un'ulteriore tappa verso la modernizzazione del nostro Paese e anche per la qualità dell'attività legislativa e parlamentare.
2015-03-18	LN	CentinaioGianMarco	Le aziende chiudono, Presidente del Consiglio. Lei va in Russia, va a Mosca e nel frattempo ci sono aziende che lasciano a casa le persone, che le mettono in cassa integrazione. Ci sono aziende che perdono le commesse con la Russia a causa del fatto che noi stiamo giocando a Risiko in Europa.
2015-03-18	LN	CentinaioGianMarco	Lei non vede più uno stallo nei lavori parlamentari. Beh, i lavori parlamentari sono sempre andati avanti. Non c'è nessuno stallo. Non c'è mai stato stallo nei lavori parlamentari, e non è grazie ai tre mesi che il Parlamento lavora. Anche in tale caso, nei due anni che sono parlamentare non ho visto né un'accelerazione, né uno stallo nei lavori parlamentari. Le chiedo gentilmente di non portare in Europa visioni sue o di chi le sta intorno.
2015-03-18	LN	CentinaioGianMarco	Lei vede dei segnali di ripresa e forse li vedono anche gli analisti macroeconomici. Mi piacerebbe, tuttavia, andare da tutti quei cittadini che in questo momento ci stanno guardando alla televisione, e non perché magari lo fanno dagli uffici o perché fanno la casalinga di professione. Mi piacerebbe chiederlo a tutti coloro che sono a casa licenziati o in cassa integrazione. Mi piacerebbe chiederlo ai 25 ragazzi del call center Telecom di Pavia. Mi piacerebbe chiederlo alle 2.000 persone della Videocon di Anagni. Mi piacerebbe chiederlo a tutti coloro che stanno aspettando un lavoro. Prima Monti vedeva la luce e riteneva che la crisi sarebbe passata. Poi Letta vedeva la luce e riteneva che la crisi sarebbe passata. Adesso anche lei vede la luce. Mi chiedo come fate a vedere la luce e che tipo di luce state vedendo. Per quanto riguarda i risultati, o pseudorisultati, mi piacerebbe però ricordarle che in questo semestre per il made in Italy non è stato fatto nulla, né è stato fatto assolutamente nulla nei tre mesi e, quindi, il made in Italy ancora attende una tutela da parte sia dell'Europa, che di questo Governo. Mi piacerebbe ricordarle la vicenda dei due marò, Presidente. Le leggo un suo tweet del 22 febbraio 2014: «Ho appena parlato al telefono con Massimiliano Latorre e Salvatore Girone. Faremo semplicemente di tutto». Ma non avete risolto niente. Quindi, sono belli i tweet, i follower, i «Mi piace» su Facebook e Twitter, ma poi bisogna anche fare le cose. E qui, alla fine, i risultati sono pari allo zero.
2015-03-18	LN	CentinaioGianMarco	Mi piace però ricordarle - e spero che lei vada a parlarne in Europa - che è vero che siamo il ponte tra l'Africa e l'Europa, ma siamo un ponte colabrodo e siamo il colabrodo dell'Europa: entrano tutti, entra chi vuole ed entra quando vuole.
2015-03-18	LN	CentinaioGianMarco	Mi piace ricordare la bugia che i presunti profughi utilizzano l'Italia come corridoio per andare in Europa. Ma sappiamo benissimo che l'Europa ce li sta rimandando indietro, e quindi, torna ad essere un problema italiano. Questo bisogna dirlo agli italiani e non raccontare le balle nei talk show televisivi
2015-03-18	LN	CentinaioGianMarco	Mi piacerebbe parlare poi della politica estera. Se guardiamo ad Est, siamo totalmente assenti. A Minsk si sono presentati Germania, Francia, Ucraina e Russia. E noi dove eravamo? E la Mogherini dov'era? E l'Europa dov'era?
2015-03-18	LN	CentinaioGianMarco	Mi piacerebbe ricordare anche il tema della corruzione, che è di estrema attualità in questi giorni, ma che purtroppo, come tutte le cose in Italia, diventa di dominio pubblico e, dopo qualche giorno, torna nell'oblio. Ebbene, mi piacerebbe ricordare che su questo tema siamo ancora la vergogna dell'Europa, nonostante i suoi sei mesi e nonostante i suoi tre mesi, in cui vede dei miglioramenti.
2015-03-18	LN	CentinaioGianMarco	Mi piacerebbe ricordare che anche in politica internazionale, per quanto riguarda il caso Ucraina, e quindi l'Est di cui parleremo dopo, e il discorso mediterraneo, siamo veramente ancora allo zero più assoluto, perché l'Italia ha ancora delle posizioni marginali sia in Europa che nel bacino del Mediterraneo.
2015-03-18	LN	CentinaioGianMarco	Per quanto riguarda i temi economici di cui ha parlato, anche in questo caso, purtroppo, la diminuzione del prezzo del petrolio o del rapporto euro/dollaro non è dovuta al semestre italiano o al fatto che l'Italia ha portato una nuova ventata in Europa. Si è solamente, forse, al posto giusto nel momento giusto. Chiamiamolo fattore C, chiamiamolo come vogliamo, ma non vendiamocelo come un nostro risultato.
2015-03-18	LN	CentinaioGianMarco	Signor Presidente, onorevole presidente del Consiglio Renzi, devo essere onesto: dal suo intervento ci aspettavamo qualcosa di più. Questa volta, rispetto alle altre, è stato un po' sottotono. Forse aveva fretta di recarsi al prossimo appuntamento. Ma ciò che ci ha lasciati un pochino perplessi è stato il comizio che ha fatto, nel corso del quale ha descritto questi tre mesi d'oro e ha parlato di cambiamenti, che poi andremo ad analizzare. Poi, effettivamente, gli impegni dei prossimi giorni ci sono sembrati più che altro un elenco dell'ordine del giorno, piuttosto che un'analisi un po' più approfondita degli argomenti che andrà a trattare. Parlando dei cambiamenti che lei ha visto in questi tre mesi, in cui c'è stato anche il semestre europeo, ci ha menzionato la marcia dell'11 gennaio, che - secondo lei - ha segnato un cambiamento. Secondo noi non è cambiato nulla, né prima, né dopo. Il giorno dopo, a livello europeo, non è cambiato assolutamente nulla. La situazione è la stessa: i presunti o possibili attentatori o terroristi continuano a girare indisturbati per l'Europa. L'Italia ha fatto poco o niente e gli altri Paesi europei altrettanto. Mare nostrum o Triton (comunque la vogliamo chiamare) continua ad essere - e continuerò a dirlo in eterno - il nastro trasportatore di quelle che possono essere ulteriori situazioni di tensione che si vengono a creare con i terroristi di seconda generazione. Ci ha detto che vede un avanzamento nelle riforme. Sì, ha perfettamente ragione. Ma come stiamo avanzando con le riforme? Con le minacce parlamentari, quasi mettendo la fiducia anche sulle riforme, e con le opposizioni che sono dovute andare dal Presidente della Repubblica. E qui dico pubblicamente che almeno questo Presidente della Repubblica ci ha ricevuti, e non come quello che c'era prima, che decise di andare in vacanza anziché ricevere le opposizioni che gli avevano chiesto udienza.
2015-03-18	LN	CentinaioGianMarco	Voglio ricordare anche, Presidente del Consiglio, che, se vogliamo parlare di lotta all'ISIS, dobbiamo sollecitare l'Europa a chiedere ai nostri possibili futuri partner, tra cui la Turchia, di non comprare il petrolio dai Paesi che finanziano l'ISIS, di non finanziare l'ISIS. Invece siamo ancora qui a dibattere se la Turchia debba entrare in Europa o meno.
2015-03-18	LN	CentinaioGianMarco	È vero che la Libia non è solo il problema dell'immigrazione, ma è anche questo problema e lei volutamente non ne ha parlato, e forse per far felice il suo ministro Alfano. I 170.000 immigrati clandestini che sono entrati nel 2014, però, ce li ricordiamo benissimo, come pure il fatto che avete invocato Triton perché Mare nostrum non andava bene e bisognava far intervenire l'Europa. Adesso, però, Triton non va più bene e le nostre navi tornano in acque territoriali libiche.
2015-03-18	M5S	CioffiAndrea	Caro Presidente del Consiglio, anzi, signor ectoplasma, concludendo, le servirà tanto coraggio e tanta spudoratezza. Dovrà sfoderare una bella faccia di bronzo, con la sua proverbiale dialettica, per far credere all'Europa che tutto in Italia stia andando nel verso giusto. Nonostante le sue doti oratorie, crediamo che non riuscirà a convincere il Consiglio europeo. Di certo, signor Presidente, non ha convinto noi e soprattutto non ha convinto gli italiani, che ormai sono stanchi delle sue chiacchiere. Au revoir, ectoplasma!
2015-03-18	M5S	GirottoGianniPietro	Rispetto all'obiettivo della sicurezza energetica, si elabora una propria diplomazia energetica su diversi fronti con l'obiettivo principale di intaccare il predominio di Gazprom nelle forniture di gas ai Paesi UE. Ebbene, qual è la strategia proposta dalla Commissione per diminuire la dipendenza europea dal gas russo e in quali tempi? Quanto costerà rivolgersi altrove? La Commissione non risponde, non fornisce dati, informazioni o previsioni di tempi e costi, e si limita a proporre le seguenti iniziative senza spiegazioni: messa in opera di un network europeo di GNL; sviluppo di un mediterranean gas hub, cioè favorire l'importazione di gas dall'Algeria, dal Medio Oriente, dall'Africa e sviluppare una partnership strategica con la Turchia, il Turkmenistan e l'Azerbaigian; sviluppare una partnership energetica con l'Ucraina per sviluppare investimenti europei in quel Paese; promuovere lo sfruttamento delle risorse domestiche, incluso lo shale gas, attraverso un network scientifico e tecnologico europeo. Ma la vera domanda che dobbiamo porci è: quanto gas e petrolio abbiamo ancora a disposizione e quanto ancora la salute e l'ambiente potranno resistere a tali consumi? A livello mondiale le attuali riserve convenzionali di gas e petrolio utilizzabili sono calcolate rispettivamente in 55 e 53 anni. Le stime per gas e petrolio di scisto, come si è visto, spesso sono inaffidabili e nel complesso rispecchiano più gli interessi della speculazione che quelli della popolazione. Vale quindi la pena impostare l'Unione dell'energia sulla continua rincorsa a gas e petrolio, nonostante tutta la propaganda sul ruolo dell'UE nel combattere il cambiamento climatico? La Commissione sembra guardare alle energie rinnovabili solo tramite la lente dei sussidi forniti negli ultimi anni, che andrebbero eliminati per aver causato un impatto negativo sul mercato interno. Certo, Bruxelles raccomanda anche di eliminare tutti i sussidi che hanno un impatto negativo sull'ambiente, tipo quelli a petrolio e carbone, che ancora ammontano a quattro volte quelli alle rinnovabili, ma sono vent'anni che questa raccomandazione cade nel vuoto, e così l'ambiente continua a sopportare circa 300 miliardi nella sola Europa di esternalità dannose ogni anno (ripeto, 300 miliardi di euro) che si concretizzano nell'inquinamento di aria, acqua, terra, uomini. Ovviamente, l'ambiente non si preoccupa assolutamente di cosa l'Energy union preveda; l'ambiente è preparato ad evolversi, adattarsi e sopravvivere. Noi lo siamo? La Commissione ha già dato il via libera ai sussidi pubblici per un valore di 25 miliardi di euro per la costruzione di una centrale nucleare in Gran Bretagna, che non avrebbe trovato alcun finanziamento privato e che viene costruita con denaro ricavato dalle bollette elettriche dei cittadini. E questo non costituisce allora una distorsione del mercato interno? Poco è proposto sull'efficienza energetica, a parte gli incoraggiamenti ai Governi nazionali e l'impegno a rivedere l'attuale legislazione, senza alcuna indicazione di quali strumenti dovrebbero essere usati per raggiungere l'obiettivo non vincolante dell'aumento del 27 per cento entro il 2030. Paradossale è anche la dichiarata intenzione di moderare la domanda di energia e, allo stesso tempo, di sfruttare il potenziale energetico dell'incenerimento dei rifiuti. Sono quarant'anni che la gestione dei rifiuti, almeno a parole, è indirizzata alla prevenzione e al riciclaggio. La Commissione oggi ha deciso di cancellare gli sforzi fatti, i costi sostenuti, le battaglie della società civile contro la criminalità e la corruzione originate dal mal governo dei rifiuti, legittimando l'incenerimento e quindi incentivando la produzione di rifiuti. Peccato che anche in questa circostanza i fatti dimostrino come gli inceneritori siano tra le fonti più massicce di emissioni CO₂ e di inquinanti tossici, mentre il loro contributo energetico è risibile e legato essenzialmente ai sussidi pubblici di cui godono questi impianti. In molte situazioni in Europa siamo in overcapacity di produzione elettrica, e con la riduzione dei consumi di energia elettrica nella quale ci troviamo pensiamo seriamente che sia giusto costruire ancora grandi impianti di produzione e interconnessione elettrica? Tanto più se a pagare saranno direttamente i cittadini nella bolletta elettrica, che il Governo ha provato a ridurre massacrando però solo il settore della generazione distribuita. Le guerre in corso per il controllo delle risorse fanno presagire che i periodi di magra economica saranno ancora lunghi; pertanto si rende necessario non sciupare le nostre risorse per opere inutili, ma investire concretamente nella sicurezza energetica tramite interventi rivolti alla sostenibilità e all'occupazione, che solamente un sistema energetico innovativo, decentrato, rinnovabile ed efficiente può migliorare. Su tali aspetti prioritari è inoltre necessario e indispensabile coinvolgere il Parlamento e gli stakeholders; diversamente continueremo a essere lo zerbino di altri belligeranti, con i quali la cultura del Paese Italia non ha nulla a che fare.
2015-03-18	M5S	LucidiStefano	Le chiedo di ascoltarmi, presidente Renzi, grazie! Signor Presidente del Consiglio, a sentire le sue parole sembrerebbe che il problema dell'Europa sia il traffico perché lei ha parlato di grandi novità con le quali si presenterà a questo vertice. Ma sa qual è la vera novità, quali sono le vere novità di questi giorni? Abbiamo soltanto delle conferme perché questa mattina, in quest'Aula, forse lei non se n'é accorto ma manca un Ministro: è questa una novità che, più che altro, è una conferma. La novità è che due giorni fa è stato arrestato Antonio Gozzi, presidente di Federacciai: è questa la novità che noi portiamo in Europa.
2015-03-18	M5S	LucidiStefano	Le dico questo perché il vertice del partenariato europeo ha, tra i propri obiettivi, quello di perseguire ed estendere il suo modello politico e promuovere alcuni dei propri valori nell'Europa orientale. La promozione dei diritti umani, dello Stato di diritto e della democrazia è vista come un obiettivo significativo assieme alla promozione dell'economia di mercato, dello sviluppo sostenibile e della buona governance. La domanda che dovremmo porci è allora la seguente: se dobbiamo esportare un modello politico verso tali Paesi emergenti dell'Est europeo, qual è il modello politico che lei intende esportare? Qual è il nostro contributo a questo vertice europeo? Sicuramente non vanno bene queste premesse. Vengo ora alle questioni puntuali relative agli affari esteri. Per quanto riguarda la questione Ucraina, il Movimento è stato sempre contrario all'imposizione di sanzioni nei confronti dei russi - che hanno causato danni all'economia italiana - e, riconoscendo l'importanza del principio di autodeterminazione dei popoli, è favorevole alla secessione della Crimea ed al suo referendum. Da questo deriva l'impegno a farsi promotori di un ruolo più attivo e collegiale da parte dell'Unione europea nella crisi ucraina, anche tramite l'Alto rappresentante, e a proporre, rispetto a quanto annunciato dal presidente del Consiglio europeo Tusk, la revoca delle sanzioni economiche imposte alla Russia in quanto si sono rivelate poco efficaci e controproducenti. Chi ci guadagna da queste sanzioni alla Russia e chi ci perde soprattutto? L'Europa, con stime attendibili che parlano di circa 14 miliardi di dollari l'anno, soprattutto nel settore agroalimentare. Tra l'altro, queste sanzioni non avranno alcun effetto perché i principali interlocutori di Mosca saranno Paesi quali il Tagikistan, il Kirghizistan e l'Azerbaigian, tutti i grandi produttori di risorse agroalimentari. Per quanto riguarda la situazione libica, la nostra proposta è quella di attendere l'evoluzione della situazione e, in seguito, formare un Governo libico che sia di unione e di vera rappresentanza di tutte le etnie presenti nel Paese. Poiché il tempo a mia disposizione sta finendo, chiudo il mio intervento con un consiglio, che mi permetto di darle: caro presidente Renzi, caro presidente "cappuccetto" Renzi, nel viaggio che sta per intraprendere stia attento ai lupi.
2015-03-18	PD	LatorreNicola	Come lei ha ricordato, è stato necessario un impegno particolare dell'Italia in questi mesi per cambiare l'ordine di priorità di politica estera e richiamare l'attenzione della comunità internazionale, e dell'Europa in particolare, sulla centralità del tema del Mediterraneo e della sua sicurezza.
2015-03-18	PD	LatorreNicola	Del resto è stata chiara la linea di politica estera sin qui seguita dal nostro Paese, iniziata non a caso con un suo viaggio in Tunisia sino alla sua recente missione in Egitto per sottolineare, anche in modo simbolico, che la nostra priorità è il Mediterraneo. Ed in questo quadro è chiaro che oggi sempre di più la crisi libica assume una rilevanza decisiva. Non solo l'Italia, ma tutta l'Europa si deve rendere conto che se la Libia si trasforma in una nuova Somalia sarà una tragedia non solo per il nostro Paese, ma per tutta l'Europa. Ed è anche grazie al lavoro del nostro Paese in tutte le sue espressioni, da quello della diplomazia a quello prezioso dei nostri servizi di intelligence e a quello politico, oggi l'impegno dell'incaricato delle Nazioni Unite, Bernardino Leon, e la finestra diplomatica che si è aperta rappresentano l'intervento migliore degli ultimi tre mesi al fine di costituire un governo di unità in quel Paese; condizione indispensabile per attivare un'iniziativa internazionale di supporto ad un lavoro di State building. Tutti però si devono rendere conto che il tempo a disposizione non sarà illimitato e che nel gioco degli specchi i guastatori che lavorano per la destabilizzazione di tutta l'area sono in azione e più tempo essi avranno più possibilità di successo avrà la loro opera. La comunità internazionale, caro Presidente del Consiglio, deve rendersi conto che quella in Libia è anche una lotta contro il tempo e quindi non un minuto può sprecarsi per sostenere la soluzione di quella crisi. Sappia, signor Presidente del Consiglio, che con questi presupposti, su questa linea, anche in questo passaggio può contare sul consenso convinto del Gruppo del Partito Democratico.
2015-03-18	PD	LatorreNicola	Signor Presidente, sono davvero tante, tanto più dopo il dibattito che ho ascoltato questa mattina, le ragioni per cui, con convinzione e con determinazione, voteremo la proposta di risoluzione che recepisce le sue comunicazioni. Comunicazioni che hanno confermato ciò che, per la verità, appare sempre più evidente e che solo una miopia propagandistica tende ad occultare, peraltro anche in maniera sconveniente per il nostro Paese: l'Europa sta imboccando una strada nuova rispetto al passato. Il sogno europeo aveva rischiato davvero di infrangersi a seguito delle politiche seguite negli anni che abbiamo alle spalle, che avevano offerto un'idea di Europa sempre più burocratica e sempre meno dei popoli. Oggi, grazie ai cambiamenti che sono intervenuti, torna a prendere corpo una nuova idea di Europa. Del resto, dopo le ultime elezioni europee, noi eravamo di fronte ad un bivio: una prima strada ci riportava indietro, sino addirittura a rimettere in discussione l'euro e ancora ascoltiamo l'eco di queste campagne, e il risultato elettorale di molti Paesi dava forza a questa drammatica possibilità. Una seconda strada ci portava, invece, ad imporre una svolta nella politica europea, e questa speranza era certamente alimentata soprattutto dal risultato elettorale delle europee in Italia. Ora, senza enfasi, vorrei dire che la felice coincidenza che proprio all'Italia e a lei, presidente Renzi, sia toccato guidare il primo semestre europeo dopo le elezioni è stato un fattore non secondario per imboccare la seconda strada. Oggi, senza eccessi di ottimismo, possiamo misurare i primi frutti di questa inversione di tendenza. Penso alle comunicazioni sulla flessibilità che, presidente Monti, sono un fatto, invece, estremamente rilevante e positivo; penso al piano Juncker, con l'impegno di 315 miliardi per un grande programma di investimento; penso al ritrovato protagonismo della Banca centrale europea che da ultimo con il quantitative easing alleggerirà notevolmente la gestione del debito dei Paesi membri e produrrà un'importante immissione di liquidità. Tutto questo si aggiunge al rapporto che lei giustamente ha ricordato, Presidente, euro/dollaro che non è mai stato così favorevole all'Europa, aiutando le esportazioni dei Paesi europei. Ora, questa profonda inversione di tendenza deve incoraggiare l'Europa - e in questo il Consiglio europeo può segnare un altro punto significativo - ad andare ancora più avanti sulla strada intrapresa, ma deve anche incoraggiare i singoli Paesi - penso anche alla Grecia - a proseguire nell'adottare quelle riforme necessarie non perché le impone l'Europa, ma perché grazie ad esse tutti i Paesi saranno più forti, per fare dell'Europa un attore politico in un mondo segnato da profondi sconvolgimenti ed eventi politici; da ultimo le elezioni in Israele su cui occorrerà riflettere e che certamente sono un dato non ininfluente rispetto agli scenari più generali. Noi in Italia lo stiamo facendo e abbiamo già cominciato a raccogliere i primi frutti. Non so quali dati consulti il collega Gasparri, ma penso, innanzi tutto, al fondamentale taglio registrato dei nostri tassi di 130 punti base da quando lei, Presidente, è andato al suo primo Consiglio europeo. Tra l'altro, rispetto ad una media europea che è di 90 punti base, è un calo particolarmente significativo sul quale ha pesato anche la nostra politica economica. Ma penso anche ai primi dati, timidi ma incoraggianti, sugli effetti dei nostri interventi per il lavoro, ai contenuti della legge di stabilità, alle politiche di bilancio per implementare il piano Juncker, ad un nuovo, forte interesse degli investitori stranieri verso il nostro Paese. Vogliamo però dire in questa sede, con estrema chiarezza, che siamo ben consapevoli che resta fondamentale vincere la madre di tutte le battaglie che oggi è quella contro la corruzione.
2015-03-18	PD	MaranAlessandro	La transizione tra il vecchio e il nuovo ordine - che è ancora in formazione - non sarà priva di rischi, anche perché l'Europa fatica a mantenere tassi di crescita robusti e non è scontato che riesca a superare le sfide economiche e sociali causate dal declino demografico, a partire da un welfare molto radicato che non siamo più in grado di sostenere come prima. Soprattutto in questo contesto dobbiamo valorizzare i fattori positivi dell'accordo di Minsk sul conflitto nell'Ucraina orientale, in cui gli scontri pesanti si sono fermati e lo scambio di prigionieri ha permesso di riavviare un sottile filo di dialogo tra le parti in campo. Devo dire, presidente Renzi, che il suo recente viaggio a Mosca si è articolato in una sequenza diplomaticamente ineccepibile. Ha fatto bene il Governo a recuperare il ruolo di tradizionale mediatore che Roma svolge nelle tensioni tra Est e Ovest. Ha fatto bene a mantenere un rapporto bilaterale privilegiato con la Russia quale fattore di garanzia per la difesa dei nostri interessi, non solo in ambito di sicurezza, ma anche in ambito energetico e commerciale. Non devo ricordare che il mercato russo ha un valore di 10 miliardi di euro per le esportazioni italiane, che si è ridotto del 12 per cento l'anno scorso, non solo a causa delle controsanzioni russe, ma anche della crisi finanziaria, della svalutazione del rublo, conseguenza delle sanzioni occidentali. Non devo ricordare che, nonostante le sanzioni, l'Italia rimane il quarto partner commerciale e che dalla visita a Mosca le imprese italiane riportano a casa accordi in ambito aeronautico, spaziale, energetico, industriale; non devo ricordare che uno dei nodi più difficili del negoziato riguarderà l'autonomia delle regioni filorusse e il nostro Paese può vantare, come lei ha citato, una buona pratica, cioè quella dell'autonomia dell'Alto Adige, quella del confine orientale: una delle componenti centrali delle tragedie del confine orientale è proprio quel conflitto nazionale che per quasi un secolo intero ha opposto italiani a sloveni e a croati. Anche per quel che riguarda la crisi libica, che rappresenta oggi una delle principali sfide per la comunità internazionale che rischia di condizionare la stabilità e la sicurezza dell'intera regione del Mediterraneo, c'è la necessità di trovare alleati in ambito ONU. L'Italia ha sostenuto fin dal primo momento con determinazione, anche in ambito europeo, il processo di dialogo inclusivo sponsorizzato dalle Nazioni Unite che ha preso il via a Ginevra e ha fatto segnare una nuova tappa i giorni scorsi in Marocco. Una sistemazione pacifica e duratura della Libia può derivare unicamente da un accordo politico tra le parti e non da un nuovo intervento militare esterno, che porterebbe nuovi scompensi ed equilibri molto fragili. La Russia continua ad essere protagonista di qualsivoglia azione internazionale. Considerando la delicatezza dello scenario libico, la Russia può svolgere un ruolo diretto sia in supporto di potenze regionali implicate nella crisi, in primis l'Egitto del generale al-Sisi, sia di un maggiore coinvolgimento per la stabilità del grande Medioriente e contro lo Stato islamico in Siria e in Iraq, e per la trattativa sul nucleare iraniano. C'è da augurarsi che questa relazione possa tornare a funzionare davvero, sia per il business che per la sicurezza nel Mediterraneo. Noi sappiamo che non c'è altra via d'uscita per il mondo arabo-islamico se non una via arabo-islamica alla democrazia, alla libertà, ai diritti incomprimibili delle persone e dei popoli e la nostra diplomazia bilaterale, multilaterale e la nostra cooperazione internazionale non possono che avere questo orizzonte. Signor Presidente, il nostro futuro è necessariamente legato a quello dei nostri partner europei ed è proprio da questa consapevolezza, da questo comune destino che bisogna far ripartire con più determinazione il processo d'integrazione europea. È questo il cuore della nostra identità cui lei accennava, un cuore mediterraneo che può consentire al nostro continente di ritrovare uno spazio in un mondo che è cambiato in modo vorticoso.
2015-03-18	PD	TomaselliSalvatore	L'obiettivo di integrare i ventotto sistemi nazionali facendo del Vecchio continente l'area leader mondiale delle fonti rinnovabili rappresenta, come è stato da più parti sostenuto, il progetto europeo più ambizioso dai tempi della Comunità per il carbone e l'acciaio. Il sistema energetico europeo si trova, infatti, a dover affrontare la necessità sempre più pressante di garantire energia sicura, sostenibile, competitiva e a prezzi ragionevoli per famiglie e imprese. L'eccessiva dipendenza da un numero limitato di fonti di approvvigionamento, soprattutto per il gas naturale, rende molti Paesi vulnerabili alle interruzioni delle forniture, spesso legate alle turbolenze geopolitiche. Le stesse prospettive di rilancio della crescita, dopo questi lunghi anni di recessione, rischiano di essere intralciate dai persistenti ostacoli a una effettiva integrazione del mercato energetico, dal mancato coordinamento delle politiche nazionali e dall'assenza di una posizione comune nei confronti dei Paesi fornitori di materie prime. Nei mesi scorsi con l'accordo sugli obiettivi al 2030, ancora più ambiziosi per le politiche dell'energia e del clima, e sulla strategia europea di sicurezza energetica, sono stati compiuti importanti passi in avanti per l'unione dell'energia, ma ora sono necessarie misure concrete e nette per raccogliere le sfide che abbiamo dinanzi e auspichiamo che il Consiglio d'Europa delle prossime ore sia decisivo in questa direzione. La situazione geopolitica alle porte dell'Unione europea, caratterizzata dalla costante tensione attorno alle forniture di gas proveniente da Est, ci dimostra che l'Europa deve rimanere unita e impegnarsi per ridurre la dipendenza dai fornitori esterni di energia. Attualmente l'Unione europea è il primo importatore di materie prime per la produzione di energia al mondo, poiché importa circa il 53 per cento dell'energia consumata e spesso alcuni Paesi dipendono da un unico fornitore principale: un costo globale per il vecchio continente di circa 400 miliardi di euro l'anno. Non a caso i prezzi all'ingrosso dell'elettricità e del gas sono più elevati, rispettivamente, del 30 per cento e del 100 per cento rispetto a quelli praticati negli Stati Uniti d'America. La diversificazione delle fonti e dei fornitori rappresenta, quindi, uno strumento essenziale per migliorare la sicurezza del nostro approvvigionamento energetico e una grande opzione per essere autonomi dal punto di vista geopolitico ed internazionale. Si tratta di investire in ricerca e nella realizzazione di nuove infrastrutture di stoccaggio e di trasporto proprio per cogliere l'obiettivo della diversificazione, come nel caso degli investimenti legati al gasdotto TAP: una infrastruttura che è resa ancora più strategica dalla crisi ucraina e da quella libica e dalla necessità di allentare la dipendenza dal gas russo, nonché dal Risiko internazionale delle grandi pipeline e dallo stop al progetto South Stream. L'obiettivo della sicurezza si potrà altresì raggiungere valorizzando i mix energetici ormai adottati da vari Paesi e quindi investendo in modo robusto sulle interconnessioni elettriche tra Stati membri per lo scambio transfrontaliero di energia elettrica. Si pensi, ad esempio, alla sovraccapacità produttiva - l'Italia è tra questi Paesi - e al bisogno, quindi, di ulteriori misure per consolidare l'integrazione del mercato. Una rete europea dell'energia moderna, efficiente ed intelligente, secondo le previsioni potrebbe infatti generare risparmi fino a 40 miliardi di euro l'anno. Qui torna forte l'idea di un'Unione europea dell'energia che vada ben oltre la sicurezza dell'approvvigionamento e un coordinamento formale delle capacità produttive dei singoli Paesi. È una nuova prospettiva che reclama una nuova regolazione sovranazionale e una moderna governance del sistema energetico europeo all'insegna dell'integrazione e della sussidiarietà. Ed infine vanno richiamati gli obiettivi di una unione dell'energia fondata sulla sempre più strutturale diffusione delle energie rinnovabili in un sistema energetico che assuma pienamente, anche in vista dell'appuntamento di dicembre a Parigi, l'obiettivo della sostenibilità. L'obiettivo di riduzione delle emissioni di almeno il 40 per cento può contribuire prioritariamente alle scelte della Commissione Juncker, ossia a rilanciare la crescita, aumentare la competitività e creare nuovi posti di lavoro per i cittadini dell'Unione europea. L'obiettivo realistico è quello di migliorare la nostra sicurezza energetica e l'efficienza delle risorse promuovendo nel contempo la crescita verde e la competitività, incentivando gli investimenti a basse emissioni di carbonio, incrementando la domanda e i ricavi per i settori industriali che producono tecnologie a basse emissioni di carbonio e creando posti di lavoro verdi in nuovi settori in crescita quali: l'ingegneria, le attività manifatturiere di base, i mezzi di trasporto, l'edilizia e i servizi alle imprese. Signor Presidente, onorevole Presidente del Consiglio, l'Italia negli ultimi anni ha consolidato una propria politica energetica fondata proprio sull'efficienza energetica, sulle infrastrutture, in particolare quelle innovative quali quelle per le rinnovabili e sulla sicurezza, e la diversificazione degli approvvigionamenti. Grazie alle scelte infrastrutturali avviate inoltre, l'Italia si candida ora per davvero e concretamente - dopo averlo reclamato per anni - a diventare l' hub del gas per l'Europa del Mediterraneo di cui parliamo da tempo. Per tali ragioni, signor Presidente, onorevoli colleghi, il nostro Paese è fortemente interessato allo sviluppo e alla affermazione dell'Unione energetica; siamo certi che l'impegno e la determinazione del Governo italiano saranno decisivi, già nell'appuntamento delle prossime ore, per costruire con concretezza e rapidità tale ambizioso obiettivo.
2015-03-18	PD	TomaselliSalvatore	Signor Presidente, onorevoli colleghi, signor Presidente del Consiglio, uno dei temi da lei affrontato e che sarà al centro del Consiglio d'Europa dei prossimi giorni è quello dell'energia: tema decisivo per l'Europa che vuole diventare un continente dove l'energia sia libera di attraversare i confini, aumentandone l'efficienza e riducendo la dipendenza dall'estero, anche attraverso la diversificazione delle fonti (obiettivo largamente condiviso) e accelerando il processo di completamento del mercato unico dell'energia.
2015-03-19	FI	BerniniAnnaMaria	Colleghi, si tratta di un esproprio nient'affatto proletario, bensì di una confisca da parte del Governo di quote societarie che sono a mercato. Colleghi, si parla di mercato, di concorrenza, di crescita. Addirittura, il proemio, la relazione di questo provvedimento dice: la necessità e l'urgenza nascono dal fatto che ce lo chiede l'Europa. Posto che il nostro Presidente del Consiglio ha detto che sarebbe andato in Europa a battere i pugni, quindi non capisco il motivo di questo atteggiamento prono a presupposte richieste europee; ma, colleghi, l'Europa non ce lo chiede; la Banca centrale europea non ce lo chiede; il Fondo monetario internazionale non ce lo chiede; la Commissione non ce lo chiede.
2015-03-19	FI	PelinoPaola	PELINO (FI-PdL XVII). Signor Presidente, onorevoli colleghi, il trascorrere del tempo rende giustizia e chiarisce i torti e le ragioni. Il trascorrere del tempo - tredici anni dal suo orribile ed insensato omicidio - ha reso giustizia di quanto Marco Biagi ha fatto, scritto e pensato nella sua vita troppo breve. La sua figura, invece di essere ingrigita, superata dai cambiamenti, si staglia sempre più nitida come quella di un vero riformista, uno dei pochi pensatori liberi del nostro Paese. Che l'Italia avesse il peggior mercato del lavoro di tutta Europa, come ha detto lo stesso Biagi, era una cosa che sostenevano in molti. Nessuno, però, ha avuto la sua stessa capacità di dare risposte chiare e convincenti. Partendo da una visione complessiva del mondo del lavoro, senza ideologismi ottusi, bugie convenienti e convenienze di parte, Biagi aveva indicato i nodi centrali che, se affrontati in tempo, avrebbero portato ad un diverso e più forte sviluppo del nostro Paese, ad un'altra storia. E ben poca soddisfazione c'è nella constatazione che, dopo tredici anni dalla sua morte, una parte delle riforme proposte da Biagi sia stata finalmente accettata da quella sinistra che per anni lo aveva ciecamente combattuto. Allora quella sinistra che lo accusava di voler cancellare i diritti e di voler creare insicurezza attraverso la flessibilità. Con la calma e la ragionevolezza che gli erano proprie, Marco Biagi rispondeva che la sua era una riforma complessiva del mondo del lavoro che non poteva essere giudicata leggendone solo qualche parte. Da un lato, infatti, si riconosceva il diritto di ogni azienda ad organizzare la produzione nel modo più conveniente, senza dover sottostare a rigidezze anacronistiche; dall'altro, aveva ben chiaro che nessun lavoratore poteva essere lasciato indietro. Se si ricordano solo le sue pur decisive parole sull'importanza della flessibilità intelligente, del part-time e di un mercato del lavoro dinamico, gli si fa un grave torto. Perché, indissolubilmente legata a tutto ciò Biagi esprimeva l'assoluta necessità di una profonda riforma degli ammortizzatori sociali per difendere ogni lavoratore dagli effetti della disoccupazione, per facilitare il reinserimento e per rendere realmente efficaci i servizi pubblici e privati per l'impiego. Rimane la tristezza per la sua morte, il rammarico per aver perso una persona limpida e coraggiosa. E mi domando quale sarebbe oggi, se Marco Biagi fosse ancora vivo, la portata e la centralità del suo contributo in un'Italia che arranca per uscire dalia crisi. Sono convinta che, con lui, tutto sarebbe più facile, più giusto.
2015-03-19	M5S	AirolaAlberto	Signora Presidente, intervengo per esprimere la vicinanza del mio Gruppo alle famiglie delle vittime dei fatti avvenuti in Tunisia e per ricordare a quest'Aula che, da molto tempo, il Movimento 5 Stelle chiede un impegno della politica estera, soprattutto in Libia e in Tunisia, che sono i due baluardi (in particolare la Tunisia) di un'area che ha bisogno di democrazia e che sta faticosamente lavorando per costruirla. Gli attentati che si sono verificati devono in qualche modo colpire le vostre coscienze e quelle del Governo, perché fino ad oggi abbiamo esportato prevalentemente corruzione e armi. Io non voglio accusare tutta la politica estera, perché abbiamo un Vice Ministro competente che ha fatto sicuramente un buon lavoro. Per il resto, però, i Ministri del nulla che avete messo agli Esteri non hanno rappresentato nulla e non hanno costruito nulla nel Mediterraneo, ma hanno soltanto tenuto gli occhi rivolti ai padroni della BCE e dell'Europa. Ebbene, io vi dico che oggi queste vittime non dovrebbero far dormire neanche voi!
2015-03-19	M5S	FucksiaSerenella	Signor Presidente, sono passati tredici anni da quando il professor Marco Biagi venne barbaramente assassinato per il suo lavoro ed il suo impegno istituzionale e civile. Marco Biagi, ordinario per molti anni all'Università di Modena e Reggio Emilia, e tra i massimi esperti di diritto comunitario, animatore di studi, ricerche e iniziative formative, soprattutto in materia di diritto del lavoro internazionale e di mercato del lavoro, presidente dell'Associazione italiana per gli studi di relazioni industriali, era un giurista apprezzato in Italia e all'estero. Dopo esser stato in prima linea nell'elaborare molte proposte di politica del lavoro dei Governi di centrosinistra - come, ad esempio, la riforma del lavoratore socio di cooperative o la proposta dello statuto dei lavori - è stato tra gli estensori del libro bianco sul lavoro. Il professor Biagi fu barbaramente ucciso proprio per tale libro bianco, per il quale in molti lo ricordano. In pochi però ricordano e dicono che la riforma voluta dal professor Biagi non è esattamente quella che venne attuata dopo la sua morte: basta aprire il libro bianco per capirlo. Allora, se vogliamo omaggiare il professor Marco Biagi, dovremmo cercare di compiere davvero la riforma che avrebbe voluto. Il libro bianco conteneva numerose proposte, tutte ovviamente opinabili, ma tutte ispirate all'intento di sperimentare anche in Italia rapporti e assetti del mercato del lavoro già sperimentati da tempo in Europa. Ma in esso si prevedevano quelle forme di sostegno al reddito che devono necessariamente accompagnare e sorreggere il lavoratore nel suo percorso di vita e si spiegava l'importanza degli investimenti per la concreta attuazione di politiche attive di inserimento lavorativo, di formazione e riqualificazione di disoccupati e inoccupati di lunga durata: il cosiddetto potenziamento delle tutele nel mercato. Nel libro bianco si diceva che la vera risposta all'indigenza deve essere il lavoro; lavoro di cittadinanza, direi, quello sancito nella nostra Costituzione, ma esso deve essere sorretto da forme di sostegno al reddito; reddito minimo garantito, come accade in tutta Europa, che a noi del Movimento 5 Stelle piace chiamare reddito di cittadinanza. Mi piace poi ricordare ed evidenziare il ruolo del professor Biagi come presidente della commissione di esperti incaricata di predisporre un testo unico in materia di sicurezza e salute sul lavoro costituita prima, nel 1996, presso il Ministero del lavoro. Anche in questo caso, la riforma che auspicava Biagi è rimasta incompiuta e - anche qui - la vera commemorazione, il vero omaggio alla memoria del professore sarebbe quello di arrivare ad una riforma del decreto legislativo 9 aprile 2008, n. 81 (il cosiddetto testo unico sulla sicurezza nei luoghi di lavoro), che sia effettivamente un testo unico. Verso queste soluzioni dovremmo convergere tutti, senza distinzione partitica, di prevenzione e di altro genere. D'altronde, la sicurezza sui luoghi di lavoro e la tutela dei lavoratori non sono, in sé, né di destra, né di sinistra, perché la loro valenza effettiva e la loro capacità di proteggere efficacemente chi ne ha necessità trovano un senso solo dove si traducono in forme concrete di tutela e di equità. A ben vedere, infatti, sul terreno della politica del lavoro, la contrapposizione tradizionale tra destra e sinistra non ha alcun senso. Ciò che serve sono il buon senso, la visione del futuro, la giustizia e la tutela di chi è più debole. È questo il messaggio che ci ha lasciato il professor Biagi: un messaggio che è più forte di qualsiasi muro, di qualsiasi ideologia e di qualsiasi indiscriminato rifiuto al dialogo; più forte perfino della barbarie del terrorismo.
2015-03-19	PD	ScaliaFrancesco	Ieri il Presidente del Consiglio, intervenendo in quest'Aula, ha avuto modo di evidenziare i cinque fattori che possono finalmente innescare la ripresa economica. Si tratta, per quattro su cinque, di condizioni determinate dalle scelte di Bruxelles di questi ultimi mesi, frutto di un cambio di paradigma che, bisogna riconoscerlo, è stato favorito in maniera determinante dal semestre di presidenza italiana. Si tratta del piano di investimenti Juncker, della comunicazione sulla flessibilità, del quantitative easing voluto dalla Banca centrale europea di Mario Draghi e - in conseguenza soprattutto di quest'ultimo - di un rapporto tra dollaro ed euro più logico ed economicamente sostenibile. Il quinto fattore è l'abbassamento del prezzo del petrolio, che ovviamente dipende da ragioni estranee all'azione dell'Europa e del nostro Paese. Ebbene, sarebbe per noi imperdonabile se non mettessimo il nostro Paese in condizione di cogliere le opportunità che vengono da tali fattori. I piccoli, ma importanti segnali che l'economia e l'andamento dell'occupazione stanno evidenziando in questi giorni - come l'atteso ritorno in territorio positivo del Prodotto interno lordo nel primo trimestre del 2015 e la richiesta di accesso alle decontribuzioni previste dalla legge di stabilità per le nuove assunzioni di 76.000 imprese dal 1° al 26 febbraio scorsi, riferitaci dal presidente dell'INPS Boeri - ci confermano nella convinzione di essere sulla strada giusta. Al tempo stesso, però, ci motivano ad un impegno ancor più profondo e puntuale, teso a consentire al nostro Paese di cogliere e valorizzare appieno gli stimoli che vengono dalla nuova fase della politica economica europea, di consolidare i primi - ancora flebili - segnali di ripresa e di tornare a crescere in maniera stabile e sostenibile. In questa prospettiva si iscrive l'odierno provvedimento che, oltre a riformare il sistema delle banche popolari (il tema di cui ha già parlato il collega Moscardelli e su cui, come ho detto, si è concentrata l'attenzione generale), introduce misure importanti per favorire investimenti nell'innovazione, il credito all'esportazione, la patrimonializzazione e la ristrutturazione di imprese in crisi. Per quanto attiene alle disposizioni di competenza della 10ᵃ Commissione, che mi accingo ad illustrare, l'articolo 4 introduce la definizione di "piccole e medie imprese innovative" che potranno accedere ad alcune delle semplificazioni, agevolazioni ed incentivi attualmente riservati alle start-up innovative. L'articolo interviene inoltre nell'ambito d'applicazione della normativa sulle start-up innovative, con lo scopo di estendere la relativa disciplina agevolata a ulteriori soggetti. Sono piccole e medie imprese innovative - nel testo emendato dalla Camera dei deputati - le società di capitali, costituite anche in forma cooperativa, che occupano meno di 250 persone, il cui fatturato annuo non supera i 50 milioni di euro oppure il cui totale di bilancio annuo non supera i 43 milioni di euro (si tratta dei parametri fissati dalla raccomandazione 2003/361/CE per l'individuazione delle PMI), in possesso dei requisiti fissati dalla norma e che abbiano un certo contenuto innovativo. In particolare, ricorre quest'ultima condizione in presenza di almeno due dei seguenti requisiti: volume di spesa in ricerca e sviluppo in misura uguale o superiore al 3 per cento della maggiore entità fra costo e valore totale della produzione, escluse le spese per l'acquisto e la locazione di beni immobili, ma incluse quelle per l'acquisto di tecnologia ad alto contenuto innovativo; personale qualificato in percentuali, rispetto alla forza lavoro, diverse a seconda che si tratti di dottori o dottorandi di ricerca, ovvero di laureati con esperienza certificata almeno triennale di ricerca, ovvero ancora di personale in possesso di laurea magistrale; la titolarità di almeno una privativa industriale. La norma prevede l'istituzione di un'apposita sezione speciale all'interno del registro delle imprese a cui le PMI innovative devono essere iscritte per poter accedere alle agevolazioni e disciplina la procedura dell'iscrizione in tale sezione, indicando in particolare le informazioni che devono essere contenute nella domanda, nonché la frequenza per l'aggiornamento delle informazioni (30 giugno di ogni anno, visto che la Camera dei deputati ha soppresso l'altra scadenza del 31 dicembre). Il comma 9 dell'articolo 4 estende alle PMI innovative diverse disposizioni di favore attualmente previste dal decreto-legge n. 179 del 2012 per le start-up innovative. Tali disposizioni si applicano, a seguito delle modifiche introdotte dalla Camera dei deputati, solo alle piccole e medie imprese innovative costituite da meno di sette anni dalla loro prima vendita commerciale, nel rispetto delle condizioni e dei limiti previsti dall'articolo 21 del regolamento UE n. 651 del 2014. La Camera dei deputati ha anche aggiunto un comma 9- bis, che specifica che, per le piccole e medie imprese innovative che operano sul mercato da più di sette anni dalla prima vendita commerciale, gli incentivi fiscali si applicano qualora le piccole e medie imprese stesse presentino un piano di sviluppo di prodotti, servizi o processi nuovi nel settore interessato. Il comma 10 estende alle PMI innovative anche le norme in materia di raccolta di capitale di rischio introdotte per le start-up innovative, consentendo che essa avvenga mediante portali on line (il cosiddetto crowdfunding ). Inoltre, si interviene sul testo unico delle disposizioni in materia di intermediazione finanziaria, modificando la definizione di «portale per la raccolta di capitali per le start-up innovative», integrandola con le PMI innovative. Il portale è ora una piattaforma on line che ha come finalità esclusiva la facilitazione della raccolta di capitale di rischio da parte delle start-up innovative, delle PMI innovative e degli organismi di investimento collettivo del risparmio o altre società che investono prevalentemente in start-up innovative e/o in piccole e medie imprese innovative. Il provvedimento in esame interviene anche sulla normativa che riguarda le start-up innovative. In particolare, il comma 11 ne estende l'ambito di applicazione anche a società residenti in uno Stato membro dell'Unione europea o dello spazio economico europeo, a condizione di avere una sede produttiva o una filiale in Italia. La Camera dei deputati ha poi aggiunto ulteriori norme che estendono le agevolazioni previste per le start-up innovative. In particolare, il comma 11- ter amplia il requisito relativo alla costituzione della start-up innovativa, portandolo a 60 mesi dai 48 in precedenza previsti, ed estende a cinque anni (prima erano quattro) il periodo, successivo all'iscrizione nella sezione speciale del registro delle imprese, dell'esonero dal pagamento dell'imposta di bollo e dei diritti di segreteria e dal pagamento del diritto annuale dovuto in favore delle camere di commercio. Quanto all'articolo 5, il collega Moscardelli ha dato conto delle modifiche concernenti il regime del patent box. Compete a me invece trattare brevemente i commi 2 e 3 , integralmente sostituiti dalla Camera. Il nuovo comma 2 dispone che la fondazione Istituto italiano di tecnologia possa costituire o partecipare a start-up innovative e ad altre società anche con soggetti pubblici e privati, italiani e stranieri, operanti nei settori funzionali al raggiungimento del proprio scopo. Il nuovo comma 3 prevede che, nel caso in cui le predette finalità siano realizzate con contributi pubblici, la fondazione può destinare alla realizzazione delle stesse una quota fino ad un massimo del 10 per cento dell'assegnazione annuale, previa autorizzazione del Ministero dell'università e della ricerca di concerto con il Ministero dell'economia e delle finanze. Di particolare importanza l'articolo 7, che dispone che il Governo promuova l'istituzione di una società per azioni per la patrimonializzazione e la ristrutturazione delle imprese con sede in Italia, il cui capitale sarà interamente sottoscritto da investitori istituzionali e professionali. Lo scopo è la ristrutturazione, il sostegno e il riequilibrio della struttura finanziaria e patrimoniale di imprese che, nonostante temporanei squilibri patrimoniali o finanziari, siano caratterizzate da adeguate prospettive industriali e di mercato. Dio sa quanto c'è bisogno, in questa fase di uscita dalla crisi, di un sostegno ad imprese che hanno attraverso la crisi, ne sono state a volte profondamente toccate ma mantengono le prospettive industriali di mercato. La Camera dei deputati ha apportato alcune modifiche al comma 1: vi si elimina il riferimento esclusivo alle imprese industriali, tra quelle per il rilancio delle quali la società deve intraprendere iniziative; laddove si definiscono gli scopi della società, si specifica che essa deve favorire processi di consolidamento non solo industriale, ma anche occupazionale; tra gli investitori istituzionali e professionali sono compresi gli enti previdenziali in quota minoritaria; si prevede che il termine per la cessione delle partecipate, ovvero il trasferimento dei beni e rapporti oggetto del singolo investimento, decorra entro il tempo più breve possibile, dopo il superamento della situazione di squilibrio temporaneo e, comunque, entro il periodo stabilito dallo statuto. È stato anche inserito dalla Camera un periodo, con il quale si prevede che il Ministero dello sviluppo economico presenti un relazione annuale al Parlamento sull'attività della società; si amplia poi l'oggetto del decreto per l'individuazione delle caratteristiche e la quota massima di coperture della garanzia, i criteri e le modalità di concessione ed escussione della garanzia stessa e gli obblighi, verso lo Stato, dei soggetti che si avvalgono della garanzia, inserendo il riferimento ai diritti dei soggetti che non si avvalgono della stessa. Con l'articolo 7- bis si incrementa da 500 a 550 milioni il limite massimo delle garanzie che lo Stato può prestare per i debiti che le imprese in amministrazione straordinaria contraggono con istituzioni creditizie per il finanziamento della gestione corrente e per la riattivazione ed il completamento di impianti, immobili ed attrezzature industriali. L'articolo 8 modifica il meccanismo dei finanziamenti agevolati alle piccole e medie imprese, per gli investimenti in macchinari, impianti, beni strumentali di impresa e attrezzature nuovi di fabbrica ad uso produttivo (la cosiddetta nuova Sabatini). La modifica consiste nel ricorso facoltativo e non più obbligatorio all'apposito plafond costituito presso la Cassa depositi e prestiti, da parte delle banche e degli intermediari finanziari che erogano i finanziamenti alle PMI per le suddette finalità di investimento. La Camera ha inoltre introdotto modifiche alla disciplina del Fondo centrale di garanzia per le PMI. In particolare, si è estesa l'operatività del fondo alle imprese di assicurazione per le attività di finanziamento diverse dal rilascio di garanzia, nonché agli organismi di investimento collettivo del risparmio; è stata circoscritta alla sola garanzia diretta la limitazione del rilascio della garanzia del fondo alle operazioni finanziarie di nuova concessione o erogazione; sono state introdotte norme in materia di flessibilizzazione dell'utilizzo delle risorse del fondo e di diritto alla restituzione nei confronti del beneficiario finale e dei terzi prestatori di garanzia delle somme liquidate a titolo di perdite dal fondo medesimo. Infine, l'articolo 8 -ter è volto a riconoscere priorità di istruttoria e delibera alle richieste di accesso al Fondo centrale di garanzia per le PMI effettuate da quelle imprese che siano fornitrici di beni o servizi (ovvero creditrici, per le medesime causali) connessi al risanamento ambientale o funzionali alla continuazione dell'attività di società che gestiscono almeno uno stabilimento industriale di interesse strategico nazionale, soggette ad amministrazione straordinaria (è il tema che abbiamo trattato in quest'Aula recentemente anche per le imprese fornitrici dell'ILVA). Per semplificare ulteriormente l'accesso al fondo per le predette imprese, si specifica che il consiglio di gestione del fondo deve pronunciarsi entro trenta giorni e, decorso tale termine, la richiesta si intende accolta. Signora Presidente credo di poter concludere che questo provvedimento introduce misure adeguate non solo per sostenere, attraverso il sostegno finanziario, quindi facilitandone la vita, la nascita di start-up innovative, ma anche il continuo sviluppo di imprese innovative e l'accompagnamento oltre la crisi di quelle imprese che hanno attraversato la crisi stessa, ne sono state toccate ma mantengono prospettive industriali di mercato.
2015-03-24	LN	TosatoPaolo	A Renzi, però, tutto è concesso, mentre in altre situazioni, nei confronti di altri Governi, si sarebbero sollevati gli strali del Presidente della Repubblica di turno, come quelli che ci hanno governati in questi ultimi decenni, e vi sarebbe stata la levata di scudi di molti autorevoli costituzionalisti e intellettuali, dei giornali e di quant'altro. Nella realtà dei fatti, però, a Renzi tutto è permesso, come pure questa riforma - o meglio, controriforma - che di fatto annulla una realtà, quella delle banche popolari italiane, che, con le sue peculiarità, esiste da oltre cento anni, e che non era stata richiesta praticamente da alcuno, né da questi istituti né dall'Unione europea, come spesso ama dire il Presidente del Consiglio. Non ce lo chiede l'Europa, in sostanza, perché questo tipo di istituti bancari, a carattere mutualistico e cooperativo, esiste in tutta Europa, come ad esempio in quella Germania spesso utilizzata come modello di sviluppo economico.
2015-03-24	M5S	CastaldiGianluca	Signor Presidente, lo scorso settembre, insieme al mio concittadino consigliere regionale della Regione Abruzzo, Pietro Smargiassi, mi sono recato in visita presso la Casa lavoro di Vasto. Ho potuto quindi verificare con i miei occhi le criticità che affliggono la struttura. La più evidente e paradossale è proprio la mancanza di lavoro: si tratta di una casa lavoro soltanto di nome, perché di fatto il lavoro non esiste e quindi non esiste il percorso di riabilitazione per reintegrare gli internati nella società. Per il personale del carcere di Vasto - perché di carcere si tratta - di lavoro invece ce n'è pure troppo. Attualmente sono in servizio 105 unità della Polizia penitenziaria, mentre la stessa amministrazione ha fissato a 125 unità l'organico minimo necessario. Teniamo inoltre presente che, fra detenuti e internati, la cosiddetta Casa lavoro di Vasto è cronicamente affollata oltre il limite della sua capienza. Nonostante questo, invece di assumere nuovi dipendenti e far finalmente partire opportunità di lavoro per gli internati dopo due anni di ozio, l'amministrazione penitenziaria vuole aprire (senza alcuna integrazione di personale) una nuova sezione circondariale, che, secondo una recente ispezione del Dipartimento dell'amministrazione penitenziaria, richiederebbe almeno 15 unità aggiuntive. Si tratta quindi di pretendere da 105 persone di lavorare come se fossero 140. Fra l'altro, non parliamo di giovanotti: non c'è ricambio da molto tempo e l'età media degli agenti è piuttosto alta. Possiamo solo immaginare quanto sia logorante, nel corso degli anni, un lavoro di responsabilità a contatto quotidiano con persone fortemente disagiate, spesso con problemi di salute sia fisica che psicologica. Di fronte al precipitare di una situazione già compromessa in partenza, le organizzazioni sindacali di categoria hanno scritto una lettera indirizzata a vari destinatari, tra cui anche il sottoscritto, dichiarando lo stato di agitazione e la possibilità di forme di protesta più eclatanti. Mi sono quindi sentito in dovere di far presente il problema a quest'Assemblea e di sottolineare che non si tratta di un caso isolato, ma nella norma nel nostro Paese. Le nostre Forze dell'ordine sono state abbandonate ed umiliate da Renzi e dai suoi predecessori. Quando il Presidente del Consiglio sostiene che cinque Forze di polizia sono troppe e parla di fusioni per risparmiare ed evitare sprechi, dimentica di dire che nessuno in Europa spende meno di noi in politiche di sicurezza. In proporzione al PIL, la Spagna investe 10 volte tanto; Francia e Germania addirittura 15. Quindi permettetemi di concludere con una domanda populista: perché in Italia non ci sono soldi per assumere qualche agente penitenziario in più, mentre ci sono soldi in abbondanza per pagare vitalizi ai politici condannati per mafia e corruzione?
2015-03-24	PD	MucchettiMassimo	Signor Presidente, onorevoli colleghi, il decreto-legge che ci avviamo a convertire in legge merita che si manifestino in quest'Aula un commento e una speranza. Inizio con il commento: la trasformazione forzosa in società per azioni delle popolari maggiori non è di per sé un errore - anzi - ma le modalità con cui viene fatta suscitano diffuse riserve, che condivido. La soglia degli 8 miliardi di euro di attivi, oltre la quale scatta la norma contenuta nel provvedimento, appare arbitraria sotto il profilo sia qualitativo che quantitativo. Si dice che le grandi popolari non sono più cooperative perché slegate ormai dai territori d'origine. Ciò è giusto, ma è ancor più giusto dire che tutte le popolari sono cooperative spurie. A differenza delle cooperative propriamente dette, esse pagano dividendi e possono, se credono, distribuire il patrimonio tra i soci. Lo scambio mutualistico è pressoché inesistente. Ma allora - dico io - perché limitare la trasformazione in società per azioni alle sole popolari di maggior dimensione? E se è la dimensione a minare la natura cooperativistica di queste aziende e non le regole sul patrimonio e sugli utili, perché limitarsi a trasformare in società per azioni le cooperative di credito e non anche altre grandi cooperative di rilievo nazionale e internazionale nei settori del consumo e della produzione? Chiaramente non mi auguro ciò ma, proprio perché non me lo auguro, spero che, nella replica, il Governo, nel quale siede un alto esponente delle cooperative, come il ministro Poletti - rappresentato qui dal vice ministro Baretta, che viene dal sindacato - faccia chiarezza su questi punti. E non vorrei non accadesse perché, non di rado, la logica finisce dove inizia la politica. Vi è di più. Se la dimensione è il criterio scelto dal Governo, come si stabilisce la soglia oltre la quale scatta l'obbligo di diventare società per azioni? L'Unione bancaria europea fissa in 30 miliardi il limite minimo per essere considerate banche di rilievo sistemico. Un criterio non troppo logico, ma comunque equitativo, avrebbe potuto essere stabilire la soglia europea e comunque la soglia qualitativa dell'essere quotate per trasformarsi in società per azioni. Mi chiedo: perché fare del gold-plating, o, per uscire dal gergo, perché fare i "pierini", e dire invece 8 miliardi? Qualcuno ha sospettato, che in tal modo, si potevano infilare nel lotto le due popolari venete non quotate e la Popolare dell'Etruria, quotata ma disastrata, con quella di Bari come foglia di fico finale. Non mi iscrivo al partito del sospetto, anche perché la soglia - a mio avviso - non è il problema principale. Il problema principale è dato dagli effetti che questo decreto-legge avrà sugli assetti di controllo delle grandi popolari una volta trasformate in società per azioni. Il voto capitario rendeva non contendibili le popolari, se non a caro prezzo, come accadde per la Banca agricola mantovana e per la Banca cooperativa di Imola, scalate con successo, l'una dal Monte dei Paschi e l'altra dalla CariRavenna. Non è questa la sede per discutere dei vantaggi della contendibilità elevata a totem per il sistema finanziario, che opera nei tempi brevi, e degli svantaggi per il sistema industriale, che lavora sui tempi lunghi. Sarebbe forse il caso che i partiti - e anche il mio - trovassero il modo di ragionarne, dati alla mano. Ma stiamo al tema. Senza più voto capitario, le popolari diventano contendibili, avendo esse compagini azionarie assai frazionate. La Banca d'Italia ritiene che, in tal modo, possano fare più facilmente gli aumenti di capitale che la vigilanza europea richiederà. Il direttore generale Rossi ha riconosciuto in audizione alla Camera che le popolari oggi hanno un patrimonio di miglior qualità analogo a quello delle banche SpA, ma ricorda come a questo risultato si sia arrivati in extremis e in virtù delle pressioni della Banca d'Italia. Sempre Rossi ha rammentato come i crediti deteriorati delle maggiori popolari siano pari al 18 per cento degli impieghi - due punti in più della media del sistema - e come il grado di copertura dei fondi rischi sia di poco superiore al 30 per cento. Personalmente, avrei completato il quadro statistico ricordando che i crediti deteriorati sono espressi al lordo e che, nel paragone con la media delle 13 banche vigilate dall'Europa, le popolari maggiori non vanno poi così male (c'è un punto di differenza); come il coverage ratio, a cui abbiano fatto prima riferimento, sia basso soprattutto in una delle popolari maggiori, quella che però ha i mezzi propri più alti, superiori, in proporzione, a quelli di Unicredit e di Intesa San Paolo. E soprattutto, avrei ricordato che la patrimonializzazione delle banche non è un dato assoluto, bensì un rapporto tra il patrimonio netto e gli attivi ponderati per rischio e che, sotto questo profilo, le banche società per azioni più grandi si sono sistemate sia facendo aumenti di capitale sia, soprattutto, tagliando i prestiti alla clientela, mentre le popolari maggiori hanno dato più fiducia e, quindi, hanno imbarcato più perdite reali e potenziali sui crediti. Giusto per dare anch'io tre numeri, e completare il quadro svolto dalla senatrice Ricchiuti, dico che, tra il 2003 e il 2013, le popolari hanno aumentato del 117 per cento i loro prestiti, anno dopo anno; le banche di credito cooperativo (BCC) hanno aumentato i loro crediti alla clientela del 91 per cento, mentre le SpA, che negli ultimi anni li hanno pesantemente tagliati, li hanno aumentati nel decennio soltanto del 38 per cento. Fatico, quindi, a seguire - è una mia debolezza, altri sono più bravi di me - la logica secondo cui, in tempi di recessione, il lunedì si invitano le banche a dare più credito alla clientela, e il martedì le si rimprovera perché, dandolo, hanno avuto più sofferenze.
2015-03-24	PD	RicchiutiLucrezia	In sostanza, le banche popolari sono banche in cui l'elemento personale conta molto di più di quello patrimoniale e questo - se mi è concesso - è una contraddizione in termini. La banca popolare non è un ente di beneficenza o un'organizzazione no profit : è un'impresa che cerca utili. È un'impresa, però, in cui gruppi d'amicizia, cordate di persone, sindacati di dipendenti contano molto di più delle energie economiche e finanziarie che vi profondono. Il Governo sostiene che questo sistema, sopra gli otto miliardi di attivo - badate: otto miliardi - deve finire. Personalmente, sono d'accordo. Le banche cooperative di credito, che sono volte a fare credito ai soci, restano intatte, così come le banche popolari, la cui massa attiva (cioè i crediti concessi) si collochi sotto gli otto miliardi, restano al loro posto. Quelle che invece si dovranno trasformare in banche ordinarie, con la forma di società per azioni, hanno un attivo superiore agli otto miliardi. Che la gestione personale capitaria delle banche popolari sia un presidio alle scorribande di personaggi disinvolti è poi smentito dalla storia recente della Banca popolare di Milano, che solo tre anni fa è stata investita da uno scandalo di vaste proporzioni (le indagini mi risultano concluse nel marzo 2014). Di fatto, l'ex presidente di quella popolare è stato accusato di avervi stabilito una "struttura parallela" di concessione del credito che favoriva i politici di Milano, come - tra gli altri - esponenti che sono ancor oggi in Parlamento. Egli fu accusato di avere un rapporto privilegiato con uno strettissimo collaboratore dell'allora ministro Tremonti e con molti politici, per cui il credito non veniva fatto a chi meritava, ma a chi era amico della cricca. La Popolare di Milano risulta anche aver dato ingenti finanziamenti alle società che gestiscono le slot machine, che non è propriamente il piccolo e ingegnoso artigianato locale. Insomma, non dico che nelle banche ordinarie non succedano queste cose, ma dico che la struttura delle banche popolari non è stata garanzia che non succedessero. Vengo all'obiezione più rilevante che viene mossa alla riforma contenuta nel decreto-legge n. 3: le grandi banche commerciali avrebbero una struttura e un'organizzazione insensibile alle esigenze della morfologia produttiva italiana, cioè il tessuto a rete di piccole e medie imprese. Si sostiene da varie parti che le piccole e medie imprese trovano poco ascolto nelle procedure standardizzate e rigide delle grandi realtà bancarie, giacché queste rispondono all'ottica del profitto su scala internazionale e secondo il profilo marcatamente finanziario dell'economia globale, e trascurano i bisogni dell'economia reale radicata sul territorio. Esponenti delle banche popolari sottolineano che, nel periodo 2008-2013, le banche commerciali avrebbero contratto il credito del 16 per cento, mentre le popolari lo avrebbero aumentato del 4,9. Questi dati percentuali, in realtà, non sarebbero decisivi, giacché bisogna sempre considerare i dati di partenza, che non vengono esposti. Se, per esempio, le grandi banche partivano da enormi esposizioni verso le imprese all'inizio del periodo di crisi, aver contratto nel complesso gli impieghi del 16 per cento non significa, di per sé, che abbiano chiuso i rubinetti del credito. Osservo tuttavia che, tra le banche popolari che verranno interessate dal provvedimento, ci sono due istituti di credito che hanno rispettivamente una massa attiva di 126 miliardi (il Banco Popolare, cioè la banca derivante dall'aggregazione di molte banche popolari quali, tra le altre, la Popolare di Verona, San Geminiano e San Prospero e la Popolare di Lodi, poi Banca Popolare Italiana, quella di Fiorani, non proprio un bell'esempio) e di 124 miliardi (la UBI Banca). Non mi sembrano, quindi, realtà bancarie particolarmente legate a specificità territoriali. L'impressione è, invece, che la progressiva concentrazione delle banche popolari abbia seguito una traiettoria assai simile alle banche commerciali, le cui caratteristiche, invece, i critici del decreto-legge censurano. Inoltre, occorre ribadire che non tutte le banche popolari vengono costrette alla trasformazione, ma solo quelle di grandi dimensioni. Se vi è una sperimentata attitudine delle piccole banche popolari a finanziare le iniziative imprenditoriali del territorio, ebbene questa attitudine è conservata dal limite degli 8 miliardi e dalla permanenza delle banche di credito cooperativo. Le banche popolari che vengono indotte a trasformarsi in società per azioni sono quelle che hanno, ciascuna, sportelli nel 60 per cento del territorio del Paese ed è, quindi, un po' difficile che si atteggino a "banchetta dell'angolo della strada", come il fornaio. Da ultimo, ma non per importanza, sottolineo il tema della vigilanza bancaria europea. L'integrazione in Europa porta anche l'esigenza che parametri uniformi di vigilanza (cioè il controllo del rispetto delle regole da parte di un'autorità indipendente) siano rispettati. Uno di quei parametri è il patrimonio bancario, che deve essere posseduto per far fronte ai rischi dell'attività, giacché - scusate l'ovvietà - fare credito non è esattamente come vendere camice. Noi sappiamo che le banche popolari in Italia hanno crediti deteriorati in misura percentuale maggiore della media delle banche italiane e, quindi, hanno recentemente avuto bisogno di misure di rafforzamento patrimoniale, che è stato complicato attuare con un management inamovibile, perché deciso da organi societari in cui vige il principio: una testa, un voto. In conclusione, l'articolo 1 del decreto-legge mi trova sostanzialmente d'accordo. Quanto, poi, all'articolo 2, sulla portabilità del conto corrente, sono pienamente soddisfatta, giacché si tratta di una mia personale battaglia. Per questi motivi, non sono propensa a sottoscrivere le perplessità che sono state espresse e annuncio il mio voto favorevole.
2015-03-24	LN	CrosioJonny	Che livello, complimenti! PIZZETTI, sottosegretario di Stato alla Presidenza del Consiglio dei ministri. Te la potevi risparmiare! CROSIO (LN-Aut). Anche per lei, ministra Boschi, pare che non ci siano profili di illegittimità nella sua condotta. Pare, ma, sotto l'aspetto morale, ce n'è a sufficienza. Stia serena e speriamo che la CONSOB e la procura di Roma facciano il proprio lavoro. Archiviata temporaneamente la parte morale che vi riguarda direttamente, veniamo al vostro decreto-legge. Anche qui di morale ce n'é ben poca. La riforma delle banche popolari è incostituzionale, discriminatoria, superficiale e crea danni incalcolabili, oltre a mettere a rischio 20.000 posti di lavoro (dato Assopopolari). Il Governo svende per decreto oltre centocinquant'anni di storia economica del Paese e sottrae ai territori in maniera incondizionata la ricchezza che hanno generato, gettando in pasto ai grandi interessi speculativi istituti solidi che hanno contributo alla crescita economica del Paese, oltre al fatto di garantire il credito in questo momento di profonda crisi. Noi abbiamo una visione diversa da quella del Governo: per noi le banche popolari non sono un'anomalia da superare, per noi le nostre banche sono un valore da tutelare. Ma allora perché tanta fretta? Ce lo chiede l'Europa; ce lo chiede frau Merkel, ancora una volta. Chiedete allora alla Merkel cosa ne pensa del crack che proprio in questi giorni rischia di far fallire in Austria, oltre alla banca Hypo Alpe Adria, con un buco di oltre 10 miliardi di euro, un'intera regione, la Carinzia, con il rischio di produrre un effetto domino in tutta Europa. È uno scandalo di cui pochi parlano e che è già stato battezzato come il caso Lehman Brothers d'Europa; e voi cosa fate? Con questo clima di incertezza e instabilità della governance bancaria offrite le nostre banche su un piatto d'argento ai grandi speculatori internazionali, gente senza scrupoli e senza morale che azzanneranno le nostre banche, le spolperanno fino all'osso per il raggiungimento dei propri profitti, per poi liberarsene senza troppi scrupoli, alla faccia della nostra storia, della nostra economia e del nostro Paese. Siete degli irresponsabili!
2015-03-24	LN	CrosioJonny	Concludo con una preoccupazione, che ai cittadini non possiamo nascondere. Cari italiani, a breve, quando ci recheremo allo sportello della nostra banca, qualora restassero aperte, se ci andrà bene - e si fa per dire - parleremo tedesco, se ci andrà male, parleremo cinese. Ma la cosa che ci angoscia di più, tanto per restare in tema, è l'immagine che questo Governo vuole consegnare alla storia del nostro Paese, continuando ad assecondare il volere dell'Europa, la finanza creativa e l'economia di carta. È un'immagine già vista: quella dei dipendenti della Lehman Brothers con lo sguardo basso, gli occhi lucidi e gli scatoloni in mano. Questo volete consegnare al nostro Paese!
2015-03-24	M5S	GirottoGianniPietro	Signor Presidente, con il decreto-legge sulle popolari il Governo ha deciso che le banche a voto capitario, superiori alla dimensione di 8 miliardi di euro di attivo, sono inadatte a sopravvivere sui mercati finanziari globali e a contribuire al bene comune. Peccato che il resto del mondo non la pensi allo stesso modo. Non la pensa così l'Europa, perché le prime 50 banche a voto capitario nell'Unione europea hanno una dimensione media superiore ai 120 miliardi di euro di attivo e, quindi, ben oltre la soglia degli 8 miliardi di euro, che per il nostro Governo rappresenta il confine tra il possibile e l'impossibile, tra il bene e il male. Non ce lo chiede neanche la Merkel, perché la stessa ha deciso di ricapitalizzare pubblicamente le proprie grandi banche popolari, le Volksbank, ritenendole un pilastro fondamentale dell'economia sociale di mercato. Le nostre non hanno bisogno di ricapitalizzazioni pubbliche, ma le chiudiamo, mentre usiamo soldi dei contribuenti per cercare di far ripartire alcune esperienze fallimentari di banche SpA, come quella del Monte dei Paschi. I colleghi olandesi, tedeschi, austriaci, francesi e finlandesi, le cui economie beneficiano dell'apporto di grandi banche a voto capitario, si chiedono stupefatti cosa stia accadendo in Italia. Sono perplessi gli amici canadesi, che hanno probabilmente il miglior sistema finanziario del mondo, non toccato dalla crisi, con un modello di banca a voto capitario che ha conquistato più del 40 per cento del mercato. Dovrebbe essere proprio il mercato, i cittadini consumatori e risparmiatori, in normali condizioni di libertà e democrazia, a decidere in quale modello di banca vogliono investire i propri risparmi. Da noi invece è il Governo, a differenza di quanto deciso negli altri maggiori Paesi ad alto reddito, a limitare con un editto questa nostra libertà. Peccato ancora che dati nazionali ed internazionali ci ricordano che, negli ultimi anni, le banche a voto capitario, e in particolare le popolari, hanno erogato, in proporzione al loro attivo, significativamente più credito ad imprese e famiglie delle banche SpA, laddove queste ultime, stressando il principio della massimizzazione dell'utile, non hanno oggi più interesse a dedicarsi ad un'attività a basso rendimento e ad alto rischio, come far credito, in un mercato altamente competitivo. Il risultato di questo decreto-legge sarà, dunque, quello di inaridire una fonte importante di credito ad imprese e famiglie e di lasciarci soli con un modello di banca che, per sua natura, cerca di vendere di tutto allo sportello, meno che erogare credito, perché sappiamo tutti che ormai le banche sono diventate delle commerciali. Non è un caso che, di fronte a questa radicale contraddizione tra ricerca del massimo profitto e imperativo del credito, un commentatore autorevole del «Financial Times», Martin Wolf, si sia domandato provocatoriamente se non sia il caso di tornare alla banca pubblica. Non ce n'è bisogno, basterebbe molto meno, ovvero lasciare in vita e rinforzare il modello di banca a voto capitario, non massimizzatrice di profitto, e muovere verso la separazione tra banche d'affari e banche commerciali, come stanno facendo le principali economie ad alto reddito mondiali. Con il decreto-legge sulle banche popolari noi andiamo, invece, contro mano e - come ha detto un giornalista de «la Repubblica», non senza ironia - come possiamo aspettarci che le pratiche di fido degli artigiani veneti, che verranno esaminate in qualche lontana capitale oltreoceano, vengano preferite, con i loro miseri rendimenti (miseri per la banca, ovviamente), a qualche operazione finanziaria di trading, assolutamente più redditizia? I rapporti di molte organizzazioni internazionali a favore della biodiversità bancaria, gravemente lesa da questa decisione, confermano che non esiste alcuna motivazione economica o giuridica a supporto di tale scelta. La biodiversità è fondamentale perché tipologie di crisi diverse colpiscono in modo selettivo diversi modelli di banca, e avere diversità e ricchezza rende i sistemi più resilienti. Le banche a voto capitario, come dimostrano gli studi economici, hanno minore volatilità degli utili e maggiore intensità di credito sul totale dell'attivo; averne di meno indebolirà il nostro sistema finanziario, esponendolo molto di più ai rischi di nuove gravi crisi finanziarie, lasciandoci con banche pericolosamente esposte verso il trading speculativo e senza la protezione - come in molti altri Paesi - della separazione tra banca commerciale e banca d'affari. Vivremo il paradosso e la beffa di ridurre la capacità del nostro sistema bancario di finanziare famiglie e imprese, proprio nel momento in cui la Banca centrale europea ci inonda di liquidità, sperando che essa finisca per alimentare il credito. Le dieci banche colpite hanno passato gli stress test meglio della media del settore e hanno dimostrato di poter raccogliere capitale rapidamente nei momenti di bisogno, perché gli investitori guardano alla qualità di una banca e non alla possibilità di ottenerne il controllo. Le banche popolari, come ogni modello di banca, hanno i loro pregi e i loro limiti e, per curare questi limiti, esistevano ricette molto più opportune, relative alle regole di voto, al ricambio delle classi dirigenti, ai fondi di ricapitalizzazione secondo modalità già adottate per il sistema delle banche di credito cooperativo. Ma soprattutto, la presenza di un limite alla libertà di iniziativa economica è un assunto giuridico, che sarà spazzato via dal primo ricorso alla Corte costituzionale avviato dai soci delle vecchie banche a voto capitario.
2015-03-24	PD	GuerrieriPaleottiPaolo	La verità allora è una, cioè che del modello cooperativo storico, quello radicato nelle tradizioni di origine socialista o cattolico-sociale del XIX secolo, a queste banche popolari resta soltanto un elemento: il voto capitario, con tutto ciò che sappiamo indebolisce la loro governance. Quello che il provvedimento ci dice, allora, è che queste banche popolari più grandi opererebbero ed opereranno molto meglio se sapranno adeguare la loro governance alla dimensione ed alla funzione che effettivamente hanno da anni. Basta, allora, con affermazioni sulla «fine della biodiversità del nostro sistema finanziario», sulla «fine del relation banking », cioè del rapporto con le piccole e medie imprese. In realtà, tutto questo non ha nulla a che vedere con questo provvedimento: è pura retorica, se andiamo a vedere di cosa stiamo parlando. Venendo poi al contesto europeo, perché dobbiamo ricordare che facciamo parte dell'Unione europea e dell'area dell'euro, non possiamo disconoscere quello che sta succedendo in Europa, il fatto che si è costituita un'Unione bancaria europea, che c'è un meccanismo di vigilanza unico, che ci sono appunto banche sistemiche che sono in qualche modo vigilate ormai a livello europeo e ben sette di queste dieci banche popolari di cui parliamo fanno parte di questo sistema. Possiamo naturalmente criticare l'Unione bancaria europea e possiamo anche dire che si tratta di una misura che va completata e rafforzata e che c'è ancora molto da lavorare in questo campo: si tratta però di lavorare a Bruxelles e a Francoforte, non prendendocela solamente con alcune delle norme e dei criteri che abbiamo approvato insieme agli altri Paesi. È un dato di fatto che quello che le autorità di vigilanza europea in qualche modo ci segnalano è proprio l'allarme sul settore di queste dieci banche popolari, con riferimento in particolare a due aspetti. C'è innanzitutto un deterioramento dei crediti che in qualche maniera, a partire proprio dall'inizio della crisi, è stato molto più veloce rispetto al cosiddetto settore delle banche commerciali e delle società per azioni. Questo ha un effetto importante: le esigenze di ricapitalizzazione sono più rilevanti per le banche popolari e lo saranno naturalmente e presumibilmente anche nel prossimo futuro. C'è poi un problema di governance per quanto riguarda la capacità di provvista di nuovi capitali di questo sistema di banche. È un dato di fatto, tra l'altro già emerso, e ricordo a tutti che cosa è accaduto con gli ultimi stress test a livello europeo, con la faticosa rincorsa degli ultimi mesi per poter in qualche modo rientrare in quei parametri. Quello che si vuole fare, transitando queste banche nel modello delle società per azioni, è rafforzarle: in qualche maniera si vuole rafforzare la loro capacità di dotarsi della necessaria quantità di capitale. Certamente - e qui vengo al problema della transizione - la fase dei diciotto-ventiquattro mesi porrà dei rischi, dei problemi, delle sfide: sicuramente ci sarà anche il rischio di scalate ostili, com'è stato detto, ma non ci sono soluzioni definitive e ottimali. Vanno comunque giudicate positivamente le modifiche che sono state apportate alla Camera tra cui, com'è stato ricordato, il fatto di stabilire che i nuovi statuti potranno essere deliberati dalla stessa assemblea dei soci che decide la trasformazione. Ricordo, inoltre, l'introduzione negli statuti una clausola che limita al 5 per cento l'esercizio del diritto di voto: è una misura che può in qualche modo aiutare a disincentivare le scalate ostili. Naturalmente è giusto dire che la nostra strategia non deve essere solo difensiva, ma anche offensiva, nel senso che bisogna accompagnare questo processo di trasformazione che in qualche maniera porterà al consolidamento del sistema delle banche popolari. Lasciatemi concludere col dire che ho sentito fare qui affermazioni secondo cui questo provvedimento distruggerà l'economia e indebolirà il sistema dell'intermediazione creditizia. Sono affermazioni in libertà, che non si capisce su che cosa facciano poi perno e su che cosa si fondino. La verità è che, sullo sfondo dei grandi cambiamenti del sistema creditizio europeo ed internazionale, che ho menzionato all'inizio di questo mio breve intervento, credo si possa dire che questo provvedimento, insieme ad altri che naturalmente completeranno la ristrutturazione del sistema bancario e di intermediazione italiano - mi riferisco allo sviluppo del credito non bancario, alle autoriforme delle banche di credito cooperativo, alla soluzione dei crediti deteriorati - potrà contribuire a ridisegnare l'assetto del sistema creditizio nel nostro Paese, aumentandone la solidità e la solvibilità. PRESIDENTE. La invito a concludere, senatore. GUERRIERI PALEOTTI (PD). Concludo, signora Presidente. In qualche maniera la finalità è quella di non arroccarsi semplicemente in difesa, guardando ad un non meglio mitico passato, ma quella di accettare le sfide che vengono dal contesto europeo ed internazionale, rispondendo positivamente attraverso misure che possano rafforzare questo nostro sistema. È per questi motivi che esprimo un giudizio positivo e sono quindi favorevole all'approvazione di questo provvedimento.
2015-03-24	PD	MoscardelliClaudio	Al di là delle critiche globali, che evidentemente muovono da un pregiudizio vero (o strumentale, per l'occasione) sul sistema bancario in cui viviamo e in cui l'Italia e l'Europa sono immerse a pieno titolo, sottolineo che sul tema relativo alle banche popolari e quindi all'articolo 1, che coinvolge le competenze della Commissione finanze, abbiamo avuto principalmente due critiche. Una critica riguardava l'attacco al sistema delle banche popolari e al credito locale, quindi alla maggiore capacità di legame con il territorio; l'altra, la soglia degli otto miliardi.
2015-03-25	LN	StefaniErika	Signora Presidente, onorevoli colleghi, da mesi attendiamo questo provvedimento con tempistiche e modalità che sollevano perplessità diverse, tenendo conto del problema di cui si sta trattando; un problema che, purtroppo, affligge anche l'Italia, facendola quasi considerare come uno di quei Paesi in cui la corruzione è quasi un modo normale di operare. Stiamo parlando di un fenomeno che ci pone in Europa fra i Paesi più a rischio.
2015-03-25	M5S	CioffiAndrea	I casi degli ultimi giorni sono evidenti, ma ci sono dei fantastici parallelismi con quello che è successo vent'anni fa. Abbiamo letto di Incalza, gran boiardo, gran dirigente, grand'uomo del Ministero delle infrastrutture e dei trasporti, oggi rappresentato nella sua massima espressione da un uomo che si chiama Matteo Renzi, perché Matteo Renzi è il Ministro delle infrastrutture e dei trasporti. Questo semplice fatto che si siano trovati 2.000 euro, parte di 53.000 euro (come era scritto nella busta), dietro dei libri nello studio di Perotti, socio di Incalza, ci ricorda quello che è successo vent'anni, quando un tal Poggiolini, uomo molto ricordato tanti anni fa (le persone in Aula e probabilmente anche molte persone fuori ricordano chi è, grande sodale del ministro De Lorenzo, un uomo che si richiamava all'idea del liberalismo, un uomo che rappresentava il Partito Liberale Italiano), il quale fu trovato con il famoso puff pieno di lingotti d'oro e di soldi. Questi soldi sono stati chiusi nella Banca d'Italia per vent'anni, perché sono stati ritrovati nel 2013 quando, per caso, facendo dei controlli, sono stati ritrovati 26 milioni di euro, i soldi di Poggiolini. Ce li siamo ripresi con vent'anni di ritardo. Se questa è la situazione e stiamo facendo questo assurdo e incredibile parallelismo, questo gioco di specchi, siamo tornati veramente indietro, perché nel dettaglio, con l'antiriciclaggio, se oggi Poggiolini usasse quei soldi per comprarsi una casa, quindi per uso personale, non sarebbe reato: perché seppure i soldi derivano da un illecito, siccome li ho spesi per uso personale non è reato. Questo è scritto nella legge anticorruzione che voi avete già votato e che noi vorremmo semplicemente cambiare. In compenso, però, piantare una pianta di canapa indiana per uso personale è reato. Questo è molto interessante. Se Poggiolini o De Lorenzo o Vito Bonsignore (tanto per dirne un altro), tutti condannati per corruzione, volessero partecipare a una gara d'appalto indetta da una pubblica amministrazione, lo potrebbero fare. Stranamente, Vito Bonsignore è quello che vuole fare la Orte-Mestre, in cui lo Stato mette 1,9 miliardi di euro per fare un'autostrada che costerà 10 miliardi di euro, e che secondo i calcoli fatti sarebbe l'autostrada più cara d'Europa. Noi ci troviamo di fronte a queste situazioni. A questo si è ridotta l'idea di non poter avere contratti con la pubblica amministrazione, il DASPO di cui si è tanto parlato. Perché non lo facciamo? Perché la cosa bella è che se tu sei condannato, puoi contrarre con la pubblica amministrazione: in base al decreto legislativo n. 39 del 2013, infatti, non puoi avere incarichi nella pubblica amministrazione, non puoi fare il dirigente della pubblica amministrazione, ma puoi contrattare con la pubblica amministrazione. Allora dove è questo senso di realtà? Chi paga le tangenti? Le pagano i potenti: sono loro che pagano le tangenti. La povera gente le tangenti non le paga: la povera gente non ci pensa a pagare le tangenti. Ma che esempio diamo noi? Noi dovremmo essere la massima espressione dell'esempio. Abbiamo sempre detto che a dare l'esempio devono essere coloro che hanno funzioni di rappresentanza politica e pubblica e che rappresentano i cittadini. Ma noi diamo l'esempio? Adesso arriva la prescrizione, è stata approvata. Anche in questo caso però non si ha il coraggio di intervenire in maniera reale. Renzi, in occasione del processo Eternit, disse che il Governo avrebbe fatto molto per combattere la corruzione. Ma non è stato fatto quello che serviva. In compenso, tanto per usare un paragone calcistico, ieri Moggi si è salvato per prescrizione. Per non parlare di ciò che è successo con zio Silvio, ovviamente Berlusconi. Ma questa è storia nota. Tuttavia, se volessimo ragionare sul fatto di non voler fare una seria legge anticorruzione, noteremmo che essa è in contrasto e quindi esprime tutta la sua contraddittorietà rispetto ai tre pensieri fondanti della Repubblica e della Costituzione. A proposito, ringraziamo Forza Italia per aver presentato una questione pregiudiziale di costituzionalità. Credo sia la prima presenta in questa legislatura e, guarda caso, sull'anticorruzione. Guarda caso! Ma guarda un po' com'è strano il mondo! A parte questo, nella parte destra dell'emiciclo si sono sempre dichiarati liberali (hanno sempre detto di essere tali), ma stanno contraddicendo loro stessi. Infatti, una seria legge anticorruzione serve a contrastare le deformazioni del mercato, coloro che imbrogliano non rispettando le regole di mercato. Essi, quindi, contraddicono loro stessi, l'ideologia che dicono di rappresentare. Per non parlare di coloro che si dicono cattolici, quando un tipo, un signore, un filosofo - qualcuno lo chiama Messia - di nome Gesù Cristo, cacciò i mercanti dal tempio. Forse sarà il caso di ricordarselo, quando ci si proclama cattolici e non si fa una seria legge anticorruzione per cacciare a calci nel culo quelli che rubano! Sarà il caso di ricordarselo? E coloro che sono nella parte sinistra dell'emiciclo, che si richiamano agli ideali socialisti, che non hanno le palle per contrastare il concetto stesso di potere...
2015-03-25	M5S	FattoriElena	Il 20 marzo 1994 a Mogadiscio, in Somalia, vengono uccisi la giornalista Ilaria Alpi e l'operatore Miran Hrovatin, inviati da Rai3 per indagare su un presunto traffico di rifiuti tossici dall'Europa al Corno d'Africa. Pochi giorni fa, il 21º anniversario della loro morte è passato in assoluto silenzio da parte delle istituzioni e della stampa.
2015-03-25	PD	LoGiudiceSergio	Sono tutte caratteristiche che vogliamo che il nostro Paese acquisisca, se intendiamo evitare di entrare in una fase di declino e rimanere all'interno dei Paesi economicamente rilevanti, e - lasciatemelo dire - se vogliamo tornare a fare parte di quei Paesi che, dal punto di vista dei diritti e della giustizia, rientrano tra gli Stati guida dell'Europa e del mondo intero.
2015-04-08	M5S	EndrizziGiovanni	(ore 11,44) ( Segue ENDRIZZI). Ritengo pertanto tutto questo sospetto. Anche in questa situazione, abbiamo avuto dimostrazione del fatto che il Governo ha un chiaro intento che sta portando avanti, tranciando le prerogative del Senato in questo caso, ma in generale del Parlamento, decidendo ciò che si può e ciò che si vuole. Arriviamo quindi a due paradossi. Si parla del silenzio assenso da parte delle pubbliche amministrazioni e, in sostanza, lo si definisce e lo si chiede al Parlamento. Il Governo vede il Parlamento come un agente di disturbo e non di controllo, non come il titolare della funzione legislativa, ma come un impiccio sulla strada dei potenti d'Europa, delle lobby, dei poteri costituiti. Costoro stanno portando a casa ciò che volevano, vale a dire la rimozione del Corpo forestale dello Stato, unica forza peraltro toccata da questo provvedimento, che puntava all'armonizzazione e alla sintesi tra cinque forze dell'ordine diverse. Ebbene, ne hanno toccata solo una, quella che - guarda caso - è il baluardo rispetto ai delitti ambientali, la più efficiente e più libera rispetto al potere politico, rispetto ad altri organi di controllo locali spesso lottizzati e asserviti. Noi non possiamo fidarci, non possiamo dare a questo Governo il nostro silenzio assenso. Per questo sono state presentate delle questioni pregiudiziali e non riteniamo di dover procedere all'esame del disegno di legge in esame. Aggiungo un secondo paradosso. Nell'ultimo articolo, inserito nottetempo di concerto tra relatore e Governo, quest'ultimo si tiene le mani libere per poter abrogare le norme che prevedevano decreti attuativi a partire dalla fine del 2011. Dobbiamo sapere che, con questa delega, diamo al Governo la possibilità di modificare a piacimento anche la normativa che oggi andremo a discutere - o meglio, andremmo a discutere, perché spero che ciò non avvenga - e che dunque non avrà un ordine temporale entro il quale collocarsi. In qualsiasi momento, infatti, venendo questa normativa approvata dopo il 2011, il Governo potrà decidere a cosa ottemperare e cosa ignorare, andando a tagliare e a ricucire tutto quello che oggi diciamo. Noi questa delega in bianco al signor Renzi e ai suoi manovratori non la possiamo dare.
2015-04-08	PD	CociancichRoberto	Signor Presidente, credo che, ancora una volta, siamo di fronte a un gioco delle parti, senz'altro reso gradevole dagli interventi appassionati dalla senatrice Bernini, capace di mettere una passione francamente ammirevole su delle battaglie che meriterebbero una diversa passione. Nulla è più stucchevole che questa ennesima discussione sulle pregiudiziali di costituzionalità di norme che sono state ampiamente dibattute, discusse, esaminate e sviscerate all'interno della Commissione. Tali norme hanno visto un concorso del Parlamento, riconosciuto da tutte le parti come molto positivo, in relazione all'originario disegno di legge presentato dal Governo. In realtà, il percorso compiuto dovrebbe essere considerato come un percorso virtuoso in quanto la Commissione, non soltanto ha proceduto ad una amplissima indagine conoscitiva audendo un numero elevatissimo di esperti e persone coinvolte direttamente nell'amministrazione, di responsabili, di enti e di organi che vengono interessati da questo provvedimento. Dunque, la Commissione ha ampiamente dibattuto nel merito e ha avuto la possibilità di approfondire tutte le questioni che oggi vengono discusse. Eventuali profili di merito, già sollevati oggi, hanno avuto modo di essere ampiamente schiariti. C'è stato un concorso corale da parte di tutti i Gruppi, sia in fase di discussione generale all'interno della Commissione sia in fase di dibattito sugli emendamenti. Quindi, il provvedimento è stato profondamente cambiato e mutato. È un provvedimento assolutamente virtuoso dal punto di vista dell'approfondimento del dibattito di merito, anche in relazione alle pregiudiziali di costituzionalità: ne è prova la genericità con la quale oggi vengono presentate tali questioni pregiudiziali, buttate lì tanto per metterle avanti, come per non lasciare nulla di intentato, anche se, francamente, sono del tutto inconsistenti nel merito. Ne è prova il fatto che la senatrice Bernini abbia dovuto ricorrere immediatamente a delle critiche sul merito del disegno di legge: ad esempio sulla questione, che sicuramente impegnerà quest'Assemblea, del mantenimento o della ristrutturazione del Corpo forestale dello Stato. A questo proposito, mi permetto di ricordare fin da ora che l'Italia è l'unico Paese in Europa ad avere un Corpo forestale dello Stato. Dubito che gli altri Paesi europei di lunga tradizione costituzionale debbano essere considerati incostituzionali loro stessi perché non hanno il Corpo forestale dello Stato. Questo dimostra come sia fragile in questo momento la critica portata a questo provvedimento. In realtà, questo è un provvedimento di grande portata, che incide profondamente sulla futura organizzazione della nostra vita amministrativa. Io non esito a paragonarlo, per ampiezza, a riforme anche più importanti recentemente dibattute (come la riforma costituzionale) e, sicuramente, dal punto di vista pratico, per i cittadini esso avrà degli effetti ancora più incisivi. Proprio per questo, però, esso non può essere discusso e affrontato nel dettaglio al livello parlamentare dell'Assemblea. Questa è una tipica materia per la quale è previsto, costituzionalmente, che vengano predisposti dei criteri di delega, che sono in questo caso assai specifici (anche per effetto del lungo dibattito svoltosi in Commissione), e che sia poi il Governo a procedere ai decreti attuativi di queste deleghe, sapendo che in futuro, comunque, ci sarà ancora tempo per il Parlamento per esprimersi sull'attuazione di questi decreti attuativi. Quindi, richiamo l'inconsistenza dei riferimenti, come quello posto dal senatore Candiani, alla sentenza della Corte costituzionale (che nulla dice di più rispetto a quanto già sappiamo), che vengono ritualmente reiterati e rievocati come se fossero delle eccezioni in qualche modo pertinenti. Ma cosa vuol dire che il libero apprezzamento del legislatore delegato non può mai assurgere a principio o a criterio direttivo in quanto agli antipodi di una legislazione vincolata, qual è per definizione la legislazione su delega? Ebbene, proprio in questo caso noi vediamo come la consistenza di questo provvedimento all'esame dell'Assemblea sia sufficientemente specifico e preveda questi criteri e questi principi. Dunque, tutto si può dire tranne che sia delegato soltanto al libero apprezzamento del legislatore l'esercizio dei criteri di delega. Affermare questo significa non avere forse neanche letto fino in fondo e non avere compreso pienamente il provvedimento. Pertanto, il Gruppo del Partito Democratico voterà sicuramente contro le pregiudiziali di costituzionalità presentate dai Gruppi e convintamente a favore del provvedimento in esame.
2015-04-08	M5S	EndrizziGiovanni	Signora Presidente, fino al 2011 la normativa italiana consentiva di affidare la gestione dei servizi pubblici locali di rilevanza economica a soggetti scelti a seguito di gara ad evidenza pubblica, consentendo la gestione in house solo ove ricorressero situazioni del tutto eccezionali, che non permettessero un efficace e utile ricorso al mercato; inoltre stabiliva che la tariffa del servizio idrico dovesse includere anche la remunerazione del capitale investito dal gestore. Il referendum del 2011 ha dato uno stop che doveva essere definitivo a questo schema. Sulla gestione idrica non si doveva più fare lucro. Anzi, andavano fermate le privatizzazioni e avviato un percorso di ripubblicizzazione. Erano obiettivi pienamente legittimi, che recepiscono molti principi della nostra Costituzione e non ledono le direttive europee. In seguito a specifica petizione popolare, le istituzioni europee hanno chiarito che questa è materia affidata ai singoli Stati membri. Erano anche obiettivi condivisi da una imponente galassia di movimenti, associazioni, comitati, consigli comunali e provinciali, ma anche da sindacati come la CGIL, da circoli come l'ARCI, da tantissimi elettori del Partito Democratico, che obbligarono ad invertire le proprie posizioni i loro stessi dirigenti, sempre che i dirigenti del Partito Democratico siano gli stessi. Non mi riferisco a Matteo Renzi, ma all'ondivago Bersani, prima favorevole alla privatizzazione dell'acqua, poi favorevole al referendum e, infine, elusivo e impalpabile. Ecco perché il referendum popolare è rimasto tradito, con atroci beffe peraltro. A Padova, prima del referendum, la quota non dovuta in bolletta era il 15 per cento. Dopo il referendum, a distanza di un anno, era salita al 17 per cento. Questo disegno di legge doveva, e deve, essere l'occasione per ridare dignità alla volontà popolare, mettere una parola di chiarezza sui servizi essenziali e risolvere il mostro giuridico delle partecipate. Queste sono società che possono assumere raccomandati in elusione del Patto di stabilità. Ma tanto scaricano in bolletta i costi di un servizio che gestiscono in monopolio. Serviva rompere questo paradigma per cui privato sarebbe bello. Lo ha rotto il sindaco di Parigi, realizzando risparmi enormi dopo avere ripubblicizzato l'acquedotto. E invece nel testo del Governo compare tutt'altro perché deve essere chiaro che il testo dell'articolo 14 è il testo del Governo, rimaneggiato dal relatore secondo la volontà del Governo e votato in Commissione dalla maggioranza di Governo, per partito preso o per maggioranza presa si potrebbe dire. Questo disegno di legge è una tragica velina che il Governo ha scritto e passato al Parlamento. Dentro ci sono gli ordini che il Governo pretende di ricevere da noi. E noi dovremmo anche far finta di decidere. In parole più semplici: chi è qui eterodiretto? Il Governo scrive le deleghe che vuole ricevere. Lo dico perché siano chiare le responsabilità politiche delle scelte e dei tradimenti. Tutt'altro compare nel testo del Governo che riporta ancora l'enfasi sul mercato e sulla concorrenza. Ma quale concorrenza? Ma quale comune, azionista di una società, preferirebbe una concorrente per un affidamento, con il rischio di vedere sterilizzato il valore delle azioni e perdere un bacino clientelare faticosamente costruito. Tutt'altro serviva. Tutti i nostri emendamenti sono stati respinti: perché si prendesse un impegno a ripubblicizzare la gestione di inceneritori e acquedotti; perché almeno si lasciasse questa responsabilità alle amministrazioni locali; perché si prevedesse l'obbligatoria consultazione popolare su scelte di questa portata: niente, nemmeno per gli acquedotti comunali dei piccoli comuni montani. II Governo chiede mani libere par fare carne di porco del referendum popolare. E usa un testo camaleontico per ingannarci. Dice: «in base ai principi dell'Unione europea e tenendo conto del referendum 2011». In base ai principi dell'Unione europea che sul tema riconosce l'autonomia degli Stati? Questi principi li rispettano. E il referendum allora? Che significa tenere conto del referendum ? Che significa «tenere conto del referendum »? È come per gli ordini del giorno quando «si impegna il Governo a valutare l'opportunità di»? Abbiamo chiesto che si scrivesse «nel rispetto del referendum », ma anche questo è stato rifiutato; anzi, in un'altra parte del testo sono previsti incentivi e premi per quegli enti locali che favoriranno la perdita del controllo pubblico dei servizi locali. E allora voglio raccontarvi quello che è successo a Padova per mano del sindaco Flavio Zanonato. Volle fondere a tutti i costi la municipalizzata che, insieme al Comune di Trieste, gestiva il servizio idrico e la raccolta rifiuti con il più grande inceneritore del Veneto. Regalò la gallina dalle uova d'oro alla società Era, guidata dal patto di sindacato dei comuni rossi dell'Emilia-Romagna, e non chiese di valorizzare le sinergie. È come se vendessi una moneta d'argento, proprietà dei cittadini, al semplice valore del metallo, quando la moneta in sé ha un valore numismatico più elevato. Se poi la vendo ad un collezionista che completa la collezione, il suo valore aumenta. E invece no. Non è stato chiesto nulla di tutto ciò: e parliamo di qualcosa come 400-500 milioni di euro. È danno erariale? Lo sta accertando la Corte dei conti, a cui abbiamo presentato un esposto. Quello che è certo è che noi padovani, avendo perso il controllo, respiriamo quello che la società Era, grazie allo sblocca Italia, farà arrivare da ogni dove per essere bruciato a mille e cinquecento metri dal centro storico; mentre dai bilanci di Era ricaviamo che nel concambio non ci hanno dato nemmeno il valore del metallo. Del resto Zanonato fu ritenuto troppo sprovveduto dai magistrati per rendersi conto che trasportava mazzette ai tempi di Tangentopoli, ma tanto capace, dai DS prima e dal Partito Democratico poi, che lo vollero prima sindaco, poi Ministro, ora europarlamentare. A noi raccontarono che al Comune sarebbero arrivati succosi dividendi. Ma cosa sono i dividendi? Sono quello che rimane - lo spiego ai cittadini che ci ascoltano - dopo aver pagato le spese e messo da parte gli investimenti. Sono soldi che vanno restituiti ai cittadini, agli utenti, altrimenti a casa mia si chiama «fare la cresta». E se la società è a capitale misto, con un 40 per cento di privati, per ogni sei euro che vanno al Comune, quattro arricchiscono quei privati. Non si può sopportare. Le ipocrisie affiorano come i teschi da una fossa comune. Durante la campagna referendaria il fronte del «no» diceva che solo la gestione sarebbe stata privatizzata. Ebbene, abbiamo chiesto un impegno, attraverso un emendamento, ad escludere almeno la privatizzazione, ancorché parziale, delle reti. E anche questo è stato bocciato. Del resto, da un Governo che si accinge a svendere le torri di trasmissione RAI a Mediaset, che cosa ci possiamo aspettare?
2015-04-09	FI	DAliAntonio	D'ALI' (FI-PdL XVII). Signor Presidente, dichiaro il mio voto di astensione su questa risoluzione perché la ritengo assolutamente debole e incompleta dinanzi all'importanza del tema che tratta. Basta vedere le premesse: mancano quattro dei punti che hanno dato luogo alla nascita dell'Unione per il Mediterraneo. Non sono esaminate le questioni ambientali, le questioni energetiche e le questioni relative al programma di protezione civile. Sono esaminate solamente alcune questioni di convenienza dell'attuale Governo per la sua azione assolutamente debole. Non è prevista una specifica richiesta al Parlamento europeo e alla Commissione europea di inserire, ogni qual volta assume una deliberazione, uno specifico riferimento alle tipicità mediterranee, sia nelle direttive che nelle risoluzioni. Non è indicata, per quanto riguarda il piano Juncker, alcuna previsione di richiesta di destinazione di una quota di quegli investimenti ad imprese che vanno ad operare a cavallo tra gli interessi europei e gli interessi mediterranei. Sono tutte cose che ho ascoltato nelle dichiarazioni di voto ma che poi non sono contenute nella risoluzione. Dunque, le dichiarazioni di voto avrebbero dovuto portare ad un voto assolutamente diverso da quello cui farisaicamente si arriva su un tema che avrebbe dovuto puntare all'unanimità e che invece è trattato con debolezza e inconsistenza: sono le solite dichiarazioni. Se questa è la risoluzione del Parlamento italiano sul Mediterraneo, allora io credo che altro che i vent'anni che ci separano da Barcellona o gli otto che ci separano dalla fondazione dell'Unione per il Mediterraneo; molti decenni passeranno ancora prima che si ottenga una vera politica mediterranea. Non si parla di turismo, non si parla di agricoltura e di tutte quelle risorse che il Mediterraneo dovrebbe avere e mettere a disposizione delle sue popolazioni per poter crescere. La visione internazionale, dal punto di vista delle criticità, si limita a trattare il caso della Libia e del conflitto israelo-palestinese e volutamente ignora la questione cipriota, la questione yemenita e la stessa questione del Mar Nero perché il Mediterraneo non è solo una espressione geografica, come altri in passato hanno detto per l'Italia, ma è un'area di interesse complessiva, culturale ed economica. Non si prende in considerazione la nuova politica dei trasporti che dovrebbe essere sin da ora prevista dopo il nuovo taglio di Suez, non si entra nel merito di tantissime questioni che dovrebbero essere affrontate con maggiore determinazione dal Paese che è maggiormente interessato allo sviluppo del Mediterraneo. Mi asterrò dal voto, quindi, nella speranza che in futuro si possano avere decisioni molto più incisive sulla nostra posizione nei confronti di ciò che in Europa accade. Un'Europa sempre continentale, sempre proiettata al Nord e all'Est e sempre distratta e disattenta rispetto a quanto accade nel Mediterraneo.
2015-04-09	LN	CandianiStefano	Signora Presidente, non si può che iniziare condividendo le parole espresse dal presidente Chiti in merito al lavoro svolto dalla 14ᵃ Commissione. Non è facile riuscire ad inquadrare una situazione che è in continua evoluzione, anche perché - ricordiamolo - il lavoro della Commissione non è durato qualche giorno ma parecchi mesi, durante i quali molto è cambiato sullo scenario del Mediterraneo e molto cambierà, in queste ore e nei prossimi giorni. Il nostro auspicio, quindi - e questa è la raccomandazione che rivolgiamo al Governo - è che l'oggetto della risoluzione abbia considerazione ed attuazione, nella parte che condividiamo, il più velocemente possibile. In caso contrario, il rischio reale è quello, metaforicamente, di parlare dell'innalzamento della temperatura globale quando sta bruciando la casa nella quale abitiamo. Bisogna correre subito ai ripari ed intervenire in merito alla situazione, che non è più un confronto culturale tra la sponda Nord e quella Sud del Mediterraneo che vi poteva essere qualche anno fa, ma vede oggi il Mediterraneo infuocato da uno scenario di guerra. La risoluzione in esame è molto complessa, e ne condividiamo la gran parte. Ma ci sono alcuni elementi, che poi andrò ad individuare, sui quali non concordiamo, soprattutto quanto al giudizio politico ed alla valutazione dell'efficacia di azioni intraprese, e mi riferisco a Mare nostrum. Abbiamo accolto con favore l'inserimento in questa risoluzione di alcuni provvedimenti sui quali da tempo chiedevamo al Governo un impegno. Mi riferisco alla parte dove si dice che sarebbe opportuno, inoltre, approfondire l'ipotesi di studiare la fattibilità di consentire che le domande di asilo possano essere presentate presso una sede di rappresentanza diplomatica dell'Unione europea ubicata nei Paesi terzi di partenza o di transito dei flussi, evitando così - ad esempio - le drammatiche traversate del Mediterraneo e recidendo l'intermediazione della criminalità organizzata nella gestione di tali flussi. Da eventuali sviluppi in tal senso conseguirebbe anche la possibilità di fronteggiare con maggiore severità l'utilizzo abusivo delle procedure di asilo da parte di chi si trovi ad essere intercettato. Il documento del Consiglio n. 16045/13 ha affermato, infatti, che il 72,94 per cento dei migranti irregolari ha attivato le procedure per la protezione internazionale solo dopo l'intercettazione, circostanza che può essere valutata come un indicatore quantitativo di un abuso della procedura di asilo. In questo riconosciamo la presa di coscienza, che non possiamo che apprezzare, che quanto sta avvenendo oggi è molto differente rispetto alla semplice richiesta di asilo, che necessita invece di approfondimento serio in tempi rapidi. C'è un fronte di guerra innescato in tutta l'area mediorientale che si è esteso alla sponda Sud del Mediterraneo e che minaccia il nostro Paese da vicino. È altrettanto vero che il Mediterraneo non può essere semplicemente letto come una problematica legata ad aspetti economici. Si fa riferimento nel testo ad opportunità di promuovere investimenti diretti esteri nei Paesi del Maghreb. Questo è certo, ma giustamente - e come da tempo noi sosteniamo - l'aiuto deve arrivare innanzitutto laddove i problemi si generano, laddove l'economia mette le persone in difficoltà e dove poi si è aggiunta anche la questione della guerra. Proprio in queste ore il nostro Ministro degli esteri si è spinto a pensare anche ad un intervento militare, che rappresenta un salto di qualità in termini di coscienza e di partecipazione. Non so se questa sia o meno la soluzione giusta. Certo è che da troppo tempo questo Paese sta a guardare alla finestra ciò che accade. Troviamo nel documento dei giusti richiami al fatto che le politiche non possono essere limitate a scelte bilaterali: tra l'Italia ed altri Paesi piuttosto che tra alcuni Paesi europei ed altri Paesi del Mediterraneo. Troppe volte abbiamo visto sedersi ai tavoli di concertazione Francia e Germania per conto proprio rispetto a politiche che, invece, dovrebbero essere interpretate in sede europea. Il semestre europeo di Presidenza italiana è concluso. Ebbene, questa risoluzione avrebbe avuto ancor più senso se approvata durante il semestre europeo. Ciò non toglie che, come nella fase finale viene indicato, si invita il Governo a riferire almeno annualmente rispetto alla situazione della politica mediterranea e dell'Unione europea. Proporre una sessione specifica non è superfluo e non è un lusso. Abbiamo una situazione infuocata ai nostri confini. La gestione stessa dei flussi migratori non può essere ricondotta ai problemi dell'Italia, come se fosse un problema nazionale. Si tratta del confine europeo ed è pertanto corretto che, all'interno della risoluzione, sia indicata la necessità che la politica europea nel suo insieme si faccia carico anche dei costi riguardo alla gestione dei flussi migratori. Approviamo quando, all'interno della relazione, si indica e si auspica che in tale contesto sia attribuita la dovuta considerazione alle condizioni particolarmente gravose del fenomeno migratorio illegale, che interessa i confini marittimi meridionali dell'Europa sia per gli stessi migranti clandestini sia per le istituzioni e le comunità ove avviene il loro primo approdo, riconoscendo la specifica peculiarità di tali flussi migratori rispetto a quelli che interessano altre zone dell'Unione europea. Sarebbe inoltre auspicabile anche il riassetto dell'attuale normativa in tema di protezione e di asilo, al fine di migliorare le procedure e la redistribuzione degli oneri legati all'accoglienza, garantendo maggiore equità nell'impegno dei diversi Paesi dell'Unione europea e risposte più funzionali alle esigenze dei richiedenti. Non sfugge in questo caso un salto di qualità in termini di coscienza. Il Governo deve prendere atto che, all'interno della Commissione politiche dell'Unione europea, queste riflessioni sono state svolte. Non è un problema che riguarda l'Italia, ma è un problema di cui tutta l'Europa deve essere investita. Se ci sarà questa presa di posizione, il nostro voto sarà decisamente favorevole. Ciò non toglie che non condividiamo quanto all'interno della risoluzione è indicato, in termini di favore, di consenso e di positiva considerazione, riguardo a Mare nostrum. Non condividiamo che nella risoluzione sia indicata la necessità di sostenere con forza l'iniziativa europea Operazione Tritone, che rappresenta il naturale sviluppo della positiva esperienza di Mare nostrum, attuata dal Governo italiano. Questa non è stata, e continua a non essere, una positiva esperienza. Continua a non esserlo per coloro che trovano la morte all'interno dei trasbordi fatti dalla criminalità, alla quale non possiamo prestare il fianco e alla quale, purtroppo, da troppo tempo il nostro Paese si è invece prestato, anche con una gestione che noi riteniamo scellerata dell'utilizzo delle navi militari nel trasportare immigrati clandestini da una parte all'altra del Mediterraneo, sostenendo quindi un'attività criminale. E su questa parte della risoluzione - lo anticipo sin d'ora, Presidente - formuleremo una richiesta di votazione per parti separate, non sostenendone il contenuto né nelle premesse né nel dispositivo. Per il resto, ribadisco che il Governo deve seriamente prendere in considerazione questa risoluzione nella parte in cui si chiede all'Unione europea di farsi carico della situazione e nella parte in cui si definiscono i tre pilastri: la cooperazione con i Paesi terzi, con un'attenzione speciale alla lotta contro i passatori e i trafficanti di esseri umani; il rafforzamento della capacità di FRONTEX di reagire con flessibilità e tempestività ai rischi e alle pressioni emergenti; le azioni dell'Unione europea atte a sostenere e dare piena attuazione al nostro sistema europeo comune di asilo, anche attraverso una maggiore cooperazione. Questo non è e non può essere un problema italiano. Da troppo tempo, invece, l'Italia è lasciata sola nella gestione di questo fenomeno, anche con una compiacenza da parte del Governo - diciamolo qui - che non abbiamo proprio compreso e non riusciamo a comprendere in termini di rispetto nei confronti dei migranti regolari e dei cittadini italiani.
2015-04-09	LN	StefaniErika	Signor Presidente, ci ritroviamo a parlare per l'ennesima volta di questo provvedimento. Forse in questo momento si è anche un po' attenuata quella tensione che abbiamo sollevato noi, come Gruppo della Lega Nord, a seguito di tutti i vari provvedimenti cosiddetti svuota carceri proposti e purtroppo approvati da questa maggioranza e da questo Governo. Forse questo sembra un po' appannato, ma noi riteniamo che anche questo provvedimento possa rientrare in quella deleteria politica di gestione della situazione carceraria, con tutta la serie dei vari svuota carceri. L'anno scorso proprio in quest'Aula abbiamo discusso sull'utilizzo dell'istituto della custodia cautelare. Quest'ultimo è sicuramente un istituto utile e importante, che dà un grandissimo segnale non solo nei confronti dei criminali, ma di certo anche nei confronti delle persone offese dal reato, che almeno possono vedere prendere una posizione immediata da parte della giustizia. Se poi teniamo conto dei tempi e delle lungaggini processuali, probabilmente la migliore soddisfazione che può avere la persona offesa è proprio quella di vedere applicata subito la custodia cautelare. Ciò invece non accade o non accade bene. Infatti, fino a qualche tempo fa la popolazione carceraria contava una percentuale molto elevata di detenuti in custodia cautelare. Questo probabilmente per un abuso dell'istituto. Ebbene, noi non vogliamo assolutamente che vi siano forme di anticipazione della condanna; forme in cui l'espiazione della pena possa avvenire in un momento così precedente e magari a volte anche ingiusto. Purtroppo, balzano agli onori della cronaca episodi in cui, alla custodia cautelare si sono susseguite sentenze di assoluzione piena. Sotto questo profilo condividiamo le perplessità in ordine all'applicazione di questo istituto, ma non per la mancanza di bontà dell'istituto in sé, quanto per le problematiche connesse all'interpretazione delle norme e quindi all'applicazione dell'istituto nel concreto. Noi riteniamo, come abbiamo sempre ritenuto e sostenuto, che occorra sì una riforma della carcerazione preventiva, ma non che si arrivi al punto di valutare uno smantellamento dell'istituto della custodia cautelare. Non è il momento di parlare di smantellamento del rigore delle norme penali e delle norme di procedura penale. Noi siamo per una ferma applicazione delle norme. Purtroppo, però, disegni di legge come questo nascono non dall'esigenza di fare una riforma dell'istituto della custodia cautelare. Se infatti controllate bene le date, si inizia a parlare di questo disegno di legge nel momento in cui si discuteva del serissimo problema del sovraffollamento delle carceri; quando era stata emessa la sentenza Torreggiani e c'era l'idea che l'Italia fosse stata sanzionata dall'Europa. Arriviamo a questo disegno di legge quando già le carceri sono state parzialmente svuotate, e questo grazie ad un insieme di provvedimenti che noi abbiamo fortemente osteggiato; quei provvedimenti che hanno portato alla liberazione anticipata, all'applicazione degli arresti domiciliari e alla previsione istituzionalizzata della reclusione domiciliare come una delle pene. Provvedimenti per cui si è discusso dell'istituto della messa in prova; recentemente anche il famigerato decreto legislativo che ha dato attuazione alla delega sulla depenalizzazione, con la previsione della non punibilità per una enormità di reati quando questi siano di lieve entità. Tutti questi provvedimento deleteri sono stati adottati da questo Governo e dalla sua maggioranza non per ristrutturare e riformare il sistema del diritto penale e della procedura penale, ma con il solo e unico obiettivo di risolvere un problema, tra l'altro emergenziale, relativo al sovraffollamento carcerario; problema che poteva essere affrontato in ben altra maniera, magari anche sfruttando progetti che erano già nati e che esistono già da anni, come il cosiddetto piano carceri. Norme che prevedevano l'apertura di nuovi istituti carcerari nonché la prosecuzione di un tipo di trattativa, anche a livello internazionale, al fine di far espiare agli stranieri la pena nel loro Paese di origine. Ho preso atto proprio ieri in Commissione giustizia di quanto hanno riferito alcuni colleghi della maggioranza rispetto al fatto che si stiano effettivamente prendendo degli accordi. Ne prendiamo atto con grande soddisfazione perché è stata la Lega Nord a suggerire questa linea e a continuare a insistere su questa tematica, però quando lo dicevamo noi in Aula venivamo tacciati come al solito di razzismo, di becera xenofobia, mentre alla fine si capisce che sono provvedimenti utili da farsi. Quando lo dice la Lega, però, sembra sempre una cosa brutta e sporca, mentre quando viene fatta dagli altri è la cosa più ragionevole del mondo.
2015-04-09	M5S	MontevecchiMichela	Signora Presidente, l'Europa ha bisogno del Mediterraneo ed il Mediterraneo ha bisogno dell'Europa. Le comuni ed indissolubili matrici storiche e culturali danno vita a quella che è stata più volte denominata la regione euromediterranea: è per questo che l'equilibrio politico e sociale dell'area delle sponde del Sud del Mediterraneo è di primaria importanza. Stabilizzare i Paesi della cosiddetta primavera araba vuol dire frenare l'immigrazione, soprattutto clandestina, e la tratta di esseri umani. È perciò importante l'impegno di permettere la presentazione della richiesta di asilo nei Paesi di origine e quello di rivedere la regolamentazione europea sull'immigrazione, come da sempre richiesto dal Gruppo Movimento 5 Stelle e come proposto anche da un nostro disegno di legge, che l'attualità impone di discutere tutti insieme, senza bandiere né barriere. Noi siamo pronti: la situazione contingente impone provvedimenti fattivi. Non limitiamoci, come al solito, a mettere delle toppe e a fare la parte dei riparatori, quando invece è ora di costruire e di prevenire. Dobbiamo dare una seria sferzata al fenomeno delle tratte, alla gestione criminosa dei barconi della speranza, e dobbiamo dare e ridare dignità all'essere umano. Stiamo per votare una risoluzione più che mai opportuna, che però dovrà avere un seguito reale e non rimanere in queste stanze. Il bacino del Mediterraneo ha un'importanza strategica, sotto tutti punti di vista: commerciali, sociali e politici. Il ruolo dell'Italia potrà essere quello di protagonista o addirittura di capofila per lo sviluppo di questo bacino, in una visione proficua. Basti pensare alle potenzialità commerciali, a quelle agricole e a quelle alimentari, che oggi sono invece impostate più in chiave concorrenziale, spesso scorretta e senza il controllo delle produzioni che arrivano da noi, dando talvolta ai Paesi del Nord Africa un ruolo di crocevia per le produzioni intensive e geneticamente modificate - come ad esempio quelle del Brasile - dirette ai grandi mercati di Cina e Russia. Attualmente ci si sta muovendo in direzione contraria rispetto ai buoni propositi presenti nel testo in esame: l'IMU agricola e l'Expo, sponsorizzato dalle multinazionali dell'alimentazione, come la nota catena americana, danno poco spolvero alle nostre eccellenze e alle potenzialità della area mediterranea. E noi oggi subiamo inermi. La situazione della Libia deve essere risolta a livello diplomatico ed eventuali azioni europee devono puntare alla cooperazione e allo sviluppo, soprattutto con l'impiego di forze civili. Anche in questo caso il fenomeno va stroncato all'origine, ovvero alla radice, intervenendo sugli armamenti, sulla corsa al profitto a tutti i costi e sulla strumentalizzazione della religione. Il rubinetto della produzione e della fornitura di armi deve essere chiuso. I pretesti per la guerriglia, che si schermano dietro ad una pseudovisione religiosa, devono essere ridotti a zero. L'azione diplomatica deve essere seria e di uno spessore tale da non consentire più pasticci, perché si tratta di un vero e proprio pot-pourri di errori consecutivi, come nel caso della questione palestinese, che oggi rischia di mettere un intero popolo in ginocchio, anche dal punto di vista umanitario. Guardiamo a quanto sta accadendo nel campo profughi di Yarmuk in Siria, dove ci sono decine di migliaia di persone in condizioni disperate, tra cui 3.500 bambini, che sono i primi a pagare e i veri ignari di tutto. A Yarmuk non arrivano né cibo, né acqua, né medicine, come ci fa sapere l'organizzazione Save the children. È un vero inferno nell'inferno, per decine di migliaia di persone, prese nella morsa violenta dello Stato islamico e del Fronte al-Nusra, che oggi pare controllino l'80 per cento del campo. Ribadiamo e ripetiamo le nostre domande: chi arma lo Stato islamico? Davvero l'azione diplomatica non ha mai potuto prevenire questo stato di cose? Purtroppo sembra che gli equilibri legati al profitto abbiano il sopravvento sulla dignità umana. Voteremo, dunque, a favore della risoluzione in esame, ma siamo coscienti che non bastano le parole scritte su un foglio bianco a produrre una seria svolta umanitaria, politica ed economica. Servono quelle azioni che, dallo scorso novembre, quando votammo il precedente testo, non sono mai state messe in campo. È dunque l'ora di passare dalla parola all'azione: noi siamo pronti.
2015-04-09	PD	ChitiVannino	(ore 11,45) ( Segue CHITI). Noi abbiamo lavorato, d'accordo con le Commissioni del Senato e anche con quelle della Camera, su questo aspetto del Mediterraneo. Durante la Presidenza italiana di turno, ci siamo un po' suddivisi i compiti e il lavoro. È stato un lavoro che è stato concertato e sviluppato d'intesa anche con il Governo. C'è un motivo, se volete formale, e c'è un motivo politico per cui abbiamo chiesto di fare questo confronto in Assemblea. Il motivo formale lo ha già spiegato il senatore Mauro. Avevamo presentato - e c'era stato anche un intervento del Governo - la risoluzione sul Mediterraneo nell'assemblea che si è svolta a Roma della Conferenza degli organi specializzati in affari comunitari (COSAC) e degli Stati in trattativa per entrare nell'Unione: era quindi abbastanza strano che ci fosse un confronto a livello di Parlamenti europei e non ci fosse un approfondimento nell'Assemblea del Senato. Il secondo aspetto più importante è di tipo politico: noi riteniamo che l'Italia debba giocare un ruolo perché il Mediterraneo sia assunto, in tutti i suoi aspetti, come questione centrale a livello dell'Unione europea. Questo non è solo un impegno, ma una funzione che caratterizza in modo specifico il ruolo del nostro Paese all'interno dell'Unione. È frequente tra noi un dibattito e una riflessione che hanno un fondamento. Io penso che il tema del ruolo e delle funzioni del Parlamento, oltre che nella riforma del bicameralismo, debba essere affrontato. Qual è il ruolo di un Parlamento moderno oggi nei confronti del Governo? Il Parlamento, quale che siano i Governi (anche quando ne facevo parte), è di fatto un po' condizionato nell'agenda dalle decisioni del Governo. È così, ma è importante riscoprire il ruolo centrale dei Parlamenti nell'individuare alcuni progetti fondamentali su cui lavorare con continuità e nell'esercizio corretto di funzioni di controllo. Noi, in realtà, non stiamo facendo bene - questo è il mio giudizio - con continuità né l'uno e né l'altro. È un tema che dovremmo porci e saper affrontare. La questione che noi poniamo è la seguente: il Mediterraneo non può essere il grande tema su cui il Parlamento si impegna con continuità per poi periodicamente confrontarsi con il Governo, se vogliamo che l'azione del nostro Paese, che caratterizza un impegno politico del nostro Paese nell'Unione europea, abbia pieno successo e tutto il respiro necessario? Non è scontato. Vengo alla penultima considerazione. Se noi oggi dicessimo che il Mediterraneo, in tutti i suoi aspetti, è per i 28 Stati che fanno parte dell'Unione europea questione centrale diremmo qualcosa che non corrisponde al vero. Il prossimo giugno ci sarà di nuovo la Conferenza degli organi specializzati in affari comunitari a Riga. Caro presidente Casini, abbiamo dovuto insistere fortemente e il tema Mediterraneo è stato posto nello spazio del pranzo. Mi auguro che tutti non vadano a pranzo e che si partecipi a questa discussione. Questo ci dice come ci sia un serio aspetto di sottovalutazione del problema. In alcuni Stati europei il Mediterraneo viene visto come uno dei tanti mari che bagnano l'Europa. In altre situazioni si dice che il Mediterraneo si affronta quando la Presidenza di turno è di un Paese mediterraneo e poi quando invece non è del Mediterraneo si affrontano temi come l'Ucraina. Noi abbiamo voluto dare spazio nell'assemblea della COSAC all'Ucraina quanto al Mediterraneo, perché non c'è una suddivisione a seconda di chi esercita la Presidenza di turno. Il Mediterraneo - è l'ultima considerazione che faccio - non è davvero uno dei tanti mari che bagnano l'Europa. Non è soltanto questo. Nelle rive Sud del Mediterraneo risiedono oltre 400 milioni di persone, molti giovani. Ci sono tensioni e speranze. Ci sono spiragli di pace e problemi irrisolti. Ci sono guerre, conflitti e azioni del terrorismo che non possono essere sottovalutate. Ci sono Paesi, come la Tunisia, che costruiscono una solida democrazia, e, comunque, su questo vanno aiutati dopo la primavera araba. Ci sono i processi in corso in Giordania. C'è il Marocco, che ha anticipato le primavere arabe costruendo una riforma costituzionale democratica significativa, ma c'è anche la Siria. C'è il conflitto che si è aperto nello Yemen e c'è la Libia. Ci sono infine gli annunci, che dobbiamo considerare positivi e sottolineare con forza, del primo accordo sul nucleare iraniano, che influenza il mondo e quindi anche il Mediterraneo. È un fatto positivo, una svolta significativa, ma non è la conclusione, non è ancora il trattato firmato definitivamente e non è certamente ancor la sua fase di attuazione. Dobbiamo tuttavia insistere perché questa è la strada giusta: la strada giusta nel nostro tempo punta sempre sulla politica e sulla diplomazia e non considera come dei sinonimi due espressioni: guerra o, se necessarie, operazioni di polizia internazionale. Queste due espressioni, infatti, non sono dei sinonimi, perché un'operazione di polizia internazionale può rendersi necessaria se lo decide la comunità internazionale, ma è mirata, ad hoc, non è un conflitto generalizzato e costruisce un dopo, tutela il rispetto dei diritti umani. Inoltre, ha senso quando si rende inevitabilmente necessaria, ha senso se è all'interno di un procedimento politico, di una strategia politica, di un'idea di politica e di diplomazia come quella prevalsa fino ad ora nelle trattative con l'Iran. Per questi motivi - signora Presidente, ho concluso - penso che il Parlamento, non una singola Commissione, ma il Parlamento attraverso l'impegno corale delle sue Commissioni, debba lavorare con continuità per fare, in relazione con il Governo, del problema del Mediterraneo in tutti i suoi aspetti - economici, ambientali, di conflitto, di stabilità, di costruzione della pace, di confronto e di formazione culturale e di ruolo stesso delle religioni - un tema che impegni la politica, il nostro lavoro e che si misuri con continuità attraverso un'azione che l'Italia non può abbandonare ma deve portare avanti come protagonista. E questo non per far vanto di se stessa, ma perché sono convinto sia la sua funzione nell'interesse dell'Unione europea. L'Unione europea, se vuole essere una democrazia sovranazionale, non può permettersi di sottovalutare o di delegare ad altri le responsabilità sul Mediterraneo. Deve assumersele tutte quante e in prima persona.
2015-04-09	PD	CociancichRoberto	Signora Presidente, prima di intervenire in dichiarazione di voto, mi lasci esprimere lo sgomento per quanto sta avvenendo a Milano nel tribunale che ho frequentato per oltre vent'anni, essendo iscritto all'ordine degli avvocati di Milano, e che ha coinvolto persone che conoscevo personalmente. Mi riferisco, ad esempio, al giudice Ciampi, che ho avuto più volte come magistrato di fronte a me. È un momento di grande emozione per tutta la comunità del foro di Milano e della magistratura milanese. Attendiamo di capire come sia potuto succedere che delle persone siano entrate armate nel tribunale essendoci metal detector a tutte le entrate. PRESIDENTE. La Presidenza è in costante contatto sia per seguire l'esito che per capire quando il Governo potrà riferire sui fatti. COCIANCICH (PD). Credo che molte cose siano state dette in questo dibattito e credo che sia inutile che io oggi le ripeta. Vorrei mettere in evidenza un punto che mi pare sia emerso con grande nettezza nel corso dell'indagine conoscitiva fatta dalla 14ᵃ Commissione. È un'indagine per la quale ringrazio il presidente Chiti e i relatori che hanno offerto la possibilità di un approfondimento reale di tante questioni che forse sono note a pochi. Credo che il punto fondamentale sia che noi abbiamo avuto una grande opportunità a metà degli anni Novanta, quando è stato dato avvio al processo di Barcellona, che era un'occasione che ha messo su un percorso di costruzione di una zona di solidarietà e non solo di libero scambio economico, ma anche culturale tra la società civile delle diverse genti delle varie sponde del Mediterraneo. Questo processo di Barcellona è stato via via colpevolmente abbandonato da tutti. Abbiamo sentito il senso di frustrazione degli ambasciatori dei Paesi della riva Sud del Mediterraneo, che si erano impegnati in prima persona. Ricordo, per esempio, l'audizione dell'ambasciatore del Marocco. Questo significa che oggi ci troviamo anche con un grave problema di polizia internazionale, che non è frutto di un fato cinico e baro, ma la conseguenza di una carenza di iniziativa politica grave che noi, innanzitutto come Unione europea, non abbiamo saputo coltivare. E quando non si cura, non si previene, non si anticipano i problemi, poi se ne pagano duramente le conseguenze. Oggi vediamo il grande disastro presente nella sponda Sud del Mediterraneo. Paesi che pochi anni fa salutavamo come all'alba di una nuova primavera sono oggi dilaniati dalla guerra civile, da una guerra che non può essere ricondotta esclusivamente al conflitto israelo-palestinese, come tante volte viene detto. In questo caso è un conflitto che riguarda il mondo arabo e musulmano al suo interno. Il conflitto tra sciiti e sunniti (e non soltanto perché anche all'interno del mondo sunnita esistono profonde divaricazioni tra i fratelli musulmani e coloro che invece non appartengono alla componente più radicale), tra i salafiti e coloro che invece aspirano ad una società che si sviluppi nel rispetto della propria identità religiosa e culturale, ma che al tempo stesso non accettano un radicalismo che di fatto nega la storia recente di questi popoli. Ebbene, noi abbiamo abbandonato questo dialogo, abbiamo abbandonato questo dibattito e abbiamo lasciato che questi Paesi percorressero la strada in perfetta solitudine. Dobbiamo ricordare che, dopo la Seconda guerra mondiale, nell'Europa occidentale il grande Piano Marshall ha costituito un fondamento sulla base del quale i nostri popoli hanno potuto ritornare ad una floridezza economica, al pieno godimento dei diritti civili ed economici. Credo che il processo di Barcellona avrebbe potuto rappresentare la premessa per un Piano Marshall che investisse l'area del Mediterraneo nel suo insieme. Purtroppo questo non è avvenuto e oggi è molto più difficile che avvenga, perché sono diverse le condizioni nelle quali un'iniziativa politica potrebbe esplicarsi. Quest'ultima si troverebbe inevitabilmente di fronte ad una situazione ormai profondamente corrotta e incancrenita. In questi anni siamo stati ipnotizzati dall'agenda dettata da alcuni Paesi del Nord Europa - lo hanno ricordato anche altri colleghi - e abbiamo pensato che il futuro del nostro Paese, dell'Europa, fosse legato soltanto al rispetto dei parametri firmati a Maastricht, in un tempo in cui le condizioni macroeconomiche erano profondamente diverse da quelle di oggi; e non ci siamo resi conto, invece, che la centralità del Mediterraneo è il vero futuro del nostro Continente e che trascurare questo tema significa condannare sia l'Europa sia l'Italia ad un ruolo sempre più marginale nel nostro mondo. In particolare, se l'Italia non sarà capace di imporre questa agenda - come aveva tentato di fare Sarkozy alcuni anni fa proponendo l'unione del Mediterraneo, salvo poi abbandonare quella politica, in maniera a mio avviso dissennata, ed avviando il conflitto in Libia - e di prendere un'iniziativa politica forte come quella proposta in merito all'unione del Mediterraneo, autocondannerà se stessa ad una marginalità nel dibattito politico. Ben venga quindi una sessione permanente del Parlamento. Credo che il Parlamento debba avere un ruolo centrale, perché questo genere di iniziative non possono essere lasciate esclusivamente al Governo. È necessario che i Parlamenti facciano la loro parte, che la società civile faccia la sua parte, che tutti noi ci si renda protagonisti di questo processo. Non possono essere sempre e soltanto gli altri a prendere l'iniziativa, e la colpa non può essere sempre e soltanto degli altri. Allo stesso modo non ha senso continuare a vedere i rapporti euromediterranei soltanto in termini di prevenzione dell'immigrazione illegale. Questo è un tema grave, ma non può essere soltanto questa la risposta. Frontex è stata sicuramente un'iniziativa che ha avuto il merito di coinvolgere l'Unione europea, ma è indubbio che la risposta, a livello europeo, sia ancora insufficiente perché le risorse messe a disposizione non sono adeguate. Noi dobbiamo avere un coinvolgimento non solo simbolico, ma effettivo, il che vuol dire un'attenzione prioritaria di tutta l'Unione europea su questi temi. Concludendo, Presidente, credo veramente che questo lavoro sia stato molto positivo. L'inchiesta che è stata svolta ha messo in evidenza tanti temi, tracce e fili rossi che dovranno essere esplorati in futuro con maggiore attenzione dando loro ulteriore priorità perché riguardano davvero il futuro del nostro Paese e del nostro continente, e credo anche il futuro delle relazioni tra i tre importanti continenti che si affacciano sul Mediterraneo: l'Asia, l'Africa e l'Europa. Per questo motivo il Partito Democratico dichiara il voto favorevole a questa risoluzione
2015-04-09	PD	LumiaGiuseppe	Signor Presidente, colleghi, ci apprestiamo a votare questo disegno di legge, che la Camera ha varato ed il Senato ha corretto. Ci troviamo ora in terza lettura, cercando di dare un'ulteriore risposta alla sfida delle sfide: fare in modo che il nostro sistema carcerario sia in grado di rispondere alle due domande che per i cittadini non sono tra loro in contraddizione, ma che nella politica - ahimè - vivono invece un eterno ed ormai lungo e rovinoso conflitto. Mi riferisco alla dimensione delle garanzie e alla dimensione della sicurezza. In un Paese moderno, avanzato, civile, a democrazia matura, sicurezza e garanzie devono procedere insieme: squilibrare queste due dimensioni non va bene. L'Italia, l'italietta, ha saputo fare anche questo. In questi mesi, grazie all'azione del Governo e della maggioranza, grazie anche ad un dialogo serrato e forte con l'opposizione, abbiamo cercato di dare una risposta al sovraffollamento carcerario in grado di tenere insieme garanzia e sicurezza. Per la prima volta, non c'è conflitto; per la prima volta, si cerca di tenerle insieme e di fare in modo che ciò sia produttivo per il nostro Paese, per far sì che esso non sia più il fanalino di coda, sottoposto a procedure di infrazione da parte dell'Europa, sottoposto alla derisione e ad un giudizio severo sia nel campo dei diritti umani che in quello della tutela della sicurezza, ad esempio con l'aggiramento continuo del 41- bis da parte delle organizzazioni mafiose. Colleghi, ricordo a tutti che partivamo da una situazione veramente preoccupante e drammatica. A marzo 2013, il totale dei detenuti presenti nel nostro sistema carcerario era pari a 65.831 detenuti. Oggi, nel marzo 2015, dopo interventi strutturali e non emergenziali, ci troviamo di fronte ad una popolazione carceraria di 54.122 detenuti. Questo è un risultato che il nostro Paese raggiunge per la prima volta (ben 11.000 detenuti in meno), senza ricorrere né all'amnistia, né all'indulto e senza fare i pastrocchi che l'italietta sapeva fare (ad esempio quello dell'indultino). Per la prima volta non si è imboccata questa strada e si sono ottenuti risultati permanenti e duraturi. Questo risultato non ha messo in pericolo la sicurezza del Paese e non ha creato quello che molti paventavano stracciandosi le vesti e gridando «al lupo!», cioè che il nostro Paese sarebbe stato invaso da un aumento dell'indice di criminalità. Tutto questo è stato fatto con un lavoro misurato e progettuale, in grado finalmente di tenere insieme - come dicevo all'inizio - sicurezza e garanzie. Abbiamo poi anche un altro problema nell'ambito del sovraffollamento, quello della custodia cautelare. Il nostro Paese spicca anche per questo dato negativo: la custodia cautelare non era l'eccezione, ma via via nell'italietta stava diventando la regola. Ricordo a tutti che nel marzo 2013 ci trovavamo di fronte a ben 24.824 detenuti in custodia cautelare per vari motivi. Adesso, nel marzo 2015, secondo il dato reale che ci forniscono il Ministro e il Governo (che ringrazio), ci troviamo di fronte a 18.696 detenuti. Anche qui c'è stato un notevole abbattimento legato all'effetto di quei provvedimenti che sono stati prima richiamati, attraverso un combinato disposto di varie misure: si è trattato quindi di un abbattimento vero. Ma 18.696 è ancora un numero elevato; ecco allora l'intervento di oggi, che ci apprestiamo ad approvare. La custodia cautelare non diventa più la prima misura, ma diventa una misura rigorosa e misurata realmente da un lato con la gravità dei reati e, dall'altro, con una condizione necessaria e indispensabile di cui il nostro sistema di sicurezza non può fare a meno. Non diventa quindi una misura presa indifferentemente, il rifugio attraverso cui il magistrato prende una decisione senza valutarla bene, senza qualificarla bene e senza motivarla bene. Ricordo a tutti i colleghi che, ai sensi dell'articolo 274 del codice di procedura penale, la custodia cautelare normalmente nel nostro Paese si attua in relazione al pericolo di fuga, al pericolo di reiterazione del reato o al pericolo di inquinamento delle prove. In questo ultimo caso, già adesso la norma prevede che questo pericolo debba essere attuale, quindi non un pericolo generico che cammina con il tipo di reato. Abbiamo voluto prevedere che anche per il pericolo di fuga, come per la reiterazione del reato debba esserci un'attualità concreta e debbano essere motivati. In questo senso, la scelta che il relatore ha spiegato in diversi interventi qualifica e mette insieme sia la domanda di garanzie sia la richiesta di sicurezza ed evita il bisticcio tra queste due fondamentali condizioni di una democrazia avanzata. Cari colleghi, penso che questa sia una scelta indovinata e qualificante. Ce n'è stata un'altra che è stata valutata bene ed è fondamentale: quali sono i reati per cui è necessario attuare l'obbligatorietà della custodia cautelare? Normalmente sono quelli che via via stiamo provando a descrivere sotto la lezione storica che Falcone ci ha consegnato, che è quella del doppio binario: i reati di sovversione, di terrorismo e quelli di mafia. Per questi tipi di reati la domanda di sicurezza è forte e qualificante e quindi c'è obbligatorietà della custodia cautelare. Per gli altri reati, alcuni dei quali altrettanto gravi, resta la facoltà del magistrato di prevedere l'obbligatorietà. Pensiamo, ad esempio, al reato previsto dall'articolo 416- ter del codice penale, che in prima lettura alla Camera avevamo inserito nel novero dei reati per cui è prevista obbligatorietà della custodia cautelare, ma, grazie al combinato disposto, cari colleghi, tra le sentenze della Corte costituzionale e l'opzione che il magistrato ha sempre di prevedere, oggi, in via normativa l'obbligatorietà, c'è sempre la facoltà del magistrato di valutare e quindi di mettersi in condizione di rispettare e mettere in equilibrio sicurezza e garanzia. Quindi, anche in questo caso nessuna via di fuga per chi pensa di poter utilizzare alcuni tipi di reati per non incorrere nel rigore della legge. Queste sono le scelte di fondo che sono state previste all'interno di un disegno di legge che prevede molti interventi e voglio qui rivolgermi al Vice Ministro per incoraggiarlo ad andare avanti. Abbiamo scelto la via della depenalizzazione: una via moderna e avanzata che il nostro Paese aspettava da venti, trent'anni; la via della messa alla prova, la via di ammodernare il nostro sistema carcerario. Dobbiamo continuare su questa strada senza ledere i diritti di un Paese, diritto di nuova generazione e diritto moderno e avanzato che è quello della sicurezza. È una strada che dobbiamo continuare a seguire e che penso ci darà buoni frutti. I dati ci confortano e anche il provvedimento su cui il Partito Democratico dice sì va in questa direzione.
2015-04-14	M5S	SantangeloVincenzo	Per esempio, in Europa l'Italia partecipa a diverse missioni: una nei Balcani, dove spende - pensate bene, cittadini - 59,170 milioni di euro contro i 36 milioni dello scorso anno. Peraltro, le risorse di quest'anno sono valide fino a settembre e, quindi, sarà sicuramente emanato un nuovo provvedimento nella parte finale dell'anno. Ancora: siamo in Bosnia per 200.000 euro; in Albania per 4,316 milioni; in Kosovo per 955.000 euro, a cui si aggiungono altri 46.000 sempre per il Kosovo. Per Active Endeavour sono stati stanziati 19,105 milioni e circa 7 milioni per un'altra missione.
2015-04-14	PD	GinettiNadia	Si tratta di un decreto-legge che innova il codice penale, con nuove fattispecie di reato per l'emersione e il contrasto del terrorismo, anche internazionale, che modifica il codice di procedura penale e l'ordinamento penitenziario, così come il codice antimafia e il codice per la tutela della privacy, che modifica ed amplia l'azione dei Servizi di informazione e sicurezza e che istituisce la Procura nazionale antimafia e antiterrorismo. Il provvedimento si è reso necessario per introdurre nel nostro sistema misure urgenti di contrasto al terrorismo internazionale, contro la radicalizzazione e l'estremismo violento, anche in attuazione della risoluzione n. 2178 del 2014, adottata dal Consiglio di sicurezza delle Nazioni Unite, vincolante per gli Stati, finalizzata all'adozione di misure di prevenzione e di emersione del fenomeno, elevando a reato anche gli atti cosiddetti preparatori e gli spostamenti mirati alla partecipazione ad atti di terrorismo. È indubbio infatti che il quadro di legalità e di sicurezza internazionale sia in continua evoluzione nell'area di crisi del Mediterraneo allargato dal 2011 ad oggi e che la minaccia alla sicurezza sia estesa all'Europa. Ce lo testimoniano i gravi fatti di Parigi, l'attacco armato alla redazione di «Charlie Hebdo» e al supermercato Hyper Cacher, intorno alle cui vittime si è stretta l'intera coscienza europea, pubblica e privata, trattandosi di un attentato alle libertà fondamentali della nostra democrazia. L'attacco al museo di Tunisi, che ha coinvolto anche nostri cittadini, ha reso ancor più evidente una minaccia senza confini e che segue schemi nuovi di formazioni terroristiche e di interventi che si avvalgono di gruppi locali, di singoli combattenti esteri, di reti di reclutamento che, nate per mettere in connessione un mondo senza più barriere, diventano strumento di terrore e di morte. La prevenzione rispetto al propagarsi di tale fenomeno terroristico, con un attivo dialogo con gli Stati coinvolti, al fine di elaborare strategie integrate, con un approccio globale a tale grave minaccia, il rispetto dei diritti dell'uomo, la lotta al finanziamento del terrorismo, legato anche al riciclaggio di denaro, una rafforzata capacità di crescita economica e sociale in quelle aree, il consolidamento dei processi di democrazia rappresentano pertanto facce di un unico aspetto, complementari e che si rafforzano vicendevolmente. Il terrorismo islamista va dal jihad afgano all'Islam radicale, dall'11 settembre 2001 ad oggi, tra nuove organizzazioni e nuovi sodalizi, da Al Qaeda e al-Zarqawi fino alla proclamazione, da parte di Abu Bakr al-Baghdadi, della rinascita del califfato e di uno Stato islamico fondato su violenza e crimini internazionali contro l'umanità, persecuzioni di minoranze e milizie che procedono con lapidazioni, decapitazioni, uccisioni efferate, trafficanti di morte e di esseri umani, da Boko Haram in Nigeria e Kenya, fino alle fosse comuni di Tikrit e ai campi profughi di Yarmouk; violenza indiscriminata nelle scuole come negli ospedali, sino alla distruzione di opere architettoniche e artistiche e di un patrimonio archeologico simbolo di civiltà e cultura. In tale grave contesto si è reso necessario perciò rafforzare gli strumenti interni di contrasto al terrorismo, innovando il nostro ordinamento giuridico con il decreto-legge n. 7 del 2015. Il capo I (articoli da 1 a 8) detta disposizioni di contrasto al terrorismo internazionale. In particolare, l'articolo 1 interviene sulle disposizioni del codice penale relative ai delitti di terrorismo, anche internazionale, per punire i cosiddetti foreign fighters, ovvero coloro che si arruolano per il compimento di atti di violenza con finalità di terrorismo e si applica salvo che non ricorrano la più gravi fattispecie della partecipazione all'associazione con finalità di terrorismo. Inoltre, prevede una nuova fattispecie per chiunque organizzi, finanzi o propagandi viaggi finalizzati al compimento di condotte con finalità di terrorismo, mentre l'articolo 270- quinquies punisce colui che, dopo aver autonomamente acquisito le istruzioni relative alle tecniche sull'uso di armi da fuoco o di esplosivi, cosiddetto autoaddestramento, pone in essere comportamenti finalizzati in maniera univoca alla commissione di tali atti. La pena è aggravata per il delitto di addestramento ad attività con finalità di terrorismo, quando le condotte di chi addestra o istruisce siano commesse attraverso strumenti telematici o informatici. Inoltre, è previsto che alla condanna per associazione terroristica, assistenza agli associati, arruolamento e organizzazione di espatrio a fini di terrorismo consegua l'obbligo della pena accessoria della perdita della potestà genitoriale «quando è coinvolto un minore». L'articolo 2 introduce misure per il contrasto alle attività di proselitismo attraverso Internet dei cosiddetti foreign fighters. Quando i reati di terrorismo, l'istigazione e l'apologia del terrorismo sono commessi tramite strumenti informatici e telematici, sono anzitutto previste aggravanti di pena. Analoghe aggravanti sono introdotte per il possesso e la fabbricazione di documenti falsi, delitti per i quali viene previsto ora l'arresto obbligatorio. In materia di intercettazioni di comunicazioni informatiche e telematiche, si prevede la possibilità di utilizzare programmi informatici per acquisire da remoto le comunicazioni e i dati presenti in un sistema informatico. Viene modificata, poi, la disciplina delle norme di attuazione del codice processuale penale: per autorizzare le cosiddette intercettazioni preventive anche in relazione ad indagini per delitti in materia di terrorismo commessi con l'impiego di tecnologie informatiche o telematiche; per stabilire che il procuratore della Repubblica che ha autorizzato le intercettazioni preventive, ove ciò sia indispensabile per la prosecuzione delle attività di prevenzione consente la conservazione dei dati di traffico acquisiti per un periodo massimo di ventiquattro mesi; tale deroga non include, naturalmente, i contenuti delle intercettazioni; per ammettere, in ogni caso, l'acquisizione di documenti e dati informatici conservati all'estero, anche diversi da quelli disponibili al pubblico, con il consenso tuttavia del legittimo titolare. La polizia postale e delle comunicazioni dovrà altresì costantemente tenere aggiornata una black list dei siti Internet che vengano utilizzati per la commissione di reati di terrorismo, anche al fine di favorire lo svolgimento delle indagini della polizia giudiziaria, effettuate anche sotto copertura. Previa richiesta dell'autorità giudiziaria e preferibilmente tramite la polizia postale e delle comunicazioni, sono introdotti in capo agli Internet provider specifici obblighi di oscuramento dei siti e di rimozione dei contenuti illeciti connessi a reati di terrorismo pubblicati sulla rete, di cui dovrà rendere conto il Ministro dell'interno in un'apposita sezione della relazione annuale sull'attività delle forze di polizia. Inoltre, si dispone che il Comitato di analisi strategica presso il Ministero dell'interno possa ricevere dall'Unità di informazione finanziaria della Banca d'Italia gli esiti delle analisi e degli studi effettuati su specifiche anomalie da cui emergono fenomeni di riciclaggio o di finanziamento del terrorismo L'articolo 3 inserisce nel codice penale due nuove contravvenzioni in materia di armi: la detenzione abusiva di precursori di esplosivi, ai sensi del regolamento UE 98/2013, nonché la mancata segnalazione all'autorità di furti o sparizioni degli stessi precursori per le condotte previste dal regolamento di cui sopra. Una sanzione amministrativa è prevista invece a carico degli operatori che, legittimamente trattando tali sostanze, omettono di segnalare operazioni sospette alle autorità, e vengono imposti obblighi di comunicazione a chi vende e fabbrica armi, munizioni e materiali esplodenti, per consentire al Ministero dell'interno l'immediata raccolta delle informazioni in materia, per il tramite delle questure per via informatica o telematica. Il testo unico di pubblica sicurezza (regio decreto n. 773 del 1931) viene inoltre modificato per prevedere: obblighi di denuncia alle autorità di pubblica sicurezza anche dei caricatori delle armi, lunghe e corte, aventi determinata capienza di colpi; la detenzione abusiva di armi, la violazione degli obblighi di denuncia dei caricatori è quindi punito a titolo di contravvenzione. La denuncia dei citati caricatori di armi dovrà essere effettuata entro il 4 novembre 2015. Inoltre, viene introdotto un divieto un divieto nell'uso di determinate categorie di armi per attività venatoria di cui alla direttiva UE 91/477 e viene dettata una disciplina transitoria relativa all'uso delle armi escluse dall'uso venatorio. L'articolo 3- bis integra, inoltre, l'articolo 4- bis dell'ordinamento penitenziario e l'articolo 380 del codice di procedura penale. Con la prima modifica si prevede che anche i promotori, organizzatori e finanziatori del trasporto di stranieri nel territorio dello Stato diretti a procurarne illegalmente l'ingresso nel territorio nazionale possano godere dei benefici penitenziari solo se collaborano con la giustizia (ed è previsto l'arresto obbligatorio). L'articolo 4 interviene sul codice antimafia (decreto legislativo n. 159 del 2011) per estendere la disciplina delle misure di prevenzione e di espulsione dallo Stato per motivi di terrorismo, applicate dall'autorità giudiziaria, e viene introdotto un provvedimento d'urgenza del questore che, già in sede di proposta al tribunale della misura di sorveglianza speciale e dell'obbligo di soggiorno, possa disporre nei confronti del proposto il ritiro temporaneo del passaporto e la sospensione della validità ai fini dell'espatrio di ogni altro documento di identità. Viene altresì estesa al procuratore nazionale antimafia, ora anche antiterrorismo, la titolarità della proposta di applicazione delle misure di prevenzione patrimoniali. La commissione di delitti in materia di terrorismo nel corso dell'applicazione di misure definitive di prevenzione comporta l'aggravante consistente nell'aumento da un terzo alla metà della pena, ed è previsto un nuovo delitto relativo alla violazione del divieto di espatrio. Nel testo unico sull'immigrazione (decreto legislativo n. 286 del 1998) è introdotta l'espulsione amministrativa da parte del prefetto per motivi di prevenzione del terrorismo nei confronti degli stranieri che svolgano rilevanti atti preparatori diretti a partecipare ad un conflitto all'estero a sostegno di organizzazioni che perseguono finalità terroristiche. Infine, nelle disposizioni di attuazione al codice di procedura penale viene raddoppiato, da cinque a dieci giorni, il termine entro cui - ove siano necessarie traduzioni - deve essere depositato il verbale sintetico delle intercettazioni cosiddette preventive presso il pubblico ministero che le ha autorizzate. L'articolo 4- bis modifica l'articolo 132 del codice della privacy in materia di conservazione dei dati di traffico per finalità di accertamento e repressione dei reati. La durata dell'obbligo del fornitore di conservare i dati relativi al traffico telematico è equiparato a quello del traffico telefonico (ventiquattro mesi). Analogamente, viene previsto che sono conservati per ventiquattro mesi i dati sulle chiamate senza risposta. L'articolo 6 modifica il decreto-legge n. 144 del 2005, concernente misure urgenti per il contrasto del terrorismo internazionale, nonché la legge sull'ordinamento penitenziario, al fine di estendere la possibilità di rilasciare a stranieri permessi di soggiorno a fini investigativi anche nel corso di operazioni di polizia e di indagini in materia di criminalità transnazionale. Si introduce inoltre, in via transitoria (fino al 31 gennaio 2016), la possibilità per i Servizi di informazione e sicurezza di effettuare colloqui investigativi, su richiesta del Presidente del Consiglio e su autorizzazione del procuratore generale presso la corte di appello di Roma, di cui deve essere informato il procuratore nazionale antimafia e antiterrorismo, e ne è data informazione anche al Comitato parlamentare per la sicurezza della Repubblica. Viene richiamata l'applicabilità della disciplina derogatoria dell'obbligo di denuncia dei reati nonché la possibilità, per i direttori dei Servizi di informazione di ritardare la comunicazione all'autorità giudiziaria degli elementi di prova acquisiti in ordine alla commissione dei reati. Anche in tali ipotesi, gli elementi acquisiti attraverso le attività preventive non possono essere utilizzati nel procedimento penale, fatti salvi i fini investigativi. L'integrazione del contenuto dell'art 18- bis dell'ordinamento penitenziario in materia di colloqui prevede la possibilità per il procuratore nazionale antimafia e antiterrorismo di svolgere, senza autorizzazione, colloqui investigativi con i detenuti; al medesimo procuratore vanno comunicati i provvedimenti di autorizzazione ai colloqui con persone indagate, imputate o condannate per delitti con finalità di terrorismo. L'articolo 6 -bis modifica la disciplina sui collaboratori di giustizia per coordinarne il contenuto con il ruolo del procuratore nazionale antimafia e antiterrorismo, cui spetterà, ai sensi dell'articolo 11, la proposta di ammissione alle speciali misure di protezione per la revoca o sostituzione della custodia per l'applicazione di benefici penitenziari. L'articolo 6 -ter, inoltre, modifica il decreto legislativo n. 231 del 2007, contro il riciclaggio e finanziamento del terrorismo, per prevedere che il procuratore nazionale antimafia e antiterrorismo debba essere informato delle segnalazioni dell'Unità di informazione finanziaria per l'Italia, istituita presso la Banca d'Italia, relative ad operazioni sospette di riciclaggio o di finanziamento del terrorismo trasmesse alla DIA e al nucleo speciale di polizia valutaria della Guardia di finanza. L'articolo 7 interviene sul codice della privacy (decreto legislativo n. 196 del 2003) per estendere l'ambito dei trattamenti con finalità di polizia, non solo quando il trattamento per finalità di polizia sia previsto dalla legge, ma anche quando sia previsto da una norma regolamentare. L'articolo 8 introduce disposizioni volte alla tutela funzionale e processuale del personale dei Servizi di informazione e sicurezza interna ed esterna. È anzitutto modificato l'articolo 497 del codice di procedura penale per prevedere che anche detto personale, in sede di deposizione in un processo penale sulle attività svolte sotto copertura, possa fornire le generalità di copertura usate nel corso delle operazioni e sia autorizzato a condotte previste dalla legge come reato anche in relazione ad una specifica serie di delitti con finalità di terrorismo, operando nei loro confronti la speciale causa di non punibilità. Inoltre, si attribuisce anche al personale delle Forze armate adibito alla tutela delle strutture e del personale dei Servizi di informazione per la sicurezza la qualifica di ufficiale o di agente di pubblica sicurezza con funzioni di polizia di prevenzione. All'AISE (Agenzia informazione e sicurezza esterna) è affidato il compito di svolgere attività di informazione anche tramite ricerca elettronica verso l'estero, a protezione degli interessi economici, scientifici e industriali del Paese. Delle citate attività, il Presidente del Consiglio dei ministri informa mensilmente il Copasir. Gli articoli 9 e 10, infine, che compongono il capo II, relativo al coordinamento nazionale delle indagini nei procedimenti per i delitti di terrorismo, anche internazionale, prevedono l'attribuzione al procuratore nazionale antimafia anche delle funzioni in materia di antiterrorismo e ne disciplinano gli adeguamenti organizzativi, in tema sia di contrasti tra pubblici ministeri, che di trasmissione degli atti ad altro pubblico ministero per incompetenza, prevedendo l'accesso del procuratore nazionale antimafia e antiterrorismo al registro delle notizie di reato, ai registri delle misure di prevenzione e alle banche dati istituite appositamente presso le procure distrettuali, nonché alle rogatorie dei magistrati del pubblico ministero, formulate nell'ambito di procedimenti relativi ai delitti con finalità di terrorismo. L'articolo 10 modifica alcuni articoli del codice antimafia con riguardo all'organizzazione della Direzione nazionale antimafia e antiterrorismo istituita nell'ambito della procura generale della Corte di cassazione. Signor Presidente, prima di passare la parola ai colleghi senatori relatori sul capo III, che reca disposizioni in materia di missioni internazionali delle Forze armate e di polizia, e dopo aver illustrato le nuove fattispecie di reato e i nuovi strumenti normativi nazionali di contrasto al terrorismo, vorrei ricordare che giovedì scorso l'Assemblea del Senato ha approvato un'importante risoluzione proposta dalla 14ᵃ Commissione sulle politiche europee nel Mediterraneo. Infatti, davanti alla grave instabilità che coinvolge una vasta area del Mediterraneo e del Medio Oriente, occorre insistere affinché sia l'Unione europea nella sua unità ad elaborare risposte comuni (oltre che a modificare gli ordinamenti interni), politicamente forti ed efficaci, per una nuova ed aggiornata strategia di sicurezza europea; occorre, altresì, restituire centralità e priorità alla frontiera unica europea sul Mediterraneo, in termini di sicurezza, ma anche di opportunità, di solidarietà e di controllo. Insomma, occorre un nuovo paradigma per un quadrante strategico, quello del Mediterraneo allargato, la cui stabilità politica, la cui crescita democratica, economica e sociale ci riguardano, come protagonisti. Oggi ancor di più un'assunzione di responsabilità è dovuta.
2015-04-14	PD	MaranAlessandro	Il capo III del provvedimento conferma l'autorizzazione di spesa, sino al 30 settembre 2015, per la partecipazione italiana alle missioni internazionali, che sono suddivise sulla base di criteri geografici, a partire da quelle in Europa, di cui all'articolo 11 (Georgia, Kosovo, Bosnia-Erzegovina, Albania, Cipro e Mediterraneo), Asia, di cui all'articolo 12 (Afghanistan, Qatar, Emirati Arabi Uniti, Bahrain, Libano e anche una proroga dell'impiego di personale militare in attività di addestramento delle forze di sicurezza palestinesi), e Africa, di cui all'articolo 13 (Libia, Mali, Corno d'Africa, Repubblica Centrafricana).
2015-04-14	PD	VattuoneVito	Viene autorizzata, fino al 30 settembre 2015, la spesa di 40.453.334 euro, per il potenziamento del dispositivo aeronavale di sorveglianza e sicurezza nel Mediterraneo centrale, la cosiddetta operazione Mare sicuro, come anticipato dal Ministro della difesa alle competenti Commissioni dei due rami del Parlamento nella seduta del 19 marzo scorso. A fronte del grave deterioramento del quadro di sicurezza determinato dalla crisi in Libia risulta, infatti, necessario adottare misure per assicurare la tutela degli interessi nazionali esposti ai maggiori rischi connessi con l'avanzata della minaccia terroristica. L'infittimento delle attività di pattugliamento, condotte nell'area del Mediterraneo interessata dalle principali rotte di comunicazione, determinerà una maggiore protezione in mare, segnatamente in riferimento al rischio di aumento dei traffici illeciti condotti in mare, principalmente il traffico di armi, di possibili infiltrazioni di terroristi nel territorio nazionale, di possibili azioni di matrice terroristica a danno di installazioni off-shore e natanti, civili e militari. Tale rafforzamento contribuirà, altresì, alla raccolta di informazioni sulle attività dei gruppi terroristici che, per gli ulteriori sviluppi, vedranno interessati gli organi competenti. Le risorse stanziate consentiranno di incrementare adeguatamente gli assetti dell'ordinario dispositivo aeronavale di sorveglianza per la sicurezza marittima con l'impiego di ulteriori unità navali, con componente elicotteristica, e aeromobili, anche a pilotaggio remoto, e gli eventuali ulteriori assetti di sorveglianza elettronica. Sono poi disciplinate le modalità di utilizzo di droni da parte delle forze di polizia, che comprendono perciò Carabinieri e Guardia di finanza, con finalità di pubblica sicurezza e di contrasto al terrorismo. L'articolo 8, anch'esso modificato dalla Camera dei deputati, introduce disposizioni volte alla tutela funzionale e processuale del personale dei Servizi di informazione e sicurezza interna ed esterna. In particolare, una modifica operata dalla Camera attribuisce all'Agenzia di informazioni e sicurezza esterna (AISE) il compito di svolgere attività di informazione, anche tramite ricerca elettronica, esclusivamente verso l'estero, a protezione degli interessi anche di natura militare del Paese. Di specifico interesse per la Difesa è il capo III del decreto-legge, composto dagli articoli da 11 a 16, che reca disposizioni in materia di missioni internazionali delle Forze armate e di polizia. Gli articoli 11, 12 e 13 recano le autorizzazioni di spesa necessarie alla proroga del termine per la partecipazione italiana a diverse missioni internazionali, raggruppate sulla base di criteri geografici. È confermata la suddivisione delle missioni in tre articoli sulla base della dislocazione continentale dei contingenti (Europa, Asia, Africa), già adottata a decorrere dal 2014. Sono confermati i teatri operativi contemplati dal precedente provvedimento di proroga e sono inserite, come preannunciato nelle comunicazioni date al Parlamento, la Resolute support mission in Afghanistan, missione della NATO che subentra alla missione ISAF chiusa al 31 dicembre ultimo scorso, di natura no combat, finalizzata allo svolgimento di attività di formazione, consulenza e assistenza a favore delle forze di difesa e sicurezza afgane, per un impiego medio di circa 630 unità, contro le 1.500 del 2014 (con una riduzione dunque di 870 unità) e una spesa di circa 126 milioni di euro. I militari italiani opereranno, nel corso del primo semestre 2015, a Herat, nella regione Ovest. A decorrere dal secondo semestre 2015, come previsto dalla pianificazione NATO, si procederà ad una riconfigurazione riduttiva delle forze presenti nella zona, in vista del progressivo concentramento nell'area di Kabul. Si segnala che, riguardo alla missione, risultano realizzate le condizioni previste dal decreto-legge n. 109 del 2014, per cui la partecipazione alla missione in Afghanistan era subordinata alla presenza di un'eventuale formale richiesta del Governo afgano, di concerto con le organizzazioni internazionali, e alla comunicazione alla Camera. Ebbene, la risoluzione n. 2189 del 2014, adottata dal Consiglio di sicurezza delle Nazioni Unite il 12 dicembre 2014, dà atto del sostegno delle Nazioni Unite alla missione. Il Presidente della Repubblica islamica dell'Afghanistan e l'Alto rappresentante civile della NATO in Afghanistan hanno sottoscritto a Kabul il 30 settembre 2014 lo Status of forces agreement, nel quale sono definiti i termini e le condizioni in cui le forze della NATO saranno schierate in Afghanistan nell'ambito della missione. Tale accordo è stato ratificato dal Parlamento afgano il 27 novembre 2014. La preventiva comunicazione del Governo alle Commissioni congiunte 3ᵃ e 4ᵃ del Senato e III e IV della Camera dei deputati è stata effettuata il 17 dicembre ultimo scorso. La partecipazione alle attività della coalizione internazionale di contrasto alla minaccia terroristica dell'ISIL (Islamic state in Iraq and the Levant) ha visto un impiego medio di circa 525 unità e una spesa di circa 132 milioni di euro. È prevista, al riguardo, un'ulteriore autorizzazione di spesa di circa 2,9 milioni per la corresponsione, ora per allora, al personale che ha partecipato alle medesime attività in Iraq e Kuwait, nel periodo dal 1° novembre 2014 al 31 dicembre 2014, della differenza tra il trattamento economico accessorio già percepito e quello previsto dal presente provvedimento. Si segnala, altresì, la partecipazione alla missione NATO Baltic air policing. La missione, iniziata su richiesta congiunta della Lituania, dell'Estonia e della Lettonia, motivata dall'insufficiente possesso di capacità e strutture per la difesa aerea autonoma, ha il compito di sorvegliare e identificare tutte le violazioni all'integrità dello spazio aereo della tre Repubbliche baltiche. Alla missione partecipano 14 Stati membri della NATO, a rotazione. Il concorso nazionale inizialmente era stato accordato fino all'aprile 2015; tuttavia, in occasione della recente ministeriale NATO-Difesa, tenutasi a Bruxelles il 5 febbraio 2015, è stata espressa in quel consesso, su auspicio del Ministro della difesa lituano, e con l'approvazione e l'apprezzamento dell'Assemblea NATO, la disponibilità dell'Italia a prolungare di altri quattro mesi il proprio concorso aereo, portandolo fino al 31 agosto 2015. È da precisare che tale ulteriore permanenza, finanziata peraltro solo in parte dal presente decreto, vedrà la restante parte della spesa ristorata dallo Stato primo richiedente, cioè dalla Lituania. È stata decisa, per le missioni antipirateria, la partecipazione alla sola missione dell'Unione europea Atalanta, con conseguente riduzione del personale impiegato, da 607 a 525 unità, e, per le missioni in Libia, la riduzione del personale impiegato, da 100 a 30 unità. È stata inserita la previsione che condiziona la prosecuzione della missione dell'Unione europea antipirateria Atalanta oltre il 30 settembre 2015 alla valutazione degli sviluppi della vicenda dei due fucilieri di Marina attualmente trattenuti in India, sentite le competenti Commissioni parlamentari. In sintesi, la consistenza media del personale militare impiegato per le missioni internazionali è stata ridotta, rispetto all'anno 2014, di oltre il 13 per cento. Siamo passati quindi da 4.207 unità a 3.650, a cui si aggiungono le oltre 6300 unità che intervengono nelle misure antiterrorismo. Quindi, la Difesa con questo provvedimento impegna circa 10.000 uomini. L'articolo 14 reca autorizzazioni di spesa per la stipula dei contratti di assicurazione e di trasporto per circa 73 milioni di euro, di cui 8.600.000 per il mantenimento del dispositivo info-operativo dell'AISE. L'articolo reca inoltre una serie di disposizioni per la cessione a titolo gratuito ad altri Paesi di mezzi e materiale militare. Le modifiche apportate dalla Camera dei deputati prevedono un'ulteriore autorizzazione di spesa di due milioni di euro per l'ammissione di personale militare straniero alla frequenza di corsi presso istituti, scuole ed enti militari. L'articolo 15 contiene norme concernenti la normativa applicabile al personale impiegato nelle missioni internazionali disciplinate dal decreto in esame, con particolare riferimento alla disciplina penalistica. Sono abrogate, a decorrere dal 1° giugno 2015, le disposizioni relative all'impiego dei nuclei della Marina militare per la protezione delle navi mercantili battenti bandiera italiana a rischio di pirateria e, conseguentemente, adeguate quelle riferite all'utilizzo di servizi di vigilanza privata per la medesima finalità. Per quanto riguarda i profili finanziari, il provvedimento prevede un onere complessivo di circa 911 milioni di euro, di cui oltre 615 milioni per la difesa e le missioni internazionali, 28.861.258 per le strade sicure, sempre nell'ambito della difesa, e circa 7.200.000 per Expo 2015. Tralascio l'elenco delle missioni per le quali è previsto a breve un nostro disimpegno e concludo ricordando che la delineata riduzione dell'impegno in ambito internazionale comporterà complessivamente una riduzione di spesa a carico del bilancio della Difesa di circa nove milioni di euro. Onorevoli senatori, termino davvero sottolineando che siamo in una fase storica in cui le diffuse instabilità che vediamo nello scenario internazionale hanno ancora più bisogno di risposte concertate e multilaterali e il nostro Paese intende assicurare la sua partecipazione alle iniziative comuni nei confronti delle crisi di oggi. L'Italia è impegnata generosamente in operazioni legate al ristabilimento della pace, della sicurezza e dello sviluppo dei popoli oppressi. In un contesto internazionale segnato dal rompersi di vecchi equilibri geopolitici si riaffermano ancora i principi cardine della nostra politica estera e di sicurezza, la partecipazione ai processi di pace e la conferma del ruolo internazionale del Paese anche nel quadro di grandi operazioni multilaterali.
2015-04-14	PD	BubbicoFilippo	Signor Presidente, mi permetta di intervenire brevemente per ringraziare innanzitutto i relatori e i Presidenti delle Commissioni per il prezioso lavoro costruito nelle giornate passate, nonché tutti i colleghi senatori che sono intervenuti in questo dibattito, anche quelli che hanno espresso le posizioni più critiche o manifestato una posizione di totale contrarietà alle misure contenute nel decreto-legge. Su questa materia, infatti, non si deve mai smettere di riflettere e di accettare anche punti di vista diversi, perché la minaccia che abbiamo di fronte - questo almeno ci sembra sia condiviso - è vera e presente in Europa e nel nostro Paese. E alle minacce serie bisogna rispondere allestendo gli strumenti più adeguati e manifestando anche la disponibilità a sostenere dei costi. La sicurezza del nostro Paese e dei nostri cittadini non può essere, infatti, garantita se non attraverso un ulteriore investimento, che significa intensificare l'attività di prevenzione e sostenere anche dei costi individuali e collettivi in termini di accettazione degli effetti determinati dalle nuove norme introdotte nel nostro ordinamento.
2015-04-14	PD	FedeliValeria	Allo stato, la minaccia terroristica per il nostro continente, più che da organizzazioni strutturate, proviene da un variegato mondo di fanatici, fatto di lupi solitari e professionisti della guerra rientrati dai fronti della jihad. Tanto i terroristi singoli individui o microcellule che decidono di attivarsi, quanto i returners, militanti di ritorno dall'esperienza combattente, hanno un tasso di pericolosità aggiuntiva, dovuta - secondo, credo, tutti noi - all'elevata imprevedibilità delle loro azioni. In questo contesto, diventa dunque indifferibile completare il quadro normativo vigente - obiettivo cui tende il decreto-legge in discussione - introducendo misure adeguate e selettive capaci di prevenire il rafforzamento delle organizzazioni terroristiche e di attuare più stringenti controlli sui mezzi e sui materiali che potrebbero essere impiegati per il compimento di attentati anche nel territorio nazionale. Sono pienamente convinta che l'Italia, che rientra tra i potenziali obiettivi dell'azione terroristica, in virtù sia della sua partecipazione alla coalizione internazionale contro l'IS che della sua centralità per il mondo cristiano, saprà giocare un ruolo fondamentale nelle stesse sfide importantissime che impegnano i musulmani d'Europa e di tutto il mondo, che non si rassegnano al fanatismo apparentemente e infondatamente basato sulla religione. Per questo non solo sono inaccettabili in sé le "teorie" che attribuiscono colpe e responsabilità ai migranti - quelle migliaia di uomini, donne e bambini mossi dalla volontà e dalla necessità di fuggire da guerre e violenze - ma esse indeboliscono anche oggettivamente, con una polemica politica tutta strumentale alla sola battaglia del nostro "cortile" di casa, lo schieramento largo e unitario che andrebbe messo in campo per battere davvero il terrorismo e difendere il nostro Paese. Dobbiamo muovere con convinzione verso politiche inclusive che tendano a depotenziare quelle situazioni che possano, in qualche modo, alimentare scelte estremiste. Nella lotta al terrorismo, però, sono altresì importanti una rafforzata cooperazione tra agenzie d' intelligence e forze di polizia europee, nonché misure normative che accrescano le capacità d'intervento sul fenomeno dei cosiddetti foreign fighters, così come appunto fa il decreto-legge. La domanda che ci poniamo e ci siamo posti è, infatti, come i tradizionali metodi d'indagine e di contrasto al terrorismo possano combattere e contrastare l'odierno terrorismo. I più recenti attentati che hanno coinvolto Paesi occidentali sono stati posti in essere da soggetti non appartenenti strutturalmente ad organizzazioni terroristiche, ma che ad esse si sono ispirati (Al-Qaeda o IS). Come anche altri hanno detto, ciò rende molto più complicata 1'attività di contrasto e prevenzione e, proprio per questo, diviene fondamentale il contributo che l' intelligence è chiamata a dare e a cui il decreto-legge assegna nuovi strumenti. Allo stesso modo, se teniamo conto che abbiamo procure che tra di loro a volte non parlano e che talvolta non riusciamo ad avere neanche le stesse tipologie di trattamento per i medesimi reati, vediamo che, allora, la creazione di un coordinamento d'indagine - l'antiterrorismo che si unisce all'antimafia - può essere veramente per noi molto importante. E ancora, sono nella prospettiva della coerenza con il più avanzato diritto internazionale le disposizioni contenute nel decreto-legge, volte a dare completa attuazione anche alla risoluzione n. 2178 del settembre 2014 (come ricordava questa mattina il senatore Tonini). Con queste norme - vale la pena ricordarlo - l'ONU obbliga a reprimere una serie di condotte volte ad agevolare, attraverso un coinvolgimento diretto, il compimento di atti terroristici anche in territorio estero, consistenti talvolta nell'attività che i foreign fighters pongono in essere per affiancare conflitti armati con gruppi e organizzazioni di matrice terroristica. In questo senso è rilevante l'introduzione di una nuova fattispecie delittuosa nel codice penale, quella di organizzazione di trasferimenti per finalità di terrorismo, che punisce con la reclusione da cinque a otto anni anche chiunque organizza, finanzia o propaganda viaggi in territorio estero finalizzati al compimento di condotte con finalità di terrorismo. Allo stesso modo è importante la punibilità di colui che addestra al compimento di attività terroristiche, quanto di colui che viene addestrato e di colui che acquisisce, anche autonomamente, le istruzioni per il compimento di atti terroristici, prevedendo un'aggravante nel caso in cui tali delitti siano compiuti avvalendosi di strumenti telematici. E ciò è tanto più importante in quanto i fatti recenti ci hanno dato la dimostrazione dell'esistenza di soggetti che davanti al web, a casa propria, imparano a mettersi le bombe addosso e pure a farle prima di indossarle, escono di casa e, in piena città - come è accaduto a Milano nell'ottobre del 2009 - vanno in una caserma di bersaglieri e provano a farsi saltare in aria. Oggi, quindi, convertendo il decreto-legge in esame, cerchiamo di introdurre in via definitiva una disposizione che punisce anche questo tipo di condotta, prima difficilmente perseguibile. In sintesi, il provvedimento in esame - a mio giudizio e a giudizio del Partito Democratico - fornisce il giusto approccio alla complessità del contrasto al fenomeno terroristico. Ma è anche fondamentale che il decreto-legge non sia unicamente rivolto a rafforzare la normativa penale, sostanziale e processuale in materia di terrorismo internazionale, ma consenta la partecipazione a missioni internazionali delle Forze armate e di polizia finalizzate alla cooperazione, allo sviluppo e al sostegno ai processi di ricostruzione e di pace. Anche se ogni semestre lo affrontiamo, non si tratta di un argomento normale, di una mera ritualità e formalità. Ogni volta abbiamo, infatti, la possibilità di discutere sul contenuto delle missioni, sulla coerenza delle stesse e sul ruolo della cooperazione. L'importante - credo - è riaffermare sempre il principio e il valore delle missioni e della cooperazione. Nel caso specifico delle proroghe, sarebbe stato sufficiente far riferimento alla necessità del Paese di partecipare alla coalizione anti-IS, oppure alla novità della partecipazione di personale militare alla nuova missione della NATO in Afghanistan. Basterebbe nominare solo questi casi per favorire il voto. Invece, come Partito Democratico, abbiamo voluto approfondire il ruolo primario dell'Italia all'interno di queste missioni, la nostra partecipazione attiva alla comunità internazionale e, quindi, la credibilità del Paese, la preparazione delle nostre Forze armate, la capacità dell'Italia, ma anche la coerenza delle missioni con le priorità della politica estera italiana e della comunità internazionale. In conclusione, siamo tutti e tutte chiamati a partecipare al mondo che verrà e il nostro Paese, da sempre porta del Mediterraneo, avrà maggiori capacità di garantire la sicurezza dei cittadini quanto più saprà farsi protagonista nei processi di pace e di modernizzazione, sviluppo e democrazia. L'Europa è chiamata a misurare le proprie capacità di influenza politica e culturale per rispondere al terrorismo senza - lo ripeto - limitazioni delle libertà fondamentali, ma investendo sui punti di forza della democrazia.
2015-04-14	PD	FedeliValeria	Signora Presidente, onorevoli colleghe e colleghi, i più recenti fatti accaduti in Europa e in alcuni Paesi del Medio Oriente e del Nord Africa hanno evidenziato l'espandersi della minaccia terroristica di matrice jihadista. Di fronte al mondo, all'Occidente, all'Europa, c'è una minaccia terribile con la quale confrontarsi unendo le forze e senza cadere nel gioco della paura che, con ogni mezzo ed in particolare con brutalità assoluta, il terrorismo mette in campo per renderci deboli e indifesi.
2015-04-15	LN	DivinaSergio	Nello specifico, facciamo fatica anche a capire il fatto che non vi sia stata una presa di posizione della Presidenza della Repubblica, che alcune volte ha preteso con rigore l'armonia dei contenuti all'interno del decreto-legge. In questa occasione, invece, anche il Presidente della Repubblica è stato abbastanza largo di vedute, consentendo l'emanazione di un provvedimento mix, nel quale sono contenute misure su armi in generale, armi contro il terrorismo, ma soprattutto misure su sicurezza, difesa e missioni internazionali. Sulle armi avremmo voluto dire qualcosa. Già i nostri produttori sono penalizzati per il fatto che, rispetto a tutti i Paesi del mondo, che producono e commerciano armi legalmente, il più delle volte sono sottoposti ad oneri esagerati per cui perdono bandi internazionali per la farraginosità del sistema. Con questo provvedimento non andiamo a sgravare, ma addirittura ad aggravare queste procedure. In secondo luogo, i poveri cacciatori da domani non sapranno neanche più se l'arma in loro possesso è legale o meno, perché abbiamo fatto passare nel provvedimento che, se l'arma è similare ad un'arma automatica utilizzabile in vari altri ambiti, non è legale. Ma il termine similare è molto chiaro! Per me tutte le armi sono similari, perché hanno un calcio, una canna ed un grilletto. Se utilizziamo il termine similare, nessun cacciatore sarà in grado di dire se il proprio fucile da domani è uno di quelli fuorilegge oppure è tra quelli ammessi. Sulla questione delle missioni - chiamiamole come vogliamo, da Mare nostrum a Triton - la Lega, da tempo immemore, ha sempre detto che andavano sospese, anche perché, se non ci si accorge che stiamo subendo un'autentica invasione, c'è poco da fare. Un Paese che subisce un'invasione, in primis non va a raccogliere quelle persone, e soprattutto non le ospita nei suoi migliori alberghi, perché su questo non ci capiamo più. Ci sono poi altri fenomeni poco piacevoli, di cui oggi leggiamo notizie sui giornali, come un'aggressione ai nostri navigli della Guardia costiera, che si è ripetuta per due volte. Si è preteso, sparando, in primo luogo la consegna del carico umano da parte degli scafisti e, in secondo luogo, sempre con la minaccia delle armi, la restituzione del barcone per tornare a ripetere l'operazione. Possiamo ancora consentire questo e mettere in mare persone non armate - come i membri della Guardia costiera - esponendole a tali rischi? La Lega insiste sul blocco navale, ma - si sa - è un partito poco incline all'apertura, dalla mentalità chiusa e dalle posizioni razziste (e capite chiaramente il mio paradosso). Quando però a dire le stesse cose è un certo signor Bernardino Leon, che non credo sia un noto razzista, ma è il commissario speciale dell'ONU per la Libia, il quale, proprio per una questione di sicurezza internazionale, recrimina la necessità di attuare il blocco navale delle partenze dei navigli dalle coste africane verso l'Europa, dovremmo almeno riflettere. Se l'ONU prende tali posizioni ed il suo commissario insiste su di esse, questo dovrebbe quantomeno far riflettere coloro che pensavano si trattasse soltanto di un vezzo o di una delle tante posizioni estreme adottate dalla Lega Nord. La questione dell'immigrazione indubbiamente s'interfaccia ormai con quella della sicurezza nazionale. Tutti abbiamo capito la grande minaccia che lo Stato terrorista islamico rappresenta e abbiamo anche potuto apprendere in quale modo si finanzi: in parte con proventi dalla vendita illegale di petrolio; in parte vendendo opere artistiche ed archeologiche trafugate; in gran parte, poi, tramite il commercio e la tratta di esseri umani. Più noi rendiamo facile l'approdo sulle nostre coste, più invitiamo ed incentiviamo l'ISIS: in tal modo, finanzieremo addirittura lo Stato islamico, che è arrivato fino a poche centinaia di chilometri da casa nostra, sulle sponde Nord del Mediterraneo. Se il Governo non avesse posto la questione di fiducia, avremmo formulato qualche richiesta e proposto alcune iniziative. Per esempio, ieri sono morti 400 immigrati per l'affondamento di un barcone, e sono solo gli ultimi cronologicamente. Avremmo proposto di prevenire questi massacri e i viaggi della morte, organizzando campi di accoglienza sulle sponde di partenza ed evitando effettivamente che tanta gente rischi di morire per arrivare in Italia ed essere poi riportata nel proprio Paese, perché non ha titoli per chiedere né asilo né rifugio politico. Avremmo chiesto - ad esempio - che le pattuglie di polizia siano dotate almeno di un effettivo addestrato specificatamente all'antiterrorismo, ma non abbiamo potuto farlo. Avremmo chiesto che tutte le persone che arrivano illegalmente nel nostro Paese siano identificate in modo certo, con rilevamenti biometrici, cioè del DNA, come fanno tanti Stati, ma non abbiamo potuto chiederlo. Avremmo chiesto che, senza il nulla osta del Ministero degli affari esteri, nessuna persona possa recarsi in zone di guerra o ad alto rischio, anche perché i sequestri sono un'altra delle fonti di approvvigionamento dello Stato terrorista. Avremmo anche chiesto che il nostro Paese non paghi alcun riscatto per liberare cittadini sequestrati, preventivamente avvisati che potrebbero correre un grossissimo rischio a recarsi in certi Paesi. Per finire, avremmo anche chiesto che, se il Brasile non collabora totalmente con il nostro Paese, consentendo l'estradizione di un terrorista quale Cesare Battisti
2015-04-15	M5S	AirolaAlberto	Signora Presidente, questo Accordo costituisce, per numero di ambiti toccati e valore economico complessivo, il più ampio accordo di libero scambio mai negoziato dall'Unione europea con un Paese terzo. Si stima che il volume d'affari sia di 19 miliardi. Tale Accordo interviene, come ha spiegato il relatore, che ringrazio, su una quantità infinita di ambiti merceologici e legislativi riguardo a dazi e tutele delle merci, nonché sulle caratteristiche dell'informazione rispetto alle merci, che sono numerosissime. Vi voglio segnalare che abbiamo svariati allegati con centinaia o forse migliaia di indicazioni di merci oggetto di interesse di numerose Commissioni. Alla luce di questo, noi crediamo che sarebbe stato più opportuno valutare attentamente, e nel dettaglio, cosa l'Europa va a contrattare, anche a nome nostro, con un Paese terzo per un volume d'affari così ampio, soprattutto per tutelare alcune eccellenze e qualità della produzione italiana e del mercato italiano. Questo modo di procedere ricorda un po' il Trattato transatlantico sul commercio e gli investimenti (TTIP), o comunque le modalità utilizzate per approvare il TTIP. Infatti, a questo proposito, se interpellate i colleghi che sono a Bruxelles, saprete che hanno una reading room, cioè un'aula dove sono contenuti i documenti, dove si accede privati di telefono e di qualsiasi matita o foglio di carta per segnare delle note. Troviamo che ciò sia assurdo, perché si tratta di un contratto di grande importanza. Adesso non voglio sviare il discorso, ma nel metodo noi non ci fidiamo di come l'Unione europea tratta gli interessi del nostro Paese. Non ci fidiamo nonostante sul documento al nostro esame venga chiaramente indicato che saranno tutelati i marchi: «L'Italia vede tutelate le sue indicazioni geografiche commercialmente rilevanti come ad esempio il prosciutto di Parma». Ma io trovo il "parmigianische italienische" ovunque, senza tutele, o formaggi che non hanno la benché minima tutela in Europa. Pertanto, non mi fido di una trattativa sui nostri marchi fatta dall'Europa, perché non mi sembra tuteli adeguatamente le nostre eccellenze, e forse anche per colpa dell'attuale Governo o di quello precedente. Valutiamo negativamente anche il fatto che questo Trattato ratifica accordi in modo squilibrato, che vanno soprattutto nella direzione di scambi riguardanti prodotti elettronici, automobilistici e farmaceutici. Se digitate su Internet le parole «Corea del Sud, produzione», scoprite che in questi ambiti la Corea del Sud è fortissima, la Hyundai è fortissima e produce automobili. In ambito elettronico citiamo Samsung e LG. Chiunque ha in casa o almeno conosce qualcuno che possiede un televisore Samsung. Quindi, il nostro timore maggiore è che questo Accordo vada a squilibrare fortemente la capacità e l'eccellenza italiana, facilitando un'invasione di prodotti che è già in atto. Non parliamo poi del fatto che stipuliamo questo Accordo con un Paese che non ha ancora ratificato diverse convenzioni e impegni internazionali ONU in materia di diritti del lavoro, diritti umani e ambiente. È vero: l'Accordo dice genericamente - almeno da quanto ci risulta - che dovrebbe servire proprio a tutelare questo squilibrio, ma noi, anche in questo caso, temiamo la facilitazione nella delocalizzazione di produzioni che attualmente si potrebbero fare in Europa o in Italia a favore dei mercati asiatici. Si potrebbero svolgere molte altre considerazioni - ad esempio - sulla parte dell'Accordo relativa al tema degli appalti, che ci lascia dubbiosi perché non l'abbiamo affrontata nel merito. Ci troviamo semplicemente a ratificare un elenco di azioni e, benché ci venga detto che sono nell'interesse del miglioramento degli scambi commerciali, visti i fatti precedenti, dubitiamo che siano completamente a favore del nostro Paese. Quindi, per questa ragione il Movimento 5 Stelle voterà convintamente contro il presente disegno di legge di ratifica di questo Accordo commerciale, auspicando che su tali questioni l'Italia faccia finalmente valere le sue ragioni, soprattutto in Europa, visto che quest'ultima contratta su tali materie e lo fa un po' di nascosto, nell'ombra, al buio. Ripeto dunque che, visti e considerati i precedenti, il Movimento 5 Stelle si opporrà convintamente.
2015-04-15	PD	ZandaLuigi	Ho grande rispetto per la Nazione turca, grande considerazione per i sentimenti della sua popolazione e per la sua antichissima cultura. Ho anche sostenuto la prospettiva del suo ingresso in Europa, ma il mio personale pensiero è che sulla tragedia del popolo armeno il Papa abbia semplicemente ricordato la storia.
2015-04-15	PD	ZandaLuigi	In Libia la situazione è molto diversa: le conseguenze economiche e militari di un eventuale controllo terroristico delle fonti di petrolio e di gas sarebbero devastanti. Il caos politico e sociale della Libia ne fanno l'area di maggior pericolo per l'Italia e per l'Europa. Nella sciagurata ipotesi che l'ISIS arrivasse a controllare le fonti energetiche libiche, anche soltanto in una percentuale tra il 10 e il 20 per cento della produzione, ed anche se fosse costretto a svendere il greggio a prezzi molto scontati, i suoi introiti non sarebbero inferiori al miliardo di dollari l'anno. Non c'è da stupirsi, considerato che, prima della crisi, in Libia si ricavavano ogni anno dal petrolio e dal gas circa 50 miliardi e che persino dopo il crollo dovuto all'instabilità del Paese nel 2014 i ricavi sono stati di circa 20 miliardi.
2015-04-15	PD	ZandaLuigi	Signora Presidente, tra poco i senatori del Partito Democratico voteranno un provvedimento che contiene norme molto importanti; norme non solo di proroga delle nostre missioni internazionali di pace, ma anche di contrasto al terrorismo; norme che, tra l'altro, colpiscono le attività addestrative, il reclutamento, l'uso di documenti falsi e il trattamento di sostanze esplosive. Il contenuto è già stato ampiamente illustrato in quest'Aula, sia in discussione generale, che in molte delle dichiarazioni di voto che mi hanno preceduto. È stato osservato da alcuni interventi di questa mattina che sarebbe stato meglio fare di più. Questo è sempre possibile, soprattutto quando le materie sono così complesse; ma sull'utilità e sull'efficacia di norme preventive contro il terrorismo c'è ben poco da discutere. Sulla base delle nostre leggi, dalla fine di dicembre ad oggi, 32 persone sono state allontanate dal territorio nazionale per tutelare la sicurezza dello Stato. Io mi auguro che questa sensibilità tra poco orienti positivamente il voto del Senato. Questo lo dico anche ai senatori di Forza Italia, dopo aver ascoltato il senatore Gasparri. Infatti, per la loro cultura politica e per le opinioni che hanno sempre espresso - come il senatore Gasparri ha ricordato poco fa - ritengo che per loro non votare le missioni militari e le norme antiterrorismo sia sbagliato. È sbagliato, senatore Gasparri, anche avendo delle buone ragioni sulla questione del seggio al Copasir. Quando si tratta di missioni militari di pace e di norme antiterrorismo voi non avete mai votato contro e mi dispiace che oggi lo facciate. D'altra parte, in termini di legalità internazionale, il decreto trova il suo fondamento nella nostra Costituzione e anche nelle indicazioni della Carta dell'ONU, che recita - cito - «sulle minacce alla pace e alla sicurezza internazionale causate da atti terroristici» e chiede l'intervento della comunità internazionale. Il decreto trova conferma anche nella recentissima risoluzione del Consiglio di sicurezza dello scorso settembre 2014. Faccio questo richiamo alle Nazioni Unite in modo non formale, perché è un segno dell'allarme della comunità internazionale davanti ad una minaccia del terrore criminale così violento, che opera su così tanti fronti da rendere necessaria una risposta strategica altrettanto globale e di forza corrispondente. Questo è il senso del provvedimento che stiamo per approvare. L'Italia è una componente rilevante della lotta al terrorismo e, per di più, è esposta essa stessa al rischio di attacchi. Per noi la scelta di introdurre nell'ordinamento strumenti normativi essenziali per rendere efficaci le azioni di contrasto corrisponde sia al dovere di difendere i nostri cittadini, sia agli impegni politici e operativi che ci legano ai Paesi aggrediti dalla violenza. L'analisi dei fatti ci dice che la lotta al terrorismo internazionale sarà ancora lunga e dovrà impegnare, oltre alle legislazioni nazionali, anche le iniziative politiche, diplomatiche, di intelligence e financo militari, in primo luogo della coalizione internazionale anti-ISIS, cui l'Italia ha aderito insieme ad altri 40 Paesi. Abbiamo imparato a conoscere il nome di organizzazioni del terrore di inaudita crudeltà come l'ISIS, come Al Qaeda, come Boko Haram e come al-Shabab e sappiamo che gli Stati dove il terrorismo opera stabilmente sono sempre più numerosi: dalla Siria all'Iraq, dall'Afghanistan alla Somalia, dal Mali alla Libia dalla Tunisia al Pakistan, dalle Filippine all'Indonesia. In Iraq, l'ISIS si è addirittura fatto Stato, uno Stato che si regge esplicitamente sul terrorismo, che lo pratica come propria regola di vita e lo diffonde nel mondo. Un terrorismo senza confini: gli attentatori del museo del Bardo erano stati addestrati in Libia, i massacratori dei 150 studenti cristiani in Kenya venivano dalla Somalia. Anche l'Occidente è oggetto di attacchi diretti, lo abbiamo visto a Ottawa, a Bruxelles, a Sidney, a Parigi e a Copenhagen e la rete del terrore può contare sull'arruolamento di migliaia di cittadini europei ed immigrati che, conclusi i combattimenti in prima linea, tornano a casa e diventano un pericolo permanente per i loro Paesi d'origine. Questo gigantesco salto di qualità delle centrali terroristiche è reso possibile dalle massicce risorse finanziarie a loro disposizione e dalla facilità con cui vengono acquistate armi anche di elevatissima potenza. Né possiamo escludere che, in tutto o in parte, possano essere usati per sostenere il terrorismo i rilevantissimi guadagni provenienti dallo sfruttamento della prostituzione e dalla stessa riduzione in schiavitù di centinaia di migliaia di donne e di bambini. Non abbiamo notizie certe sul collegamento tra organizzazioni terroristiche e la continua crescita del traffico di esseri umani verso le coste italiane, ma una cosa è certa: le modalità con le quali senza soluzione di continuità vengono spinti a morire in mare migliaia e migliaia di disperati corrispondono alla spietatezza abituale di quelle bande criminali. Senatore Centinaio, il traffico di esseri umani dal Nord Africa all'Italia si combatte con più Europa e non occupando alberghi per interessi elettorali.
2015-04-15	LN	CrosioJonny	Ci si riempie tra l'altro tanto la bocca, soprattutto in questo momento in cui si vogliono giustamente assecondare anche le richieste dell'Europa, parlando di snellimento e sfoltimento delle procedure in materia di appalti, con il nuovo Codice degli appalti, con cui si vogliono dare regole chiare e snelle sugli appalti e, di conseguenza, su tutto ciò che concerne l'amministrazione pubblica. Con gli emendamenti che abbiamo presentato andiamo a determinare degli obblighi in capo a chi deve partecipare agli appalti stessi, tra cui, ad esempio, l'obbligo di presentarsi; in caso contrario, interviene il silenzio assenso. Sappiamo benissimo, infatti, sempre in virtù dell'esperienza amministrativa che abbiamo, che la posizione e la decisione di alcuni enti coinvolti, magari apparentemente marginali, sono parte integrante di tutto il sistema procedurale riguardante una certa opera per cui, non presentandosi, quegli enti vanno a bloccare tutta la macchina amministrativa.
2015-04-15	M5S	BertorottaOrnella	Il testo, elaborato nell'ambito del Consiglio d'Europa, sottoscritto da 46 Paesi e ratificato già da 42, è finalizzato ad offrire maggiori garanzie giuridiche a protezione del patrimonio archeologico degli Stati parte, definito come fonte della memoria collettiva europea e strumento di studio storico e scientifico. Il documento, composto di 18 articoli, ha aggiornato i contenuti di un precedente trattato del Consiglio d'Europa, risalente al 1969 e ratificato dall'Italia nel 1973.
2015-04-15	PD	DiGiorgiRosaMaria	Signor Presidente, colleghi, chiedo solo un attimo di pazienza per chi è interessato. Stasera vorrei parlare molto rapidamente di un tema che ancora una volta ci colpisce e colpisce tutti, in particolare le donne; ma credo che debba colpire complessivamente la nostra società. Ultimamente a Firenze è successa una cosa orrenda: è stato ritrovato il corpo di una ragazza, una ex modella, naturalmente massacrata dal suo compagno. Questo omicidio lascia ancora una volta sgomenti, per la particolare crudeltà e le violenze che le donne in genere sono costrette a subire durante la loro vita. Questa ragazza aveva denunciato ed aveva fatto tutto ciò che classicamente si fa e che di fatto non serve a nulla, perché non c'è sufficiente protezione. Perché racconto qui questo dato, che avrete già letto sui giornali? Semplicemente perché credo sia necessario che, da parte nostra, ci sia davvero un tentativo un po' più forte di mettere fine a questo, attraverso una legislazione che sia adeguata. Noi abbiamo fatto qualcosa nel corso di questa legislatura: abbiamo convertito in legge il decreto-legge 14 agosto 2013, n. 93, recante «Disposizioni urgenti in materia di sicurezza e per il contrasto della violenza di genere, nonché in tema di protezione civile e di commissariamento delle province». Un decreto omnibus, perché naturalmente ancora non riusciamo a fare le cose ad hoc. Credo invece che sia necessario cominciare a muoverci davvero su questo tema del femminicidio, con un segnale più significativo, legato a qualcosa di più completo: cultura del rispetto verso le donne, prevenzione e naturalmente educazione alla differenza di genere. Credo che ce la possiamo fare: potremmo essere la legislatura che lo fa. Rispetto a questo, i vari atti che quotidianamente succedono in tutte le parti d'Italia ci devono spingere ad essere veloci. Signor Presidente, credo che sia necessario che il Senato si muova, visto che c'è molta sensibilità da parte di tutti i colleghi. Quindi norme specifiche a tutela delle donne devono diventare realtà. Dicevo che bisogna puntare all'educazione, con azioni rivolte a diffondere tra gli uomini, tra i giovani, tra i ragazzi l'idea del rispetto della donna, influendo in maniera incisiva sui programmi scolastici. Come 7ᵃ Commissione abbiamo parlato di questo in più occasioni: ne abbiamo parlato con il Ministro e vogliamo che anche all'interno del provvedimento «la buona scuola», quando si parla di educazione civica e civile, questo sia un tema forte, un tema fondante, qualcosa che renda la civiltà del nostro Paese un po' più avanzata rispetto a quello che c'è in altre parti d'Europa. Guardate che la quantità di omicidi e di femminicidi nel nostro Paese è veramente insopportabile ormai per tutti ed è insopportabile per un Paese civile. Quindi faccio questa comunicazione soltanto per dire che serve molto di più. Queste donne vengono uccise dopo essere state minacciate: quasi sempre si tratta di una storia di minacce e di violenza. Quindi noi dobbiamo far sì che in questo provvedimento, che spero si possa fare il prima possibile, ci siano anche investimenti veri nella predisposizione di luoghi protetti. Abbiamo bisogno di questo, abbiamo bisogno che le Regioni e tutti gli organi competenti si diano da fare. I Comuni lo stanno facendo per come possono. Bisogna mettere a disposizione luoghi dove queste donne con i loro figli possono avere una salvaguardia reale. Quindi, ci vogliono investimenti, assistenti sociali, attività nei confronti delle Forze di polizia, perché è giusto che l'accoglienza sia di un certo tipo. Naturalmente il discorso include le ASL e tutti coloro che hanno competenza. Noi sappiamo come fare: ce lo diciamo sempre nelle Aule istituzionali e nei luoghi a questo deputati, però poi qualche volta non siamo concreti. Spero che da noi, dai presenti, da coloro che in questa legislatura sono impegnati qualcosa di reale possa venire per i nostri figli, le nostre figlie e per tutti coloro che hanno fiducia ancora in noi.
2015-04-16	LN	DivinaSergio	Signora Presidente, come il collega Malan, anche noi abbiamo avuto la fortuna di conoscere Gustavo Selva e di lavorare con lui e di apprezzare quest'uomo con una carriera brillantissima. Gustavo Selva era del 1926. Giovanissimo, diventa caporedattore del telegiornale RAI e in RAI fa una carriera più che brillante. Lo chiama direttamente Bernabei e le sue prime esperienze sono in qualità di corrispondente. Gira mezza Europa, conosce le grandi capitali europee, è corrispondente da Bruxelles, da Vienna, da Bonn. L'esperienza che più lo forma politicamente, però, è l'incarico di corrispondente itinerante. Venne mandato nei Paesi dell'Est. La sua avversità ad un modello che adesso sembra non esistere più, al comunismo, Gustavo la formò sul campo, non con le letture, ma vedendo con i propri occhi e toccando con mano, proprio in questo suo rapporto e nelle occasioni che ebbe di conoscere praticamente tutti i Paesi dell'Est. Come ha già ricordato il collega Malan, in queste sue missioni ebbe addirittura l'onore di conoscere e addirittura di simpatizzare con quello che era allora il vescovo di Cracovia, diventato poi Giovanni Paolo II. Andrebbe ricordata la sua gioventù da giornalista. Egli si è formato innanzitutto alla scuola di Manzini, ne «L'Avvenire d'Italia», giornale cattolico ma profondamente antifascista: egli assunse delle posizioni nei confronti della fine del fascismo ed ebbe un ruolo determinante nella formazione dell'opinione pubblica. Addirittura, da giovane giornalista fu presente ai Patti di Roma, che siglarono la firma di quella che divenne poi la Comunità europea: conobbe infatti De Gasperi, Willy Brandt, addirittura Schuman. Una formazione che poi servì nella sua seconda parte della vita, quando decise di entrare a far parte dell'agone politico. La sua esperienza iniziale fu la prima elezione europea, non di nomina ma attraverso votazioni. Grazie al fatto di avere precedentemente gestito il GR2, negli anni Settanta, quando sembrava che la radio dovesse morire perché la televisione aveva occupato tutti gli spazi ed appariva come il nuovo modo di comunicare, questo suo modo di fare giornalismo interessante rilanciò effettivamente lo strumento della radio. Fu infatti lui a dirigere il GR2, quello che poi fu ribattezzato «radio belva», riuscendo a distinguere l'informazione dall'opinione, ma non disdegnando di dire quale fosse esattamente la sua opinione. La popolarità di Selva lo portò, in queste prime elezioni europee, a raccogliere 400.000 preferenze, un numero forse mai più eguagliato e che rappresentò un autentico plebiscito. Questo, però, non lo aiutò molto, perché le gelosie nell'ambito politico giocarono non sempre in modo favorevole. Noi lo conoscemmo ed apprezzammo come Presidente della Commissione affari costituzionali e come Presidente della Commissioni affari esteri della Camera dei deputati. Personalmente, ebbi modo di conoscerlo quando, nel 2007, fu eletto in Senato ed entrammo entrambi a far parte della Commissione difesa. Lo conobbi, lo apprezzai e, visto anche il divario di età, mi trovai sotto la sua ala: amichevolmente, un vecchio saggio che illuminava e spiegava. Avemmo modo anche di compiere missioni internazionali. Come ricordava il senatore Malan, egli fu il più importante politico italiano a intrattenere rapporti diretti con quella parte di Est asiatico che sembrava relegata in un angolo: parlo della Repubblica cinese di Taiwan che, vista l'egemonia del gigante cinese e la paura di un riconoscimento della doppia Cina a livello internazionale, era stata tenuta in un angolo. Essa rappresentava però un grande potenziale per il nostro Paese. Gustavo ruppe questa barriera e i rapporti di Taiwan con le istituzione italiane oggi sono dei migliori. Il nostro è un cordoglio vero e vorremmo esprimere ai familiari e ai suoi colleghi di partito le condoglianze della Lega Nord.
2015-04-16	PD	BubbicoFilippo	Signor Presidente, onorevoli senatori, con l'interrogazione all'ordine del giorno, il senatore Gasparri ha chiesto di conoscere se risponda al vero che il Ministero dell'interno intendesse, con mera circolare interpretativa, estendere l'acquisto della cittadinanza in base allo ius soli ai minori nati in Italia dai beneficiari di protezione internazionale, sulla falsariga di quanto la normativa di settore prevede espressamente per i minori nati in Italia da genitori apolidi. In realtà, la problematica di cui questa amministrazione si è fatta carico non è quella evidenziata nell'interrogazione, bensì quella di evitare che all'interno del nucleo familiare di uno straniero titolare dì protezione internazionale potesse venirsi a determinare un'irragionevole disparità di trattamento tra i figli minori. Infatti, in base ad un precedente orientamento, la protezione internazionale riconosciuta allo straniero veniva automaticamente estesa - per espressa previsione di legge - ai figli minori presenti in Italia all'atto della presentazione della domanda da parte del genitore, ma non ai figli minori giunti o nati sul territorio nazionale in un momento successivo. La Commissione nazionale per il diritto di asilo è intervenuta per rivisitare tale interpretazione, facendo leva su alcune recenti modifiche normative che hanno ulteriormente rafforzato il principio della tutela dell'unità del nucleo familiare, attraverso l'affermazione del carattere di priorità rivestito dall'interesse del minore. In particolare, tale organismo, con circolare interpretativa del 17 luglio dello scorso anno, ha chiarito che anche i minori nati o giunti in Italia dopo il riconoscimento della protezione internazionale al genitore beneficiano, fino al compimento della maggiore età, della protezione medesima. Conseguentemente, il dipartimento della pubblica sicurezza è stato invitato a fornire le opportune istruzioni alle questure, ai fini dell'iscrizione dei figli minori nati in Italia nei documenti rilasciati al titolare della protezione internazionale. Assicuro che la predetta circolare non ha inciso in alcun modo sugli aspetti legati all'acquisto della cittadinanza, regolati dalla legge n. 91 del 1992. Ogni eventuale modifica dei principi su cui si basa tale legge non potrà che essere oggetto di approfondita valutazione in sede parlamentare. Con l'interrogazione, il senatore Gasparri ha posto al Governo anche una domanda di carattere generale, cioè quali iniziative esso intendesse intraprendere, durante il semestre di presidenza italiana dell'Unione europea, per avviare un dialogo sui flussi migratori e sulle ragioni degli stessi verso il nostro Paese. Ovviamente, a tale quesito darò una risposta a consuntivo, sulla base dell'attività svolta e dei risultati conseguiti. L'impegno del governo italiano durante il predetto semestre è stato diretto a creare attenzione e consenso intorno alla propria proposta di un controllo rinforzato delle frontiere esterne dell'Unione, con particolare riferimento al quadrante mediterraneo, da realizzare attraverso un maggiore coinvolgimento delle istituzioni comunitarie e degli altri Stati membri nelle attività di sorveglianza marittima e di gestione dei flussi migratori. Il risultato di tali sforzi è stato l'avvio dell'operazione Triton, finalizzata a contrastare l'immigrazione clandestina e la tratta e il traffico degli esseri umani, con conseguente dismissione dell'operazione Mare nostrum. Ai fini del contrasto di tali fattispecie criminali, è stata rafforzata, poi, la cooperazione di polizia tra gli Stati membri e i Paesi terzi, soprattutto quelli africani e quelli confinanti con la Siria (Giordania, Libano, Turchia, Iraq), con il coinvolgimento anche di Europol per la raccolta di tutte le informazioni utili. L'obiettivo sul quale ora il Governo sta concentrando l'attenzione è duplice. Innanzitutto, quello di ottenere l'innalzamento dei livelli di compartecipazione dell'Unione europea e degli Stati membri all'operazione Triton e, più in generale, alle attività di gestione delle frontiere sul Mediterraneo. Si tratta di un tema attualissimo, vista l'intensificazione dei flussi migratori registrata in questi ultimi giorni. Del resto, lo stesso commissario europeo per migrazione affari interni e cittadinanza Avramopoulos, ha dichiarato nei giorni scorsi che i Paesi meta dei flussi migratori, l'Italia in primis, vanno maggiormente sostenuti nei loro sforzi nel settore e, in tal senso, ha assicurato che la Commissione europea è pronta a fare la propria parte, anche in ragione della segnalazione del delegato dell'ONU, che ha appunto messo in evidenza come l'Italia subisca il carico maggiore in termini di onerosità dell'assistenza prestata a queste persone. L'altro obiettivo al quale il Governo sta lavorando è quello di una rivisitazione profonda delle politiche europee in materia di asilo, basata sul principio che l'accoglienza è un preciso compito dell'Europa, come soggetto politico ed istituzionale, e non di un singolo Paese. L'affermazione di tale principio passa per la modifica o quanto meno l'attenuazione del principio base del regolamento di Dublino, che limita l'ambito di radicamento del richiedente asilo allo Stato di primo approdo. Si tratta di un principio di chiara iniquità, sia nei confronti dei richiedenti asilo e dei rifugiati, menomati nei loro diritti e aspettative di vita familiare, sociale e lavorativa, sia nei confronti di quegli Stati membri che sono frontiera esterna dell'Unione. Consapevoli della netta contrarietà della larga maggioranza dei Paesi membri all'eliminazione tout court del principio in questione, durante il semestre di Presidenza italiana ne abbiamo prospettato un'applicazione flessibile, che tenga conto, ai fini della determinazione dello Stato competente, di fattori familiari (mi riferisco in modo particolare ai ricongiungimenti) e dell'interesse dei minori. Inoltre, abbiamo messo in campo la proposta del mutuo riconoscimento delle decisioni di asilo, a suo tempo elaborata proprio dalla Commissione europea. Stiamo stimolando inoltre anche l'adesione europea e internazionale a un'altra soluzione, che operi secondo il diverso principio di anticipare la decisione sulla domanda di protezione internazionale, affidandone l'esame ad avamposti dell'Unione europea costituiti nei Paesi di transito dei migranti. Questi stessi avamposti, in cooperazione con l'Alto commissariato delle Nazioni Unite per i rifugiati (ACNUR) e l'Organizzazione internazionale dei migranti, potrebbero decidere, secondo preventivi accordi tra gli Stati membri, anche la destinazione del migrante. Ciò potrebbe portare alla drastica flessione dei massicci esodi verso il nostro Paese. Sempre durante il semestre italiano di presidenza è stato riservato ampio spazio all'approfondimento del dialogo dell'Unione europea con i Paesi terzi di origine e transito dei flussi migratori, ai fini dell'apprestamento di una più articolata risposta alle cause profonde della migrazione. In quest'ambito, nell'ottobre del 2014 è stato firmato il partenariato di mobilità con la Giordania, dopo la positiva conclusione di analoghi accordi con il Marocco nel 2013 e con la Tunisia nel marzo del 2014. Oltre a quelli citati, sono stati firmati partenariati con la Moldavia, la Georgia, l'Armenia e l'Azerbaijan, mentre con il Libano è stato avviato formalmente, nel dicembre scorso, il negoziato per la firma di un partenariato su migrazione, mobilità e sicurezza. Per quanto attiene ai processi regionali, la Presidenza italiana ha organizzato a fine novembre scorso due importanti conferenze con i partner dei processi di Rabat e di Khartoum con l'obiettivo di coinvolgere responsabilmente sui temi migratori gli Stati dell'Africa occidentale, centrale, mediterranea e del Corno d'Africa. Queste le principali iniziative assunte dal nostro Paese durante il semestre di presidenza. Posso assicurare che anche nel prosieguo esse riceveranno da parte nostra un forte e deciso impulso, nella consapevolezza dell'importanza strategica che le politiche migratorie rivestono per il futuro dell'Italia e dell'Europa.
2015-04-21	LN	CrosioJonny	Signor Presidente, credo che al di là delle proprie convinzioni personali e politiche, questa mattina sia difficile non essere amareggiati e non essere particolarmente tristi per quello che abbiamo visto negli ultimi giorni. Lo dico proprio convintamente, al di là delle posizioni personali e politiche, ma anche al di là delle proprie convinzioni personali. Mi sono chiesto in questi giorni cosa ancora vogliamo vedere nel Mediterraneo, quanti morti, quanti bambini, quante madri rinchiuse in una stiva di una carretta del mare devono morire in una maniera inconcepibile, affinché la comunità internazionale e l'Europa, questa Europa alla quale - l'ho già detto, purtroppo, un'altra volta, intervenendo sulla stessa questione - abbiamo dato in maniera superficiale anche il premio Nobel per la pace, finalmente si sveglino. Noi lo diciamo da sempre, in maniera anche decisa e probabilmente non condivisibile nei modi per una parte di questa Assemblea: alla base di tutto, noi stiamo parlando, da troppo tempo, di esseri umani. In questa società moderna, del XXI secolo, trovo inconcepibile che si possa morire così a poche miglia da questa Europa. Noi abbiamo convinzioni politiche molto diverse, come dicevo prima, rispetto a una parte di questa Assemblea, ma, pur non condividendolo, troveremmo forse più logico che la comunità internazionale avesse il coraggio, a questo punto, di andare a prendere questi disperati e di non attenderli a poche miglia, assistendo inerme a ciò che succede. È una questione umana, che un uomo moderno, un uomo che fa parte di questa società, un padre di famiglia non può non pensare. Sicuramente non è il momento di fare polemica. Concordo con quello che diceva il presidente Schifani: è difficile parlare oggi con la Libia, quasi impossibile, considerato che ci sono due Governi. Ma, signor Presidente, la comunità internazionale è andata in altri Paesi senza chiedere permesso per questioni ben meno nobili di quella che mira a salvare vite umane: per il petrolio e altre questioni ben meno nobili. Se la comunità internazionale, le Nazioni Unite, l'Europa avessero veramente la volontà, seria, decisa, ferma, umana, avrebbero già dovuto fare qualcosa. Al collega De Cristofaro, al quale non riuscirò sicuramente a dare lezioni di propaganda, dico che non concordo sul fatto che settant'anni fa abbiamo assistito alla stessa cosa. Voglio ricordare le parole pronunciate proprio ieri, non da me (non sono sufficientemente intelligente), ma da Erri De Luca, che mi risulta non sia un leghista, secondo cui la differenza rispetto al genocidio di settant'anni fa è che allora la merce - sono parole sue - veniva pagata alla consegna, e dunque si aveva la garanzia che sarebbe arrivata - scusate la brutalità delle parole, che però condivido - mentre oggi la merce si paga alla partenza e non può fregare di meno a nessuno se essa viene consegnata o no. Questa è la verità ed è la rappresentazione plastica della società del XXI secolo e di questa comunità internazionale piena di ipocrisia. Qualcuno dice che saremmo noi a fare propaganda, ma questa non è propaganda, dal nostro punto di vista. Abbiamo gridato a gran voce quanto l'Europa e la comunità internazionale siano sorde e incapaci di far fronte a questa tragedia umanitaria, al netto della posizione politica e dei convincimenti personali di ciascuno. Stiamo parlando di persone: a questo punto ha poco senso anche parlare della questione dell'immigrazione clandestina. Qui stiamo parlando di uomini, donne e bambini - non sappiamo neanche quanti siano - che quotidianamente annegano o vengono trucidati nel nostro mare, nel mare nostrum. Penso che il punto di partenza per una riflessione seria debba essere questo. Non siamo sicuramente noi a voler fare propaganda oggi. Da lungo tempo abbiamo ben presente la situazione e sappiamo chi ha grandi responsabilità: oggi, chi ha queste responsabilità si deve vergognare verso l'umanità intera per quello che sta accadendo. Lo dico al netto della mia posizione politica, da padre di famiglia: c'è da vergognarsi della situazione. Dunque, chi vuole fare propaganda, lo faccia pure. Chi vuol dire che noi facciamo propaganda, lo dica pure, ma noi non abbiamo fatto propaganda, ma abbiamo da sempre gridato - e continuiamo a farlo - che la comunità internazionale, l'Europa e, a strascico, anche il nostro Paese non fanno assolutamente nulla di quello che un Paese civile dovrebbe fare. Questa è la realtà.
2015-04-21	M5S	CioffiAndrea	Signor Presidente, di fronte all'ultimo incredibile numero di morti, forse l'unica cosa da fare sarebbe stare zitti, forse sarebbe l'unica cosa seria da fare. Però, visto che stiamo facendo questo discorso ed è facile che esso si trasformi in un'ipocrita retorica, sarà il caso di ricordarci un pochino quanto è successo. Era il 1996, la notte di Natale: 300 morti. Lampedusa, l'anno scorso, anzi ormai due anni fa: 366 morti. Oggi 700 morti. Forse dovremmo renderci conto della nostra responsabilità e del fatto che queste persone arrivano qua perché noi abbiamo incentivato, come Occidente, lo sfruttamento di una serie di Paesi e siamo andati lì a fare la guerra dicendo che portavamo la pace. Cito, per tutti, un esempio: lo sfruttamento del Congo per il coltan, per quella tantalite che la gente non sa cos'è, ma è una cosa che ci serve per i cellulari. E tutti i morti per il possesso di quelle risorse. Abbiamo fatto anche l'ipocrita retorica, alla Camera, di pensare di istituire una giornata della memoria per i migranti; anche quella è ipocrita retorica. Abbiamo le regole per il diritto di asilo: il regolamento di Dublino (Dublino II), firmato nel 2003. C'erano al Governo Silvio Berlusconi e la Lega. Nel 2013 c'è stato il regolamento di Dublino III, firmato dal Governo Letta e dal PdL. Adesso ci vengono a dire che bisogna fare qualcosa; prima erano al Governo, quando hanno firmato il Dublino III. Noi abbiamo presentato delle mozioni, che sono state approvate da tutti alla Camera; ma non si è fatto niente (era dicembre). Parlavamo di quote per i Paesi dell'UE, parlavamo di realizzare dei punti dove identificare le persone. Quando arrivano qua le persone, signor Presidente, per avere la loro identificazione passano sei mesi. Vadano a chiedere al prefetto di Trapani quanto ci mettono a identificare le persone: sei mesi. Per concedere un visto per il diritto d'asilo nei Paesi dell'UE ci vogliono due mesi; noi qua ci mettiamo due anni. Per non parlare di quello a cui servono gli immigrati. Io sono salernitano. In quel territorio c'è un posto, a Eboli, si chiama San Nicola Varco. A San Nicola Varco c'erano tanti immigrati, che prendevano 22 euro per 14 ore di lavoro a raccogliere i pomodori. E quello che è successo a Roma ce lo siamo dimenticato? Gli immigrati che valgono più della droga. E ci viene detto che ci costano 40 euro: ma chi se li piglia quei 40 euro? Chi se li prende? Gli scandali che ci sono stati. Poi dite che noi ce l'abbiamo con le cooperative. Accidenti! Con quelle cooperative che hanno fatto i soldi, con loro ce la dobbiamo prendere, altrimenti quello che si fa qua dentro diventa inutile retorica e non ce lo possiamo permettere. E quell'uomo - non so come definirlo, forse definirlo uomo è fin troppo - il ministro Alfano. Ma vogliamo scherzare? La responsabilità ce l'ha lui o non ce l'ha? Ma di che stiamo parlando? Stiamo parlando del fatto che abbiamo dato il via a Triton: costa 36 milioni all'anno, quando il bilancio dell'UE è di 145 miliardi. Per fare questa cosa, per salvare le vite umane, spendiamo lo 0,02 per cento del bilancio. Tanto valgono le vite umane? Ma stiamo scherzando? Ma di che parliamo? Parliamo di questa farsa di stare qui a dire «ci dispiace». Ma vogliamo scherzare? Ci viene detto che bisogna andare in Europa. E Renzi per sei mesi dove è stato? Non era lui che doveva dire all'Europa cosa dovevamo fare? Ma stiamo scherzando? Ma di che parliamo? Non possiamo scherzare su persone morte. È inconcepibile, è inammissibile. La dobbiamo smettere di fare retorica. Sarà il caso di iniziare a fare qualcosa, ad agire, perché non è possibile che muoia la gente. È incredibile quello che è successo; questo sfruttamento assurdo che facciamo con queste persone. Allora dobbiamo smetterla di dire che possiamo far entrare tutti, perché questo è un altro esercizio di inutile retorica. E dobbiamo smetterla di dire che li cacciamo a calci, con il bombardamento delle navi. Pure questo si è detto. Ma stiamo scherzando? L'Italia era un Paese forte, enorme, di accoglienza; eravamo - come si diceva? - italiani brava gente. Ce lo ricordiamo che ci definivano «italiani brava gente» o siamo diventati la schiuma della schifezza? Quale energia abbiamo, quale voglia di far sì che questo non sia un problema? Quand'è che inizieremo a pensare che non dobbiamo più andare a sfruttare quei Paesi e che non lì dobbiamo andare a bombardare? Forse dovremmo capirlo. Forse non ci siete mai stati in un maledetto Paese in cui c'è la guerra. Maledizione! Non lo voglio dire un'altra volta, io ci sono stato e l'ho visto cosa vuol dire, accidenti! Vedere quei poveri cristi di bambini mutilati dalle mine antiuomo che anche noi abbiamo prodotto. Ma allora quale retorica facciamo, di che accidenti parliamo? Tutti voi passatevi una mano sulla coscienza e cercate di capire quali sono gli errori gravi che avete commesso, altrimenti continuerete ad essere quello che siete: morti che camminano. Quello siete e quello rimarrete!
2015-04-21	PD	PizzettiLuciano	Noi affrontiamo ora l'emergenza umanitaria, ma l'emergenza è appunto politica e strategica ed è questa emergenza politica e strategica che genere anche l'emergenza umanitaria. Bene, dunque, le espressioni venute da diverse forze politiche di maggioranza e di opposizione in quest'Aula per un'azione politica molto più efficace che chiama appunto in causa l'Europa.
2015-04-21	PD	PizzettiLuciano	Queste sono le questioni che il Governo italiano porrà nella sede del Consiglio europeo straordinario che è stato convocato. Naturalmente il Governo agirà perché da quel Consiglio escano non solo sollecitazioni, non solo risorse, ma politiche attive, perché Europa significa non solo moneta, ma significa anche, e molto di più, corrispondenza della politica ai valori, corrispondenza della politica ad un sentimento di umanità che quanto mai in questo momento deve guidare l'azione di chiunque governi.
2015-04-21	PD	PizzettiLuciano	Se l'Europa, su questa grande questione, non dà segni di vitalità, oltre che di presenza, è l'Europa stessa a dichiarare il proprio fallimento. Non servono solo risorse per uno Stato di frontiera qual è l'Italia, ma serve un governo comune del fenomeno e delle politiche mediterranee.
2015-04-21	PD	PizzettiLuciano	Vorrei dire che noi occidentali siamo soliti affrontare il tema in termini di democrazia, ma qui siamo addirittura prima: sono in discussione i diritti fondamentali dell'uomo di fronte ad una nuova barbarie, ad una nuova strage degli innocenti. A me pare che l'Italia con competenza e con onore si sia fatta carico della gestione dei flussi migratori. Il fatto è - hanno ragione molti di quelli che sono intervenuti - che l'Italia da sola non basta in più - in realtà non è mai bastata, ma ha fatto egualmente la sua parte - né pare bastare l'azione attuale dell'ONU nell'area. Serve allora, per sostenere quanto dichiarato anche dal Presidente della Repubblica, che l'Europa abbia non solo una connotazione geografica, ma anche una politica globale, una politica strategica.
2015-04-21	PD	ZandaLuigi	Signor Presidente, oggi iniziamo questa nostra seduta con grande amarezza ed è con grande amarezza che commemoriamo le 900 persone morte nel Canale di Sicilia, mentre cercavano di raggiungere le nostre coste; e commemoriamo anche i 200 morti del mare di Rodi. Tutti questi morti, signor Presidente, erano nostri fratelli. Ogni volta ci sembra di aver toccato il fondo, ma purtroppo c'è sempre un peggio, sino a questi giorni, alla più grande strage di migranti - come ha ricordato - che il Mediterraneo abbia mai conosciuto. Ogni giorno muoiono donne, bambini e uomini senza nome, uccisi non dal caso, dall'imponderabile, ma dalla crudeltà e dall'avidità dei trafficanti di schiavi: si tratta di un crimine che più vile e più infame non si può. Le migrazioni hanno fatto la storia dell'uomo, ci sono sempre state. Nel secolo scorso, milioni di italiani sono emigrati in Francia, in Germania, negli Stati Uniti, in Canada, in Argentina, in Brasile, in Australia e in tante altre parti del mondo, ma mai le migrazioni hanno assunto le dimensioni di questi ultimi anni e mai hanno visto tanta violenza. Alle migrazioni dal Sud povero e affamato verso il Nord ricco, oggi si aggiungono la moltiplicazione della globalizzazione dei viaggi, che sembrano essere diventati più facili, e, soprattutto, la fuga dalle guerre e dalle stragi che insanguinano larga parte del Continente africano. L'Italia ha fatto tantissimo per aiutare le centinaia di migliaia di migranti provenienti dal Nord Africa e solo nei primi mesi del 2015 sulle nostre coste abbiamo ricevuto oltre 18.000 profughi. Dobbiamo essere orgogliosi dell'abnegazione senza limiti dei nostri soccorritori, dei marinai, delle Forze dell'ordine, orgogliosi della solidarietà di tanti italiani, dei cittadini della Sicilia, della Calabria e della Puglia. Io ho molto riguardo per i senatori della Lega Nord, ma quello che l'Italia sta facendo non è buonismo, è eroismo. Chi può pensare che un problema di tali dimensioni possa essere risolto con il solo sacrificio delle motovedette italiane e dei cittadini di Lampedusa? Come può l'Europa non capire che questi morti sono la prima linea di un fenomeno epocale, di milioni e milioni di disperati che non fuggono solo dalla miseria e dalle malattie, ma prima ancora dalla guerra, dalle stragi, dalla schiavitù e dai genocidi? E come può l'Europa non capire che questa ondata gigantesca di migrazioni non è un fatto solo italiano, ma riguarda direttamente tutta l'Europa intera? Non è vero che l'Europa non può fare niente di più, non è vero che non può fare niente per aiutare i migranti già nei loro Paesi, niente per soccorrerli nel mare, niente per accoglierli con dignità. È vero invece che nessun Paese, compresa l'Italia, può gestire da solo la pressione e la determinazione di milioni e milioni di esseri umani che scelgono di partire per fuggire dalle torture e da morte certa; ed è vero che solo l'Europa unita può muoversi con successo e può fare molto, molto di più del nulla che ha fatto sinora. Anni fa, signor Presidente, l'Europa si è accapigliata sulle proprie radici, se dovessimo dirci cristiani o illuministi. Oggi, davanti alla prolungata e cinica miopia dell'Europa e all'egoismo degli Stati membri, dobbiamo dire che quel dibattito si tinge di ipocrisia. È nel momento del bisogno e del pericolo che si mostrano le proprie radici. Dirsi cristiani o dirsi illuministi e poi assistere con indifferenza alla morte in mare di tanti disperati per la paura d'impegnarsi e di sacrificarsi significa negare le proprie radici e le proprie origini. Un'Europa che è incapace di affrontare il problema delle migrazioni e di darsi una politica efficace, un'Europa che guarda dall'altra parte e ci lascia soli a sbrigare un problema che la riguarda direttamente, un'Europa che non cerca di proteggere dalla morte migliaia e migliaia di esseri umani non corrisponde né alla sua storia, né alla sua cultura, né all'altezza delle sue ambizioni per il futuro.
2015-04-22	LN	CandianiStefano	Allora le domandiamo, signor Presidente del Consiglio, e ci domandiamo: arriva solo adesso a queste conclusioni? Il Gruppo della Lega Nord ha presentato più volte risoluzioni e mozioni, di cui una molto precisa, nel giugno dello scorso anno, che conteneva esattamente le stesse proposte che il Governo sta andando a portare in Europa: blocco navale, blocco dei flussi sulle sponde libiche e fornire là l'assistenza, per impedire che gli scafisti possano nutrirsi del traffico di esseri umani. Quando lo diceva la Lega Nord, non andava bene: adesso, dopo il fatto eclatante, arriva il Governo e ‑ vivaddio! ‑ forse inizierà un percorso più razionale.
2015-04-22	LN	CandianiStefano	Già oggi è prevista una pena fino a dodici anni: portatela a ventiquattro, comminate loro l'ergastolo! Noi siamo qui per votare disegni di legge di questo tipo, ma non arrivano! Ascoltiamo invece la retorica del Presidente del Consiglio dei Ministri, che ci dice: «Adesso ci attiveremo in Europa, risolveremo i problemi, andremo a battere i pugni in sede europea».
2015-04-22	LN	CentinaioGianMarco	E domani, Presidente, cosa sperate di ottenere? È inutile infatti che ce la raccontiamo, perché in Senato lei può venire a raccontarci le balle, ma a livello internazionale non contiamo niente. Non conta niente la Mogherini, scomparsa dopo essere stata nominata. Non abbiamo contato nulla nel semestre di Presidenza europea, nonostante qualcuno del Partito Democratico si illuda ancora che l'Italia nel corso di quel semestre abbia fatto qualcosa. Nulla sul caso Libia (e lo stiamo vedendo oggi), e sul caso Ucraina siamo stati davvero il tappetino, la pezza da piedi dell'Europa. Del caso marò ormai è inutile parlarne, perché i due poveri cristi sono ormai dimenticati dallo Stato italiano, sempre più preso a "twittare". Se verrà fatto qualcosa - e lo anticipiamo perché speriamo che venga davvero fatto qualcosa e non perché abbiamo Renzi che è bravo, simpatico e "twittatore" - sarà fatto perché qualcuno ci ha detto che c'è un milione di persone sulle coste libiche pronte a partire. Forse quel milione di persone a livello europeo comincia a far paura; infatti, fin quando erano 170.000 era un caso italiano, adesso che cominciano ad essere molti di più in Europa la gente comincia a pensare che può diventare qualcosa di diverso.
2015-04-22	M5S	FattoriElena	La nostra proposta di risoluzione invita a favorire l'avvio di un sistema europeo di accoglienza che si basi sulla solidarietà tra i Paesi membri e che distribuisca la presenza dei rifugiati per quote dirette definite sulla base degli indici demografici, in modo da creare un'Europa solidale e unita nella gestione di questi flussi.
2015-04-22	PD	DiGiorgiRosaMaria	Signora Presidente, onorevoli colleghi, intervengo su una questione particolare che sta coinvolgendo tutti coloro che hanno a cuore la civiltà di questo mondo. Intervengo in merito alla distruzione dell'antica città di Nimrud, uno dei più importanti siti archeologici dell'antica Mesopotamia. In realtà, il tema è quello della distruzione del patrimonio artistico, su cui ora stanno prendendo posizione molti organismi nazionali e, naturalmente, a livello internazionale. La città è stata rasa al suolo dai miliziani dell'ISIS, che l'hanno distrutta con una colonna di bulldozer. Lo ricorderete, perché è successo poco tempo fa. Erano resti del palazzo reale, dei preziosi basamenti di templi e sculture, statue in buono stato di conservazione, parte delle quali sopravvissute ai numerosi saccheggi effettuati nel corso di vari conflitti armati che in quella zona si sono susseguiti. Questo è solo un altro terribile episodio della catena innescata dall'ISIS di azioni volte alla distruzione del patrimonio culturale. È un'azione che ha colpito tutti e, naturalmente, anche gli organismi internazionali. E di questo voglio parlare. L'UNESCO l'ha definito un crimine di guerra e in un comunicato la direttrice generale, Irina Bokova, fa appello a tutti i responsabili politici e religiosi della regione a sollevarsi contro questa barbarie. Poi c'è l' hashtag (ora vanno abbastanza di moda) # unitedforheritage, al fine di formare una rete mondiale in favore della protezione e della salvaguardia del patrimonio in pericolo nei vari teatri di conflitto. All'inizio di quest'anno i terroristi avevano annunciato l'intenzione di distruggere i reperti archeologici che, a loro avviso, offendevano l'Islam. Il 26 febbraio scorso le milizie islamiche avevano diffuso on line il video della devastazione dei reperti archeologici di Mosul. Qui io voglio ringraziare la senatrice Zanoni, che ha presentato un'interrogazione a risposta orale in Commissione, in cui si chiedeva al Ministro degli affari esteri e della cooperazione internazionale e al Ministro dei beni culturali quali iniziative intendessero intraprendere, nell'ambito delle proprie competenze, considerando la possibilità di intensificare gli aiuti allo Stato iracheno. In merito alla questione si è espressa anche la Commissione cultura e istruzione del Parlamento europeo, che ha fatto sì che questo tema fosse inserito nella relazione annuale dell'Europarlamento. Questo è uno stato di avanzamento rispetto alla percezione che si è avuta negli anni di questo fenomeno, anche perché forse non ci eravamo mai confrontati al riguardo. Quindi, l'Europarlamento parla e inserisce questo tema nella relazione annuale sui diritti umani e la democrazia. Si inserisce questo emendamento, che dice che, anche sulla base delle convenzioni UNESCO, la diversità culturale e il patrimonio culturale costituiscono un patrimonio universale alla cui protezione e valorizzazione l'intera comunità internazionale ha il dovere di cooperare. Si ritiene, quindi, che siano da perseguire fermamente come crimini di guerra e crimini contro l'umanità le forme di distruzione del patrimonio culturale ed artistico perpetrate intenzionalmente, come sta avvenendo in Iraq e in Siria. Questo dice il Parlamento, questo dice la Commissione cultura. Su questo si chiede anche una cosa più specifica e credo molto interessante. Si chiede all'alto rappresentante dell'Unione Mogherini di intervenire presso il Consiglio di sicurezza dell'ONU per bloccare la vendita dei reperti archeologici trafugati e usati come arma impropria dai Paesi del Medio Oriente per l'autofinanziamento del terrorismo. Si chiede all'Unione europea di documentare che cosa effettivamente è stato distrutto o sottratto anche attraverso l'uso delle immagini satellitari. Si chiede anche che l'ICCROM (che come sapete è l'organismo UNESCO per la protezione del patrimonio culturale) e l'ICOM (l'organismo contro il traffico internazionale illecito dei beni culturali) possano cooperare con Europol ed Interpol a questi fini. Si tratta anche di una questione di questa natura. Mi è sembrato utile dirlo ai colleghi perché non tutti, poi, abbiamo queste informazioni. Quanto accaduto alla città di Nimrud credo sia veramente orrendo. Il tema ha una grande valenza e mi piacerebbe tanto che nelle scuole i professori l'approfondissero. Infatti poiché si tratta della distruzione del patrimonio, occorre chiedersi cosa sia il patrimonio culturale, cosa siano un museo o un sito archeologico. Sono sostanzialmente la memoria, la memoria collettiva. Quindi, è sicuramente bellezza, scienza, storia; è la memoria di popoli, la memoria dell'umanità. Noi, in realtà, siamo sempre un po' ciò che siamo stati, non solo come fatto genetico, ma per tutto ciò che ci ha permesso di essere come siamo ora, come singoli, come popoli, come umanità, quindi ogni parola e ogni sillaba contenuta all'interno delle biblioteche, di quei luoghi distrutti ne è testimonianza. Naturalmente ripenso anche al nazismo, perché sappiamo cosa abbiamo avuto non tanti anni fa nella nostra Europa. Il nazismo ha distrutto e bruciato i libri. Abbiamo documentato anche questo. Ci appartiene tutto quello che viene distrutto, perché fa parte e crea l'uomo e la donna, così come siamo. Questi non sono depositi di cose preziose; sono, in realtà, memoria vivente, una vera memoria vivente. Quindi, è l'orrore che ci provoca questa memoria. Credo che abbiamo il dovere di aderire a queste campagne internazionali come parlamentari, ma anche come persone che, in qualche modo, forse è giusto che si sentano un po' custodi di una civiltà che abbiamo il dovere di tramandare a coloro che verranno dopo di noi, agli uomini e alle donne del futuro. Credo, pertanto, che questo impegno ci sia richiesto per noi e per quelli che verranno dopo di noi.
2015-04-22	PD	MaranAlessandro	Il provvedimento in discussione prevede la razionalizzazione e il potenziamento delle funzioni di polizia, anche in funzione di una migliore cooperazione sul territorio. Si prevede timidamente anche la riorganizzazione del Corpo forestale dello Stato e il suo eventuale assorbimento tra le altre forze di polizia. C'è chi si straccia le vesti, naturalmente, ma io la penso diversamente e ritengo anzi che si debba andare avanti con maggiore determinazione, perché rinviare le riforme è stato un errore del passato, che abbiamo pagato sin qui duramente nel nostro Paese. Si deve andare avanti, naturalmente in sintonia con ciò che si sta facendo in tutta Europa, procedendo un passo alla volta, ma perché aspettare? Perché il riordino delle forze di polizia del mare, ad esempio, non può avvenire tramite l'affido esclusivo delle funzioni alla Guardia costiera? Perché, a proposito del riordino del Corpo di polizia provinciale, escludere in ogni caso la confluenza nelle forze di polizia? Perché, insomma, non cogliere l'occasione per rendere più incisiva la delega? Perché non prevedere poi, nella fase attuativa, procedendo ovviamente un passo alla volta, la razionalizzazione delle forze esistenti, individuando in prospettiva due forze di polizia, una per il contrasto della grande criminalità e una per il controllo del territorio? Lo sanno anche i sassi: è necessaria una profonda trasformazione dell'Italia e noi dobbiamo cogliere l'occasione della crisi, come abbiamo detto mille volte, per innescare un processo di allineamento ai migliori standard europei. Bisogna cambiare: lo dico al Governo e a tutti noi che abbiamo partecipato alla fase di riforma e alla battaglia per riformare la nostra Costituzione. Abbiamo bisogno di cambiare: è lecito aspettarsi da parte di tutti che il Governo affronti la riforma della pubblica amministrazione con la stessa determinazione con cui ha affrontato la riforma del Senato. Vorrei ricordare a tutti che abbiamo chiuso il vecchio Senato, perché bisogna cambiare, adeguarci agli altri ordinamenti europei e superare le cattive abitudini. Questo però deve valere per tutti: ora abbiamo l'occasione per fare un passo avanti anche in questo comparto.
2015-04-22	PD	ToniniGiorgio	C'è poi la terza crisi, quella dell'Europa, che stenta a trovare un suo assetto politico e istituzionale convincente. Cito ancora il presidente Napolitano: senza più Europa politica, nessun Paese europeo sarà in grado di affrontare le dimensioni della crisi globale nella quale siamo immersi.
2015-04-22	PD	ToniniGiorgio	Signor Presidente, onorevoli colleghi, questo è lo spirito con il quale ci accingiamo a votare queste risoluzioni. Il nostro Paese, che ha così grande responsabilità da essere un punto di sutura fra l'Europa, l'Africa, il Medio Oriente, il grande mondo arabo‑islamico, solo se unito può trovare la sua strada e il suo ruolo nella comunità internazionale e nel mondo.
2015-04-22	PD	ValdinosiMara	Ecco perché non possiamo accettare di assistere ad una tragedia come quella avvenuta al largo della Libia: non possiamo lasciare che il Mediterraneo, il mare d'Europa, diventi «il mar morto», come ha efficacemente titolato un quotidiano francese ieri. L'Unione europea non può voltarsi dall'altra parte: ne vanno della nostra storia, dei nostri valori e di quello che vogliamo sia il nostro futuro, ma deve riuscire a dispiegare tutta la sua umanità, la sua civiltà e la sua cultura per far fronte a questa drammatica situazione con una forte risposta politica. Pensiamoci bene: nessuno viene da settant'anni di pace come noi, figli di quella Liberazione che celebreremo tra pochi giorni, il 25 aprile. Come europei, non possiamo dirci fieri di quello che è stato addirittura celebrato da un Premio Nobel, se oggi affrontiamo la tragedia con un misto di cinismo ed indifferenza.
2015-04-22	PD	ValdinosiMara	Non è questo il volto dell'Europa. Non è questo il volto dell'Occidente. Come ha giustamente ricordato il Presidente della Repubblica, Sergio Mattarella, «è il tempo di un'azione straordinaria che coinvolga, oltre all'Unione europea, gli organismi internazionali e le agenzie dell'ONU per le politiche che affrontino l'emergenza sin dai Paesi dì origine». Nessuno potrà vincere questa battaglia da solo. Se non vogliamo altri morti sulla coscienza europea, dobbiamo agire tutti insieme. Subito. Buon Consiglio europeo.
2015-04-22	PD	ValdinosiMara	Partiamo dunque da questa domanda: perché quei migranti erano in viaggio e stavano affrontando il rischio di solcare il Mediterraneo su uno di quei terribili barconi? La risposta è molto semplice: siamo noi, l'Europa, la società occidentale, basata sui diritti e sulla libertà, sull'uguaglianza e sull'accoglienza. I migranti che dalle coste libiche alzano gli occhi e guardano all'Europa, in realtà guardano a noi, a quello che siamo ed a quello che siamo diventati. La storia dell'Europa è quella di un popolo capace di prendere il mare per cercare nuove rotte, dentro di sé e fuori dalle terre conosciute: basti pensare alle decine di milioni di emigranti che dai Paesi europei hanno attraversato negli ultimi due secoli l'Oceano Atlantico per salvarsi da un destino di fame ed anche di persecuzione (pensiamo agli anni del Nazismo e del Fascismo e ai tanti ebrei costretti a trovare rifugio negli Stati Uniti).
2015-04-22	PD	ValdinosiMara	Signor Presidente del Consiglio, nei confronti dei migranti l'Italia ha sempre fatto la sua parte e continuerà a farla. Abbiamo dunque accolto con soddisfazione la convocazione di questo Consiglio europeo straordinario, iniziativa del nostro Paese senza precedenti. Occorre però essere chiari, su un punto: non chiamiamo in causa l'Unione europea per sfuggire alle nostre responsabilità ed al nostro ruolo, ma proprio per assumerlo in tutta la sua dimensione. Il Governo italiano, e con esso il nostro Paese, ha riconquistato in quest'ultimo periodo una credibilità ed un ruolo più forti in Europa. Per questo ho apprezzato le parole ed i comportamenti di umanità e responsabilità in quest'Aula e nel Paese, in uno spirito di collaborazione di tutte le forze politiche al di là degli schieramenti, nella consapevolezza comune che un sostegno forte e condiviso al Governo può veramente contribuire a ottenere risultati positivi, perché - come ha detto lei, presidente Renzi - non c'è divisione di fronte a queste tematiche, ma c'è l'Italia. Certo, è più facile lanciare slogan che ricercare e proporre soluzioni. Siamo sulla strada giusta e ora glielo chiediamo noi, ma domani sarà il nostro Governo a chiederlo: l'Europa deve agire subito, senza indugiare un momento di più, perché quelli che sono annegati nel Mediterraneo non sono solo morti africani né solo italiani, ma sono morti tedeschi, spagnoli, danesi, polacchi, francesi: in poche parole, sono morti europei, del mondo. Ecco perché l'Unione europea ha l'imperativo categorico di trovare una duplice soluzione, per quanto riguarda le politiche di accoglienza, ma anche l'instabilità di un'intera area, quella che si affaccia sul Mediterraneo. A questo proposito voglio esprimere tutto il sostegno del nostro Gruppo all'azione che il presidente Renzi sta portando avanti in campo europeo. Si badi bene: non è un'azione dell'ultima ora, ma la naturale conseguenza di una lunga serie che ha visto il nostro Paese in prima linea per affrontare la questione migratoria. Penso al semestre europeo, nel quale ci siamo battuti per affermare l'idea che il Mediterraneo deve interessare non solo l'Italia, la Francia o la Grecia, ma anche la Finlandia e la Gran Bretagna. Se non deve esistere un'Europa del Nord contro una del Sud in economia, lo stesso vale per quanto riguarda i diritti umani e la sicurezza.
2015-04-22	PD	ValdinosiMara	Signor Presidente, onorevoli colleghi, guardando le immagini della tragedia di domenica scorsa, non ho potuto fare a meno di provare rabbia e frustrazione. Rabbia, perché troppe volte ci siamo detti «mai più», di fronte al ripetersi di queste tragedie, e frustrazione, perché non posso e non voglio pensare che la nostra Europa non sia in grado di fare alcunché e resti impotente di fronte a questa continua ecatombe nel mar Mediterraneo. Chi sono, quei 900 morti? Prima di tutto sono vite perdute, «nude vite», per citare le parole di Giorgio Agamben, abbandonate a un destino crudele per il solo desiderio di raggiungere la felicità e ancor prima la vita stessa, la loro stessa sopravvivenza, lontano dai propri Stati, spinti da disperazione, fame e guerre.
2015-04-23	LN	ComaroliSilvanaAndreina	Vi è poi il famoso tema dei fondi strutturali. Ricordo che, in Commissione bilancio, il ministro Trigilia ci disse di non preoccuparci perché avremmo usato tutti i fondi messi a disposizione entro il 2015 e c'erano già i progetti. Non si è fatto nulla. Poi è venuto l'ex sottosegretario Delrio, ora Ministro, a dirci che abbiamo gli obiettivi e lo facciamo. Ma entro il 2015 riusciremo ad utilizzarli? Secondo me, li dovremo ridare all'Europa, alla famosa e tanto decantata Europa.
2015-04-23	M5S	LezziBarbara	A proposito del tesoretto, a me preme dire che al Movimento 5 Stelle non interessa il termine assoluto del debito, ma che questo debito sia sostenibile, quindi è necessario uscire da questo quadro così stretto delle regole europee, perché voi truccate i conti ma comunque state sempre in questo solco. Liberiamoci, allora, perché non siamo da meno della Francia, alla quale l'Europa non ha chiesto di pagare la multa di 4 miliardi perché sfora i parametri, mentre l'Italia l'anno scorso li ha dovuti pagare subito: Padoan ha dato sull'unghia quei 4 miliardi. Sforiamo anche noi, allora, introduciamo il reddito di cittadinanza, allentiamo la pressione fiscale a piccole e medie imprese.
2015-04-23	M5S	LezziBarbara	Intanto, da quegli imprenditori state facendo cassa e non state recuperando evasione fiscale per 1,7 miliardi. Tuttavia, siccome ci sono i ricorsi e siccome l'Europa potrebbe non accettare questo vostro marchettificio, è già pronta la clausola di salvaguardia che scatta il 30 giugno 2015 e gli italiani, a causa dei vostri conti truccati, dovranno pagare più tasse e più accise sulla benzina: ci siamo giocati il primo fattore esogeno della riduzione del costo del petrolio, signori, questo lo dovete dire! Tornando alla Grecia, quando diciamo che loro fanno i conti sbagliati e quindi li lasciamo affossare, non diciamo però che la Grecia durante l'austerità ha ridotto la spesa pubblica del 35 per cento, il deficit strutturale del 20 per cento, ma ha subito una contrazione del PIL del 27 per cento e la disoccupazione è arrivata al 28 per cento. Quando però la Grecia apre bocca per dire che a fine mese non avrà più i soldi per pagare gli stipendi, lo spread schizza a 138 punti, perché gli speculatori subito le ricordano che sta usufruendo di tassi sul proprio debito che non le competono, perché non se li merita, perché ha un'economia ferma e stagnante e non fa niente per migliorarla. Questo è successo l'altro giorno. Come si fa a costruire un DEF su uno spread che dovrebbe essere ben al di sotto dei 100 punti? Addirittura, avete fatto il conteggio su 84 punti, e l'altro giorno è arrivato a 138 per una parolina di Varoufakis. Gli speculatori ci danno questi avvertimenti chiaramente perché le banche le abbiamo salvate con l'austerità alla Grecia, ma è anche vero che l'Italia, come altri Paesi, è esposta per la Grecia per 40,8 miliardi. Vediamo come fa, un'Italia che dice di avere un tesoretto di 1,6 miliardi che neanche ha, a rispondere per 40 miliardi. Questo bisognerebbe dire. Allora, invece di far pagare alla Grecia questi tassi da usura, da strozzini, cerchiamo una soluzione, perché le soluzioni in realtà ci sono e ci dovrebbero essere.
2015-04-23	M5S	LezziBarbara	Signora Presidente, ricordo che l'anno scorso, proprio in questo periodo, il nostro Premier, il bugiardo seriale, vantava la sua serietà nei confronti del precedente Governo Letta in quanto aveva ridotto quelle stime di crescita, prima fissate all'1,1 per cento, allo 0,8 per cento, assicurando che così sarebbe andato il 2014. Poi però dalla primavera siamo passati all'autunno e, purtroppo, a ridosso della fine dell'anno ha dovuto emanare la Nota di aggiornamento al DEF e smentire se stesso. Come purtroppo è solito fare, dice bugie in serie cui si susseguono rapidamente le smentite. Infatti fissò una contrazione del PIL -0,3 per cento. Ribadisco proprio questo concetto. Eravamo a ridosso della fine dell'anno, ma è riuscito a sbagliare anche questa stima, perché la contrazione invece di essere dello 0,3 per cento, è stata dello 0,4; quindi ha sbagliato di 0,1. Guarda caso ha sbagliato di 1,6 miliardi e non è poco: è un tesoretto quello che abbiamo perso l'anno scorso, perché invece proprio adesso con questo fantomatico guadagno di questo tesoretto si vorrebbe anche emanare un decretino d'urgenza, come fonte di finanziamento per propaganda elettorale per le prossime consultazioni elettorali regionali e amministrative, per sollevare un po' le sorti del premier Renzi, che purtroppo sono leggermente in declino. Tuttavia, la cosa più sconcertante è chi lo segue in questo, perché ormai sappiamo bene che Renzi è un buon cavallo di battaglia per le agenzie di marketing, ma il problema è Padoan che paradossalmente lo sta anche seguendo in questa follia. Padoan, infatti (e lo indica chiaramente nel DEF), attribuisce questa eventuale maggiore crescita dello 0,7 per cento a questi famosissimi fattori esogeni, quindi al quantitative easing, al risparmio sul pagamento degli interessi passivi sul nostro debito, al calo del prezzo del petrolio e al calo dell'euro. Egli fa proprio una somma algebrica per validare queste sue ipotesi, mettendo da un lato le componenti positive e dall'altra quelle negative. Vediamo che le componenti negative sono una diminuzione dello 0,3 per cento delle entrate tributarie e di 0,1 per quelle non tributarie; invece, per quanto riguarda le componenti positive, ci sarebbero 0,2 per cento in meno di spese primarie e 0,3 di spese per interessi. Tuttavia, affermare che ci saranno queste minori entrate tributarie non significa che noi abbiamo pagato meno tasse o che ne pagheremo di meno, perché nel DEF c'è scritto chiaramente che in una escalation spaventosa e massacrante dal 2015 al 2019 aumenteremo le entrate tributarie di ben oltre 106 miliardi di euro. Questo dato significa che ancora una volta Padoan smentisce se stesso e dice che aveva previsto di strozzare gli italiani un poco di più, ma non ce la fa perché questa spremitura era legata a una crescita che non c'è e non ci sarà. In cosa consistono, allora, questi fantomatici fattori esogeni? Bisogna dire la verità e affermare che di prudenziale non c'è niente, anzi c'è troppo di ottimistico. Innanzitutto noi andiamo a dire con aria molto saccente che noi in realtà facciamo le cosa perbene e che in Europa solo la Grecia trucca i conti; invece, al di là del fatto che mandate nei talk show i professoroni a smentirlo, una cosa è certa: voi avete previsto delle coperture fasulle, farlocche. Addirittura si va a parlare di recupero di evasione fiscale, ma voi vi state accanendo sulle imprese con lo split payment e il reverse charge, che non sono altro che una violazione della normativa sull'IVA, e anche della direttiva europea sui pagamenti alle imprese. Per una volta, quindi, i nostri artigiani, le associazioni di categorie degli imprenditori edili (parlo di quelli che alzano la saracinesca, che lavorano ogni giorno) vorrei vederli accanto a Renzi fare come quando lui dice a Marchionne: «Non ti lamentare, non piagnucolare e svegliati, che non sei la bella addormentata nel bosco».
2015-04-23	M5S	LezziBarbara	Sono solo chiacchiere, quelle contenute in oltre 1.000 pagine di spreco vidimate dall'Ufficio parlamentare di bilancio. Senatore Santini, anche l'anno scorso l'UPB le aveva vidimate, eppure è aumentato il debito pubblico improduttivo, è aumentato il deficit, è aumentata la contrazione. Ma cos'è l'UPB, se non l'ennesimo ufficio a servizio del Governo che fa soltanto delle medie e dichiara di non avere gli strumenti per vidimare? Voi dovete dire tutta la verità, Santini: l'UPB è una farsa voluta dall'Europa, perché poi deve raggiungere i suoi scopi e non quelli dei nostri cittadini, degli italiani. Il Movimento 5 Stelle dissente da questo quadro di riferimento, perché non vuole che l'Italia diventi la Grecia, come già lo è diventato il nostro Sud e dico al Governo che sarebbe meglio che si dimenticasse del Sud, perché lo sta massacrando, è meglio così perché gli toglie anche i fondi di coesione e sviluppo, gli toglie tutto: quindi chiedo almeno che lo lasci stare. Dal momento che noi ci opponiamo al fatto che debba essere il ministro delle finanze tedesco Scheuble a decidere e vorremmo un Ministro delle finanze italiano, dichiariamo il nostro voto contrario.
2015-04-23	PD	DeBiasiEmiliaGrazia	Signora Presidente, chiedo ai colleghi un momento di attenzione o almeno di silenzio. Domani, 24 aprile, ricorre il centenario del genocidio armeno. In una cronaca del 1915 Giacomo Gorrini, console italiano a Trebisonda, in una intervista, che resta ancora oggi uno dei più documentati rapporti sull'eliminazione degli armeni, diceva: «Le barche cariche di gente fatte colare a picco. Gli uomini e i ragazzi finiti a colpi di accetta. E poi stupri, rapimenti delle giovani donne, schiavitù dei bambini». I giornali di tutto il mondo erano all'epoca pieni di cronache degli eventi terribili che si consumavano all'interno dell'Anatolia. E ancora: «Circa tre quarti del popolo armeno scomparvero in Turchia nei mille modi dell'orrore. Gli uomini furono subito uccisi, le donne», con il peso dei vecchi e dei bambini, «avviate alla morte lenta della deportazione nel deserto. Furono usati vagoni piombati, primitive camere a gas, eliminazioni collettive». È anche per questo che il genocidio armeno viene considerato il primo del secolo dei genocidi. Le parole citate sono presenti in un saggio di Antonia Arslan, la grandissima scrittrice, autrice de «La masseria delle allodole», un romanzo che andrebbe letto e studiato nelle scuole del nostro Paese. È una forma di romanzo storico dei nostri tempi che racconta quell'orrore e, ancora una volta, quella banalità del male. L'Unione europea in questa settimana ha votato una risoluzione sul genocidio armeno; il Portogallo di recente ha riconosciuto il genocidio armeno; il riconoscimento del genocidio armeno da parte di Papa Bergoglio ha scosso il mondo dall'indifferenza e aperto una nuova strada della pace e della riconciliazione tra i popoli. Perché ciò che è stato resta e non si può riscrivere. Le parole hanno un peso grande, perché ridisegnano i contorni della memoria e impediscono che essa svanisca nella pura ricostruzione di avvenimenti. Lo dico oggi perché oggi il destino dell'umanità è comune e la pace e il dialogo devono prevalere sul passato. Per questo, cari colleghi, cara Presidente, è importante che anche la Turchia non interrompa il filo di speranza che ci lega, perché la Turchia di oggi, così vicina all'Europa, non è responsabile del suo passato, ma è responsabile con tutti noi del futuro di convivenza e di pace. La lezione che ci viene dal secolo dei genocidi è definitiva: vogliamo che ciò che è accaduto non accada mai più. È per questo che ci battiamo per l'affermazione della libertà dei popoli, della dignità, del rispetto e per i diritti umani come diritti universali e tanto più oggi perché assistiamo al ritorno cruento dei fondamentalismi che distruggono i simboli religiosi, i beni culturali, vite e speranze. Il mondo delle differenze non può e non deve diventare la scena di nuove oppressioni. Lo diciamo oggi celebrando il genocidio armeno, oggi perché tra pochi giorni, il 25 aprile, celebreremo il 70° della liberazione dal nazifascismo del nostro Paese e, quindi, lo diciamo con un'intenzione di salvaguardia e di battaglia comune per la democrazia. È per questo che noi celebreremo il centenario del genocidio armeno con spirito di solidarietà e vicinanza, che sono propri del gruppo interparlamentare «Amici dell'Armenia», che ho l'onore di presiedere. Non possiamo aggrapparci alle tradizioni; non possiamo continuare a guardare al passato. Abbiamo bisogno di riaffermare i valori della democrazia, del rispetto e della convivenza e anche questo è il senso del nostro Gruppo interparlamentare. Signora Presidente, celebrando quel fatto così terribile, quel genocidio che ha dato il via purtroppo a quello che è stato giustamente chiamato il secolo dei genocidi, in ricordo di quei milioni di morti del genocidio armeno e di tutti quei milioni di morti negli altri genocidi del terribile secolo breve che abbiamo alle spalle, per guardare al futuro e per lanciare un segnale e un messaggio di speranza, le chiedo di coinvolgere l'Assemblea in un minuto di silenzio.
2015-04-23	PD	DelBarbaMauro	A rafforzare e rendere veritiero il cambiamento di scenario delineato dal Documento di economia e finanza contribuiscono mix di interventi di politica economica e monetaria in via di adozione in ambito europeo, oltre che, come già ricordato, l'andamento del prezzo del greggio. Tra questo mix di interventi sicuramente meritano una citazione il cosiddetto quantitative easing, da cui ci aspettiamo che vengano ripristinate le condizioni affinché gli istituti possano concedere credito alle aziende. Questo non avverrà per via automatica, per il solo effetto del quantitative easing. Sicuramente il Governo e il Parlamento dovranno aiutare gli istituti di credito italiani anche a far fronte alla problematica dei crediti non performing, che attualmente appesantisce i bilanci delle nostre banche. Il deprezzamento dell'euro è un altro elemento che sicuramente sospinge questi venti e questo cambiamento di rotta e aiuta le esportazioni e le aziende che prevalentemente esportano i prodotti italiani di qualità all'estero. Tuttavia, è importante che si registri che, di fianco a questo dato significativo sulle esportazioni, questo andamento sia sostenuto anche da sforzi sulla domanda interna. E, quindi, sebbene questi venti positivi esterni all'azione del Governo vadano riconosciuti e salutati con favore, non si possono non mettere in evidenza nel contempo anche tutti gli sforzi per equilibrare internamente la situazione. Durante il semestre di Presidenza italiana dell'UE è stato dato un decisivo impulso anche al dibattito sull'agenda degli investimenti in Europa e il nostro Paese è risultato tra i principi artefici dell'iniziativa che ha portato al piano degli investimenti. Ricordo solamente i 315 miliardi di investimenti in tre anni. Si tratta di una misura che probabilmente non sarà sufficiente, ma che segna una forte discontinuità con il passato, anche sul tema degli investimenti. Infine, voglio ricordare due interventi che caratterizzano questo DEF. Il primo è quello finalizzato a scongiurare l'attivazione delle clausole di salvaguardia per il 2016, di cui già si è detto in questa Aula e sul quale, quindi, non mi intrattengo oltre. Il secondo intervento è rappresentato dall'utilizzo della flessibilità delle finanze pubbliche connesso alla clausola europea sulle riforme. Anche gli effetti di questo secondo intervento sono già stati ampiamente illustrati. Concludo ricordando che il Programma nazionale di riforma prevede il rafforzamento di questa tendenza attraverso il necessario cambiamento strutturale che passa per le riforme importanti in corso e in arrivo: citiamo quella istituzionale, della pubblica amministrazione, del mercato del lavoro, della giustizia, quella fiscale, la revisione della spesa, le privatizzazioni, le politiche per la concorrenza e la competitività, il settore creditizio, l'ambiente, le infrastrutture, la riforma della scuola e il piano nazionale della scuola digitale. Sono tutti interventi che oggi ci consentono di guardare al futuro con una prospettiva differente, con un ottimismo che sicuramente non vuole certo sbilanciarsi. Anche se ci troviamo nella fase della curva per cui i dati tendenziali e le azione programmatiche del Governo ci lasciano usare parole di ottimismo per il futuro, non dimentichiamo che gli italiani stanno vivendo il loro momento di minimo di questa curva, il momento più difficile. E, allora, è agli italiani che consegniamo gli sforzi di questo DEF e alle fatiche che oggi gravano sulle loro spalle, sulle famiglie e aziende. Sicuramente, nei prossimi tre anni, si conferma una legislatura che dovrà insistere sulle riforme affinché queste prospettive diventino effettivamente una realtà.
2015-04-23	PD	GuerrieriPaleottiPaolo	Il primo punto riguarda la possibilità di modificare, migliorandolo, il contesto in cui in qualche modo si verificheranno questi mutamenti strutturali e soprattutto si realizzeranno quegli investimenti che mi sembra abbiamo un po' tutti ricordato come il vero motore di questa possibile crescita che si va dispiegando. Un primo dato importante quindi è questo, ricordando che se riusciremo a mettere in atto questo tipo di cambiamenti, sarà anche più facile, e quindi sarà anche molto più proficuo, raccordare questi cambiamenti, questa possibilità di migliorare il contesto degli investimenti a livello domestico con il cosiddetto Piano di investimenti per l'Europa, o piano Juncker, che rappresenterà un'altra opportunità di grande interesse per il nostro Paese.
2015-04-23	PD	GuerrieriPaleottiPaolo	Il secondo punto, che è stato ribadito da molti, è la necessità di varare quanto più possibile misure per rafforzare l'intermediazione dei mercati del credito in Italia e a tale proposito sottolineo che c'è la necessità, com'è stato detto, di intervenire per quanto riguarda i bilanci delle banche italiane ed il peso che oggi viene in qualche modo esercitato attraverso i cosiddetti crediti deteriorati. Sottolineerei, però, che è anche importante proseguire l'azione che il Governo ha iniziato perché si sviluppino quei che canali cosiddetti non bancari di finanziamento dell'economia reale, che sono importanti per l'Europa in generale, tanto che c'è un obiettivo di creazione di un mercato dei capitali integrato a livello europeo, ma sono particolarmente importanti in Italia perché la dipendenza del nostro sistema produttivo dal sistema bancario, come sappiamo, supera abbondantemente la dipendenza media dell'Europa.
2015-04-23	PD	GuerrieriPaleottiPaolo	Vorrei cominciare da un dato, che mi sembra assolutamente il più rilevante ed è quello per cui, per la prima volta dopo diversi anni, la nostra economia ha l'opportunità di riprendere a crescere a un ritmo sostenuto e, soprattutto, per tale via, di riportare il rapporto tra stock di debito e PIL, che è cresciuto enormemente in questi anni di crisi, su un sentiero finalmente discendente. Questa fase ciclica espansiva è cominciata alla fine dello scorso anno e in qualche modo stiamo vedendo che in queste settimane si sta consolidando, per una serie di eventi favorevoli a livello europeo e internazionale. Vi ricordo, anche se è a tutti noto, il varo della politica monetaria non convenzionale della Banca centrale europea, che ha determinato già nella sua anticipazione un forte deprezzamento della moneta europea, ovvero dell'euro, l'ampia flessione del prezzo del petrolio - si potrebbe parlare di un vero e proprio crollo - e l'aumento della domanda mondiale, perché fuori dall'Europa la crescita in questi anni è continuata. Ciò ha determinato un aumento delle esportazioni, soprattutto di quelle nette vale a dire, tenuto conto anche delle importazioni: ciò rappresenta quindi un primo positivo segnale di modesta, ma significativa ripresa economica. A tal proposito bisogna subito aggiungere che il Documento di economia e finanza prospetta, già a partire dalla seconda parte dell'anno, ma soprattutto dal prossimo anno, una crescita in grado di consolidarsi e rafforzarsi, non tanto in funzione delle esportazioni e quindi del contesto internazionale più favorevole, ma soprattutto perché si punta alla possibilità di rafforzare i fattori domestici della crescita, cioè l'incremento dei consumi e degli investimenti, che in qualche modo sono ovviamente connessi al contesto più generale, ma sono legati alla possibilità di attuare le politiche che vengono prospettate e soprattutto di realizzare quel piano di cambiamenti strutturali, che come sappiamo è la grande sfida che abbiamo di fronte a noi. È allora in funzione di questi andamenti (avvio della ripresa grazie ad un contesto internazionale favorevole, ma consolidamento della ripresa e della crescita grazie a fattori domestici) che si prospetta nel DEF, a partire da quest'anno, un primo segno positivo di modesta ripresa (0,7 per cento). Quindi, si tratta di un dato - è stato detto più volte - molto cauto, anche alla luce delle previsioni di altri organismi italiani e internazionali. Ciò che è più importante, però, è che si prospetta, nel 2016 e nel 2017, il consolidamento di questa dinamica di crescita, che dovrebbe portare il prossimo anno all'1,4 per cento, per raggiungere l'1,5 per cento nel 2017. Naturalmente questi tassi di crescita avranno una loro incidenza positiva sul mercato del lavoro e sull'occupazione gradualmente, perché così avviene sempre nell'ambito di una ripresa di un'economia soprattutto prostrata da anni di crisi. Tuttavia, già a partire dal prossimo anno, è possibile immaginare un incremento dell'occupazione, in media, nel triennio, dello 0,7 per cento, il che fa pensare che il tasso di disoccupazione, in base alle misure che per ora vengono prospettate, possa scendere intorno al 10,9 per cento alla fine del periodo di programmazione. Quindi, direi che il Documento che discutiamo e dobbiamo approvare prospetta una specie di interazione virtuosa (naturalmente tutta da realizzare, ma disegnata in questo modo) in cui, sullo slancio di ciò che sta avvenendo, c'è in qualche modo la possibilità di consolidare la ripresa della domanda interna, creare un clima più favorevole alle riforme (senza ripresa e crescita, infatti, le riforme non sono in grado di produrre effetti incisivi) e, a partire già dalla fine di quest'anno e ancora più nel prossimo anno, immaginare questo motore interno della crescita economica. Qual è la variabile chiave di questa interazione virtuosa? Certamente gli investimenti: la ripresa degli investimenti è l'obiettivo chiave da perseguire, perché - lo sappiamo - gli investimenti hanno questa capacità di sostenere la domanda e, quindi, quello che conta ai fini della possibilità che le imprese tornino ad investire, ma sono anche in grado di stimolare la capacità di produrre e, quindi, di crescere di un'economia; soprattutto, però, sono in grado di stimolare quella che si chiama la crescita potenziale del nostro Paese, che in questi anni di crisi è nettamente diminuita. Ora, affinché queste condizioni di ripresa degli investimenti si determinino, sarà naturalmente molto importante varare le misure contenute nel provvedimento. A questo riguardo vorrei sottolineare un dato sopra ogni altro: è necessario ripristinare condizioni dei mercati del credito che siano in grado di far riaffluire all'economia reale e alle imprese quei flussi di intermediazione che in questi anni, invece, sono stati fortemente penalizzati. A questo fine è molto importante - ciò viene in qualche modo evocato nel DEF - che siano varate al più presto quelle misure che servono a smaltire gli oltre 180 miliardi di euro di crediti cosiddetti deteriorati che sono nei portafogli delle banche. Questo per due ragioni: anzitutto perché, ovviamente, senza questo smaltimento la possibilità di ripristinare un flusso di intermediazioni adeguato sarà molto difficile, ma soprattutto perché le politiche monetarie non convenzionali della Banca centrale europea, perché poi producano effetti sull'economia reale, devono far leva su un sistema bancario in grado di trasmettere questi acquisti. Queste misure di intervento sono quindi di grande rilevanza. La crescita, naturalmente, è importante di per sé per l'occupazione, per la produzione, ma anche per l'andamento della finanza pubblica, perché nelle previsioni del DEF viene messo in luce quello che può essere un percorso di progressivo miglioramento dei conti pubblici, che porterà ad un miglioramento anche dell'indebitamento netto che potrà scendere dal 2,5 per cento del 2015, all'1,4 del prossimo anno fino allo 0,2 del 2017. In questa prospettiva, nel DEF il Governo indica la volontà di utilizzare questi spazi di miglioramento non per poterli devolvere interamente al risanamento della finanza pubblica, ma per poter consolidare quei fattori domestici e quindi la crescita dell'intera economia. Vorrei sottolineare che c'è una discontinuità nella politica economica che viene disegnata rispetto a precedenti strategie; una discontinuità che, naturalmente, è permessa anche dai pesanti aggiustamenti, come sappiamo, fatti negli anni successivi. Infatti, ciò che il Governo prospetta è di rimettere al centro della funzione di politica economica gli obiettivi della crescita e dell'occupazione, e di guardare alla finanza pubblica come ad un vincolo della strategia di politica economica e non più come l'obiettivo della stessa politica. Alla luce di questo, il Governo prospetta nel DEF la possibilità di utilizzare e destinare al sostegno della crescita proprio parte di quelle risorse che derivano dai risultati positivi di bilancio e che si possono individuare attraverso la differenza tra trend cosiddetto tendenziale, a politiche date, e trend programmatico, vale a dire quella dinamica che si manifesta proprio nel momento in cui tutte le misure e gli interventi che vengono prospettati si realizzano. Avvalendosi soprattutto dei margini di flessibilità consentiti dalle regole europee per gli Stati che procedono a significative riforme strutturali, ciò che si prospetta sul piano programmatico è di lasciare l'indebitamento ai livelli che venivano delineati nella Nota di aggiornamento al DEF dello scorso anno, guadagnando così margini che possono essere utilizzati ai fini del sostegno della ripresa. Questi margini sono lo 0,1 punti percentuali quest'anno, lo 0,4 il prossimo anno e lo 0,6 nel 2017. Utilizzare questi margini vuol dire esercitare un'azione espansiva di pari valore, perché nel Documento di quest'anno, a differenza di quelli degli anni precedenti, sono stati finalmente aggiornati i valori dei cosiddetti moltiplicatori fiscali, tradizionalmente conteggiati come un mezzo punto (0,5), incidenza o collegamento tra PIL e saldo di bilancio, che sono stati portati a circa l'unità. Siamo ancora all'interno di una cauta revisione, perché - come sappiamo - organismi come il Fondo monetario e come l'OCSE prospettano valori molto superiori. Si tratta però di un dato importante, perché significa che l'azione espansiva - si fa una politica espansiva nel 2016 - arriverà in qualche maniera, nell'ultimo anno, a toccare i 9,2 miliardi di euro. Questo significa che il percorso di miglioramento del saldo strutturale, che ricordiamo essere fondamentale ai fini della nostra legislazione sul pareggio di bilancio e delle regole europee, verrebbe comunque raggiunto a partire dal 2017. Vorrei sottolineare un altro dato del DEF: il perseguimento della riduzione della pressione fiscale. Su questo punto sono state svolte molte considerazioni, anche nelle audizioni. Naturalmente non si può prendere il dato programmatico per alcune cose e il dato tendenziale per altre. Quando si guarda la pressione fiscale, bisogna considerare quello che ci si ripromette di fare attraverso le misure. Bene, se guardiamo all'obiettivo programmatico, notiamo che la pressione fiscale è ipotizzata passare dal 43,1 per cento nel 2014 al 42,9 nel 2015, per diminuire via via fino al 41,6 nel 2019. Questo naturalmente comporta una sostanziale riduzione rispetto all'andamento tendenziale, per due fondamentali ragioni. Innanzitutto perché si ipotizza la possibilità di non far scattare le clausole di salvaguardia sull'aumento dell'IVA e delle accise; e poi - come sappiamo - perché il provvedimento del bonus di 80 euro venga in qualche modo riconosciuto non come semplici, per quanto importanti, maggiori spese per prestazioni sociali, ma come minore pressione fiscale sui redditi da lavoro dipendente. Questo è importante e verrà realizzato nel momento in cui le clausole di salvaguardia saranno scongiurate. Sappiamo che il DEF prospetta un intervento consistente, perché si parla dell'1 per cento del PIL (superiore quindi ai 16 miliardi), che si dovrebbe in qualche modo conseguire per 0,4 punti utilizzando il miglioramento dell'andamento congiunturale del quadro macroeconomico e per 0,6 punti attraverso interventi di revisione della spesa, che naturalmente sono in qualche modo tratteggiati nel DEF, ma che verranno poi delineati in dettaglio, per quanto riguarda i singoli provvedimenti, nella legge di stabilità. Un ultimo dato che credo sia importante sottolineare è che in questo quadro il debito, lo stock di debito, potrà in qualche maniera, una volta scontato l'aumento di quest'anno, arrivare a diminuire in rapporto al PIL nel 2016, nel 2017 e nel 2018, così da poter in qualche modo raggiungere un livello che per il 2018 viene stimato intorno al 120 per cento. Questo è un aggiustamento considerevole, che porta ad una riduzione di circa 190 miliardi dello stock di debito; esso è importante, perché ci permetterà di rispettare la regola del debito, che è una regola fondamentale del fiscal compact : noi potremo essere pienamente all'interno di ciò che questa regola prescrive. Rimanderei alla relazione scritta, che intendo allegare al Resoconto della seduta odierna, per quanto riguarda le osservazioni relative alla sezione II, nella quale, oltre alle previsioni tendenziali dei conti della pubblica amministrazione, sono riportati anche i principali settori di spesa, nonché le risorse destinate allo sviluppo delle aree sottoutilizzate e ai fondi nazionali addizionali. Nella sezione III, invece, è contenuto - voglio ricordarlo - l'insieme di misure che formano il cosiddetto Programma nazionale di riforma: si tratta delle riforme strutturali che, in questa costruzione di politiche macroeconomiche e di interventi strutturali, in qualche maniera rappresentano uno snodo fondamentale, perché sono la condizione per aumentare la capacità competitiva e di crescita del Paese. Il Programma nazionale di riforma del DEF di quest'anno in qualche modo si muove in coerenza con il programma di stabilità e delinea una serie di misure da intraprendere e di riforme da realizzare - in parte avviate, in parte da accelerare - che sono poi all'interno della strategia europea di crescita cosiddetta Europa 2020. Non voglio naturalmente dilungarmi facendo qui un lungo elenco delle misure, anche perché il tempo a mia disposizione sta scadendo; mi limito solamente a ricordare come queste riforme, proprio alla luce della possibilità di consolidare la ripresa attraverso fattori domestici, rappresentino un dato fondamentale della manovra di politica economica, ma soprattutto siano la leva con cui a livello europeo potremo continuare ad usufruire di quelle condizioni di aggiustamento più favorevoli in termini di tempo che sono legate all'esercizio della nuova flessibilità. Potrebbe sembrare inutile ricordare - ma va fatto - che alcuni interventi sono stati realizzati (penso agli interventi sul mercato del lavoro, sull'istruzione, sulla governance del sistema bancario), ma molto resta da fare e in molti settori i progressi sono stati troppo limitati. È importante ricordarlo perché questo è un impegno del Governo, nonché del Parlamento, per l'attuazione di quelle riforme che sono fondamentali per accrescere la produttività e il reddito potenziale del Paese. Ricordiamo che il reddito effettivo è importante, ma che, se non cresce la capacità di produrre reddito potenziale, il reddito effettivo trova poi dei limiti. Bisogna quindi muoversi su tutti e due i binari e questo è possibile con politiche macroeconomiche, da un lato, e con cambiamenti strutturali, dall'altro. Concludo ricordando che questo DEF si inserisce in questa prospettiva e che per la prima volta, dopo diversi anni, la nostra economia ha l'opportunità per riprendere a crescere ad un ritmo sostenuto e, soprattutto, per potere in qualche modo produrre un aggiustamento della finanza e dei conti pubblici con misure fortemente imperniate sulla crescita. È inutile negare che molto dipenderà naturalmente anche dalle politiche che si faranno in Europa e noi dobbiamo continuare a chiedere che l'Europa, oltre a quanto di positivo è stato già fatto, intervenga molto di più sul piano del rilancio della crescita dell'area euro e dell'area europea nel suo complesso. Molto importanti restano però le nostre scelte come Paese. Ho cercato di spiegare in questa breve relazione gli interventi prefigurati nel DEF e che vogliono sostenere l'opportunità di questa ripresa economica, utilizzando pienamente gli spazi di finanza pubblica, ai fini del rafforzamento e dell'espansione, continuando però a garantire il risanamento dei nostri conti pubblici. Sono misure che possono aiutare il nostro Paese a cogliere questa opportunità di crescita che, per molti versi, è unica nei modi in cui si profila. È un'opportunità che non possiamo davvero mancare di cogliere.
2015-04-23	PD	SustaGianluca	Signor Presidente, signor Vice Ministro, colleghi senatori, molti senatori del Gruppo del Partito Democratico hanno già espresso le valutazioni di merito, le osservazioni e i suggerimenti che riassumono il senso del voto favorevole del Gruppo del PD sul Documento di economia e finanza e alla risoluzione di maggioranza che lo accompagna. Si tratta di un Documento serio, prudente, che non racconta un'Italia diversa da quella che è, un documento fondato su numeri e che indica obiettivi (come ha meglio illustrato il relatore, che ringrazio) in linea con le previsioni dei principali centri di ricerca, che allunga il suo sguardo su quanto avviene in Europa e in un mondo che prima di noi hanno ripreso a crescere, che non nasconde le difficoltà che ancora persistono sulla strada di una ripresa non effimera che non appende le sue speranze solo allo stellone italico, cui spesso nel passato si è affidata la classe politica che ci governava. Nel Documento ci sono gli indubbi e positivi fattori esogeni che favoriscono la ripresa, che non sto a ripetere, ma in cui si può vedere anche un'Italia che sta rafforzando i fattori domestici della crescita con un programma di riforme strutturali, costituzionali, istituzionali, economiche e sociali, che attendevamo da decenni, il cui ritardo, accanto a un debito pubblico eccessivo, ha rappresentato il gap di fondo fortemente penalizzante per la crescita dell'Italia rispetto agli altri principali Paesi europei. Certo, non ci si deve abbandonare a superficiali ottimismi. Non dobbiamo e non possiamo non raccontare la verità agli italiani, che non è quella di un Paese completamente guarito. È bene riflettere con attenzione sui richiami alla prudenza, che vengono da importanti istituzioni. È bene non dare per scontato che i fattori positivi esogeni possano durare per anni nei positivi termini attuali, ma guai a non cogliere i segnali macro e micro che ci consentono di delineare un quadro più rassicurante per noi e per l'Europa, dal momento che il destino di un Paese che rappresenta il 10 per cento di quella che veste la prima potenza economica del mondo finisce per influire anche sulle crisi complessive del nostro sistema. Un'Italia riformata, che riduce il cuneo fiscale, con un mercato del lavoro più aperto e con più tutele per i lavoratori dei settori più esposti alla competizione globale, con una pubblica amministrazione più efficiente e soprattutto efficace, con una giustizia civile celere, con un sistema bancario più solido dal punto di vista patrimoniale, ricondotto alla sua naturale funzione di tutela del risparmio e di sostegno all'economia reale, con una riforma fiscale che favorisce un rapporto efficace tra Stato e cittadino, fondato su semplificazioni e trasparenza, che sa distinguere tra chi sbaglia e chi froda, che fonda la diminuzione auspicata e incoraggiata della pressione fiscale sulla lotta ferma all'evasione, anche con un grande lavoro a livello internazionale, oltre che sull'ampliamento della base produttiva. Uno Stato consapevole, come ricordava il senatore Fornaro, dello sforzo compiuto dagli enti locali in questi anni, spesso senza distinguere tra enti virtuosi e non, e che oggi si impegna a ridisegnare le regole sui trasferimenti erariali e sull'autonomia fiscale locale, senza la quale il sistema delle autonomie locali rischia di saltare. Questa è un'Italia che, pur con tutte le difficoltà di un presente su cui ancora pesano gli errori del passato, getta concretamente le basi per agganciare la ripresa, avviare e consolidare la crescita ed eliminare progressivamente l'ipoteca pesante che è stata iscritta sul suo futuro. È questa la prospettiva che indicano gli aridi numeri del DEF, che riteniamo attendibili, e su cui è possibile basare le politiche, che attraverso le riforme e le leggi di stabilità e di bilancio troveranno la loro concretizzazione. Questo DEF, grazie al lavoro svolto dalla fine del 2011 ad oggi, con i Governi Monti, Letta e, da 14 mesi, con il Governo Renzi, può finalmente indicare la prospettiva di un Paese che torna a crescere e nel contempo può iniziare una doverosa opera di riequilibrio della forbice sociale, che la crisi ha drammaticamente allargato (come ricordava la collega senatrice Zanoni), e di ammodernamento delle proprie infrastrutture, nella trasparenza della decisioni, nell'efficacia delle azioni, nella lotta all'illegalità diffusa e con un'attenta politica di spesa. L'utilizzo dei benefici ottenuti dal duro lavoro di risanamento e oculatezza nel mantenere in equilibrio i conti pubblici, con la previsione dell'azzeramento del deficit e della riduzione al 120 per cento del rapporto tra debito e PIL nel prossimo triennio, costituiscono un quadro più che realistico e serio per evitare il rischio di dover far scattare fin da subito le clausole di salvaguardia, che suonerebbero come una smentita del realistico quadro previsionale delineato. Il DEF, molto opportunamente, più che affidare le speranze di una fase ciclica espansiva solo ai fattori esogeni o alle indicazioni, pur essenziali, che vengono dalle istituzioni europee, ha puntato molto sui fattori domestici, come ricordato all'inizio, che favoriscono un clima favorevole alla crescita. Si tratta di un approccio giusto e positivo, perché nasce dalla consapevolezza, spesso non percepita da ampie forze dell'opinione pubblica e della politica, che la causa principale dei nostri problemi non sta fuori di noi, ma dentro la nostra storia, anche recente, e nel ritardo con cui abbiamo saputo cogliere i cambiamenti, metabolizzarli, spiegarli ai cittadini e adeguarci a un mondo che correva più velocemente e meglio di noi. Spesso anche i ritardi e le miopie dell'Europa - di questa Europa - sono stati l'alibi per trovare fuori di noi responsabilità che nascevano invece dentro la nostra inadeguatezza nel cogliere il segno dei tempi. Dal Consiglio europeo del 2012, quando l'Italia ha posto le basi perché le regole di bilancio fossero "meno stupide" e perché la Banca centrale europea potesse agire con più libertà nell'utilizzo della leva monetaria, fino alla Presidenza italiana del Governo Renzi, durante la quale si è consolidata l'Unione bancaria e la BCE ha utilizzato il quantitative easing per ridare respiro all'economia, molte cose sono cambiate nella sensibilità delle istituzioni comunitarie, ma certo non basta. Senza un ulteriore salto di qualità verso una vera integrazione politica ed economica dell'Unione europea, anche gli effetti positivi dei fattori esogeni - su tutti il rapporto tra euro e dollaro - rischiano di essere vanificati e di travolgere, con essi, anche i fattori domestici, che favoriscono un clima di crescita. Occorre poi che ci intendiamo su quello che vogliamo dire quando parliamo di Europa. Quello che vogliamo sottolineare è la necessità che gli attuali trattati vengano modificati, per dare all'Europa quei poteri che oggi le istituzioni comunitarie non hanno e quindi la responsabilità torna sui Parlamenti e sui Governi europei per arrivare a nuovi trattati, che completino quella grande incompiuta che è l'Europa, sul piano politico e quindi sul piano economico. Questo consentirà di avere strumenti nuovi, come gli eurobond, una politica fiscale omogenea, un mercato interno davvero libero e completo, una politica energetica unitaria e una politica commerciale di respiro mondiale, non condizionata dal ricatto degli opposti egoismi nazionali. Questo consentirà di crescere tutti insieme, pena l'avviarsi verso una decrescita infelice. Il DEF, quindi, non è un mero strumento contabile: è l'orizzonte in cui collocare, in una programmazione pluriennale, gli impegni e le speranze di un Paese che sta finalmente vedendo la luce in fondo al tunnel e che non ha smesso di pensare per sé ad un ruolo da protagonista nel mondo. Il voto favorevole del Gruppo del Partito Democratico alla risoluzione di maggioranza è insieme la conferma della responsabilità che ci siamo assunti alla guida del Paese; è la convinzione che, sulla strada del realismo e di un volenteroso ottimismo, è possibile ridare all'Italia quella dignità che ancora pochi anni fa sembrava smarrita.
2015-04-23	PD	ZanoniMagdaAngela	In conclusione, ripartirei dall'inizio del mio intervento. Abbiamo a disposizione una speciale finestra di opportunità per riprendere a crescere ad un ritmo sostenuto e porre il rapporto tra debito e PIL su un sentiero discendente. Non possiamo assolutamente permetterci di sprecarla, lo sostiene il Governo, lo sosteniamo fortemente noi. Il nostro Paese ha tutte le carte in regola per stare in Europa, garantendo ai nostri cittadini e a noi stessi, che viviamo da settant'anni in pace, una buona qualità della vita. E sottolineo questo aspetto della pace: dobbiamo essere riconoscenti a quanti per noi hanno perso la vita per garantirci settant'anni di pace e che ci hanno portati a questo punto.
2015-04-23	PD	ZanoniMagdaAngela	Nel corso del 2014 gli interventi di economia politica sono stati finalizzati al rilancio dell'economia attraverso azioni mirate al sostegno dei redditi da lavoro, la riduzione del carico fiscale e il completamento dei pagamenti commerciali arretrati delle amministrazioni pubbliche. Nonostante il perdurare di una fase di debolezza ciclica e a dispetto delle ulteriori contrazioni del PIL, il Governo è riuscito a garantire l'equilibrio dei conti pubblici e il rispetto degli impegni europei. L'indebitamento netto nel 2014 è rimasto entro la soglia del 3 per cento del PIL, l'avanzo primario continua a collocarsi tra i più elevati dell'area euro e la spesa per interessi passivi prosegue il trend discendente. L'economia italiana è entrata in una fase di ripresa, contrassegnata in prospettiva da dinamiche abbastanza favorevoli del commercio estero e da una graduale stabilizzazione della domanda interna. Gli obiettivi della politica di bilancio del Governo sono sinteticamente tre: sostenere la ripresa economica; avviare il debito pubblico su un percorso di riduzione; favorire gli investimenti e le iniziative per consentire un deciso recupero dell'occupazione nel prossimo triennio. Tutto ciò all'interno di un DEF che disegna un netto cambiamento di marcia nella situazione economica e finanziaria del Paese, con il prodotto interno lordo che nel 2015 diventa positivo (più 0,7 per cento). Dopo tre anni di recessione il DEF imposta una politica economica a supporto di una crescita più sostenuta nel prossimo triennio. Nel pieno rispetto dei Regolamenti europei le previsioni macroeconomiche del DEF sono sottoposte alla validazione dell'Ufficio parlamentare di bilancio, che ha validato lo scenario macroeconomico tendenziale. Accenno solo a due aspetti sottolineati dall'Ufficio di bilancio. L'Ufficio parlamentare di bilancio (UPB), nell'ambito del suo ruolo, invita alla prudenza sull'intendimento di usare interamente il margine di manovra creatosi per effetto del miglioramento del quadro macroeconomico e dei tassi di interesse. In termini di PIL, confrontando gli obiettivi programmatici con la previsione tendenziale, si tratta di uno 0,1 nel 2015. Secondo l'Ufficio parlamentare del bilancio, di cui riporto le parole, una decisione presa ad aprile finalizzata a spendere nell'anno corrente l'effetto del miglioramento del quadro macroeconomico rispetto alla previsione dell'autunno precedente, senza attendere prima che tale miglioramento si realizzi, sembra contraria a considerazioni di prudenza. Si può condividere ma, in questo modo - lo sottolineo - non si coglie l'effetto positivo moltiplicatore dell'applicazione fin da aprile. Il secondo aspetto sottolineato dall'UPB è che sui margini di incertezza che sempre rivestono le previsioni sul futuro, le stime del Governo appaiono coerenti con quelle dei previsori del panel dell'UPB stesso e credo che questo sia un aspetto estremamente positivo. Fatta questa premessa complessiva, vorrei sinteticamente focalizzare l'attenzione su tre aspetti: le condizioni economiche delle famiglie e la povertà, la situazione degli enti locali con la previsione di una revisione della tassazione locale e infine vorrei fare qualche considerazione sugli investimenti. Per quanto riguarda la situazione delle famiglie e la povertà, uno dei capitoli del DEF affronta proprio i target nazionali della strategia europea per il 2020. L'obiettivo 8 riguarda il contrasto alla povertà con lo scopo, a livello nazionale, di sottrarre 2,2 milioni di persone a condizioni di povertà o deprivazioni entro il 2020. Si parte, purtroppo, da un dato allarmante: l'indicatore sintetico di povertà o esclusione mostra in Italia un valore del 28,4 per cento superiore alla media europea, sia sui 17 Paesi dell'area euro sia sull'Unione dei 27. Come possiamo rilevare dai dati ISTAT evidenziati nell'audizione del presidente Alleva, l'indicatore di grave deprivazione materiale è cresciuto del 6,9 per cento del 2010 fino al 14,5 per cento nel 2012; fortunatamente, negli ultimi due anni si è ridotto progressivamente scendendo, nel 2014, all'11,4 per cento. Attenzione però, questo dato positivo è in parte legato a una dinamica inflazionistica più favorevole rispetto a quella degli anni precedenti e, aggiungo io, non certo per la spesa sociale dei Comuni che, sempre secondo l'ISTAT, è in diminuzione dal 2011: rispetto al 2010, quando si è toccato il massimo di 7,12 miliardi, si registra una riduzione di ben quattro punti percentuali. Questo calo riflette le difficoltà nelle quali si trovano i Comuni in questi anni, anche se va sottolineato che le fonti di finanziamento della spesa sociale dei Comuni provengono per ben il 70 per cento da risorse proprie o altre e solo il 10 per cento dal fondo indistinto per le politiche sociali. Questo deve essere un obiettivo prioritario, non perché ce lo chiede l'Europa, ma perché è inaccettabile per il nostro Paese un divario sociale così elevato. In sede di audizione ho chiesto all'ISTAT, che ha accettato molto volentieri, di fornirci i dati conoscitivi disaggregati sul fenomeno, anche in relazione alle differenze di genere che lo connotano. È in aumento il numero di donne povere, con figli minori a carico, o di donne anziane. Come per i dati sull'occupazione, l'analisi di genere ci aiuterà a prendere decisioni migliori per l'intero Paese. Passando al secondo punto, il DEF prevede la revisione del prelievo fiscale con l'obiettivo di andare verso un assetto stabile e semplificato. Si prevede il passaggio ad una local tax, che unifichi IMU e TASI e semplifichi il numero di imposte, tasse, e canoni comunali. Spero che questa sarà l'occasione per una valutazione dell'applicazione del federalismo sull'autonomia istituzionale e fiscale degli enti locali, unito anche alla riforma del catasto, prevista nei prossimi cinque anni, che darà un apporto notevole all'applicazione delle tasse locali. Invito però il Governo ad accelerare il processo: il DEF prevede il varo della riforma della tassazione locale prima della fine del 2015. Questo vuol dire che tra giugno e luglio si deve avere una bozza su cui discutere e da condividere in Conferenza Stato-autonomie; per settembre, o al più tardi a ottobre, bisogna avere indicazioni certe da dare ai Comuni affinché possano procedere alla stesura dei bilanci di previsione entro dicembre 2015. Prendere in modo deciso la direzione della semplificazione, delle regole certe e della pari dignità istituzionale sarebbe un bel segnale nei confronti delle autonomie locali messe in ginocchio in questi anni da tagli e vincoli che stanno portando verso il default molti enti, da un eccesso di normativa pasticciata (ricordiamo per tutte le vicende dell'IMU agricola), dall'impossibilità degli enti di programmare. Rinvio ai documenti consegnati da ANCI, UPI e Regioni in sede di audizione, nonché all'intervento del senatore Fornaro, che dopo di me affronterà il tema, e che mettono in evidenza che non solo lo Stato non dà più trasferimenti, ma sono i Comuni a contribuire con oltre 600 milioni al Fondo di solidarietà, e che i tagli su Province e Città metropolitane per il 2016-2017 sono palesemente errati, tanto da far circolare l'assurda proposta di non far fare il bilancio pluriennale. Il problema non è mantenere o abolire le Province, ma chi svolge funzioni fondamentali e chi no e con quali risorse. Nelle Città metropolitane il discorso è ancora più complesso, trattandosi di enti che dovrebbero decollare, e faccio riferimento ad un documento che i senatori del PD stanno definendo sul tema. Sono fiduciosa che il decreto sugli enti locali di prossima uscita, come il Governo ha concordato in Conferenza Stato-Città, affronterà e risolverà una parte consistente dei problemi sottolineati da ANCI, UPI e Regioni in sede di audizione. È evidente che il 2015 è ancora un anno di transizione, ma dobbiamo lavorare affinché il 2016 sia un anno in cui inizia un circolo virtuoso, in cui i Comuni possano affrontare con certezza di regole la stesura del bilancio di previsione entro il dicembre dell'anno precedente. Se potessimo creare un hashtag, potremmo chiamarlo «facciamo veloci».
2015-04-28	M5S	EndrizziGiovanni	Signora Presidente, serviva costruire intorno al Corpo forestale dello Stato una polizia ambientale moderna, autonoma ed efficace più ancora di quanto lo sia oggi, perché sono in aumento i reati ambientali e perché siamo un Paese allo sbando, vergogna in Europa da questo punto di vista, a fronte di bellezze e ricchezze anche economiche che, anche dal punto di vista ambientale, sappiamo solo distruggere. Non bisogna scioglierlo! Questa formula pasticciata ed approssimativa è un compromesso, e di questo compromesso possiamo vedere delle parti apprezzabili, come - per esempio - aver costretto il Governo, con gli emendamenti nostri e di tutte le forze che hanno denunciato il pericolo, a fare marcia indietro. Ma ci sono degli aspetti negativi che non possiamo nascondere come, innanzitutto, lo smottamento che questa formula rappresenta rispetto all'ideale. E siamo stanchi di avere continui smottamenti rispetto a ciò che il Paese chiede, rispetto a ciò che ci porta in Europa a recitare un ruolo a testa alta, come abbiamo visto sull'anticorruzione e, ben prima, sul voto di scambio politico-mafioso. Non possiamo noi accettare, di fronte alle emergenze del Paese, niente che non sia il massimo, quando il massimo è possibile. Aggiungo, poi, un altro aspetto che denuncia la qualità di questa operazione e la forzatura regolamentare, che non è questione di lana caprina. Abbiamo un emendamento sostanzialmente trafugato, trasformato e manipolato dal Governo per impedire a noi di migliorare il punto di mediazione. E invece rimane un compromesso, perché ci è tolta la possibilità di fare il nostro dovere come parlamentari e di migliorare quel testo. Si è discusso tantissimo sulla presenza o l'assenza della parola «esistenti». Bene, se si fosse trattato di un emendamento del relatore - e lo era - o del Governo - e lo era - avremmo avuto la possibilità di inserire quella parolina, di toglierla o di aggiungerne altre, per rendere questa delega ammissibile per Costituzione solo nei casi in cui sono prescritti, con precisione, i limiti entro i quali il Governo dovrà legiferare. Bene, avremmo potuto fare questa cosa e consegnare agli atti un provvedimento chiaro e senza ombre di dubbio. E, invece, questo non è stato fatto. Il Governo - da un lato - dichiara una disponibilità e riconosce di aver sbagliato, mentre - dall'altro - si tiene le mani libere per poter fare ancora una volta gli interessi suoi alle spalle del Paese. Noi da questo punto di vista non riusciamo ad apprezzare a sufficienza quel po' di buono che ci può essere in un punto di caduta, rovinosa e sgangherata. E per tale motivo, pur riconoscendo che forse si apre una parola diversa sul futuro del Corpo forestale dello Stato, non consegniamo al Governo una delega in bianco. Non posso accettare la speranza, dal collega poc'anzi proferita, che il Governo non se ne approfitti e non arrivino colpi di mano, perché proprio oggi un colpo di mano alla Camera c'è stato con la vergognosa fiducia sulla legge elettorale.
2015-04-29	M5S	NugnesPaola	Signor Presidente, desidero non entrare nello specifico dell'ordine del giorno, perché è stato ampiamente discusso, ma parlare della necessità di operare in prevenzione per quanto riguarda il nostro territorio. Siamo tutti consapevoli di essere al primo posto per inquinamento in Europa e anche per le infrazioni comunitarie, di cui le più numerose riguardano l'ambito ambientale. Sappiamo quanto costano le bonifiche e adesso, soltanto per le discariche abusive e illecite, dobbiamo pagare una multa europea di 40 milioni di euro, e ogni sei mesi dovremo pagare circa 42 milioni se non provvederemo. Poiché nella finanziaria non mi sembra sia stato stanziato alcunché per queste opere, a giugno dovremo effettuare il secondo versamento. Il ministro Galletti ha detto che questi costi saranno a carico delle Regioni, quando sappiamo bene che i responsabili delle mancate bonifiche sono, in primis, coloro che hanno inquinato, e cioè il proprietario, il sindaco e il Presidente della Regione per poi arrivare, salendo, al Presidente della Repubblica. Per quanto riguarda il sito di Acerra - ad esempio - noi sappiamo che esso era stato dichiarato sito da bonificare fin dal 1987, ma nulla è stato fatto. Quindi, questa difficoltà ci impone di provvedere in prevenzione, e non mi sembra che la scelta del Governo vada in questa direzione. L'ordine del giorno provvede al riguardo e, visto che ancora parliamo di una delega e di un eventuale assorbimento del Corpo forestale, io mi appello a questa delega, affinché il Governo ragioni sull'eventualità di provvedere alla costituzione di un corpo ambientale interforze.
2015-04-29	PD	DiGiorgiRosaMaria	Signor Presidente, intervengo soltanto per esprimere soddisfazione per l'accoglimento di questo emendamento e per la discussione che vi è stata su di esso. Si tratta di una proposta importante, come già diceva il collega Bocchino; infatti, ha ricevuto l'adesione di tanti Gruppi dell'Assemblea proprio perché con esso finalmente si comincia a parlare davvero (e soprattutto ad attuare i relativi atti normativi) di ricerca pubblica, di enti pubblici di ricerca (EPR). Il ruolo del ricercatore va definito, vanno definite bene le funzioni, va rilanciato questo grande comparto (all'interno naturalmente della pubblica amministrazione), proprio perché la competitività del nostro Paese si gioca sulla ricerca scientifica e sul confronto con il resto dell'Europa e del mondo. I nostri ricercatori sono a livelli altissimi e quindi è importante che finalmente si normi questa realtà. È necessaria una semplificazione, è necessario avere la possibilità di muoversi all'interno del mondo della ricerca e degli istituti, e di muoversi verso l'estero, senza quella serie di lacci e laccioli che si creano quando le norme non sono molto flessibili e non danno molte possibilità. Tutto questo ancora non c'è in Italia; c'è invece nel resto d'Europa: la Carta europea dei ricercatori è un documento importante al quale ci dobbiamo adeguare. Se tutto ciò non viene fatto già adesso come indicazione al Governo all'interno di questo provvedimento credo si perda un'occasione. È quindi importante che all'interno del provvedimento sia presente tale indicazione, ci sia una delega. Naturalmente occorre un impegno forte, che chiederò, e che come Gruppo del PD chiediamo a tutti i colleghi, perché lavoreremo sui testi normativi per riuscire ad avere una reale garanzia rispetto a quanto qui soltanto indichiamo come indirizzo ma che riteniamo essenziale perché la nostra ricerca pubblica diventi ancora più competitiva di quanto non lo sia. Eliminiamo quindi tutti gli ostacoli rispetto a tale obiettivo.
2015-04-30	M5S	FattoriElena	Anche a livello di Unione europea sia il Parlamento che la Commissione invitano ad un'armonizzazione delle norme per una gestione globale della popolazione canina - anche qui, dunque, l'Europa ce lo chiede, ma noi facciamo orecchie da mercante - per diminuire le differenze di trattamento da Paese a Paese ed aumentare il controllo su eventuali leggi-crudeltà o il registro uniformato a livello europeo dei cani identificati.
2015-04-30	M5S	FucksiaSerenella	Altro pilastro è senz'altro la Convenzione del Consiglio d'Europa del 1987 per la protezione degli animali da compagnia, che l'Italia ha ratificato solo ventitre anni dopo, con la legge n. 2014 del 2010.
2015-04-30	PD	AmatiSilvana	Nell'orientare le proprie scelte di consumo, i cittadini hanno il diritto di essere adeguatamente informati sugli standard di benessere degli animali, effettivamente garantiti lungo tutta la filiera produttiva. Domani sarà inaugurata Expo 2015: evento mondiale incentrato sui temi dell'alimentazione e della nutrizione, che rappresenta anche una cruciale occasione per promuovere ulteriori progressi in materia di benessere animale, superando la concezione dell'animale esclusivamente come mezzo per il soddisfacimento di interessi e bisogni umani. Per questo, riteniamo fondamentale che il Governo si impegni concretamente nel dare piena attuazione al riconoscimento degli animali come esseri senzienti, istituendo il Garante per i diritti degli animali, e sostenendo, nelle opportune sedi, il processo di elaborazione di una legge quadro europea sul benessere animale, e l'introduzione di una normativa finalizzata alla tutela degli animali d'affezione. A livello globale, nel sistema di produzione alimentare attuale, gli animali continuano a subire trattamenti inaccettabili. Nel mondo, ben più del 95 per cento della carne sul mercato proviene da allevamenti intensivi, dove, nella maggior parte dei casi, gli animali sono costretti in gabbie strettissime o confinati in spazi ridotti, dove trascorrono una vita breve, quanto dolorosa. Si somministrano agli animali grandi quantità di antibiotici per prevenire le malattie, inevitabili in tali densità, e questo favorisce l'insorgere di fenomeni di antibiotico-resistenza, anche tra le persone. Solo in Europa ogni anno, denuncia l'Organizzazione mondiale della sanità, vi sono 25.000 morti attribuibili all'antibiotico-resistenza e mi pare che si preveda una strage tra qualche decina di anni. Quotidianamente, inoltre, emergono casi di gravi illeciti, come l'utilizzo sistematico di anabolizzanti, che evidenziano l'inefficacia dei sistemi di controllo della filiera produttiva. Fra i più recenti, il caso denunciato da «Report» nel servizio di domenica scorsa «Vitelli dopati, consumatori ingannati». Nella mozione chiediamo che il Governo si impegni a promuovere l'inclusione esplicita del tema del benessere animale nel contenuto della Carta di Milano. Dati i continui slittamenti della discussione in Aula di questa mozione e la scadenza del 28 aprile per la presentazione ufficiale della Carta, su questo tema abbiamo avanzato alcune proposte concrete, elaborate con il fondamentale contributo delle associazioni, scrivendo e rapportandoci direttamente con il ministro Martina e ai suoi collaboratori impegnati nella stesura. Di queste proposte si è fatta portavoce la collega senatrice Granaiola anche nel corso dell'audizione del ministro Martina in Senato, lo scorso 22 aprile. Al mondo siamo più di sette miliardi e l'attuale produzione di alimenti basterebbe a sfamarne dieci. È evidente, quindi, che ciascuno dei punti della Carta di Milano, perché gli impegni previsti abbiano un senso, presuppone un significativo cambiamento delle nostre abitudini di consumo e dei sistemi di produzione perché - cito testualmente - «determinare un futuro più equo e sostenibile deve essere possibile». Credo non ci sia più bisogno di spiegare quanto la sostenibilità dipenda anche - e considerevolmente - dai metodi utilizzati negli allevamenti e, quindi, non possa prescindere dalla tutela del benessere degli animali. Considero quindi un primo importante risultato, il fatto che la Carta di Milano preveda, fra gli impegni da parte delle imprese, quello di promuovere la diversificazione delle produzioni agricole e di allevamento al fine di preservare la biodiversità e tutelare il benessere degli animali. Ma chiediamo che l'impegno non sia lasciato esclusivamente in capo a cittadini, imprese e società civile, ma che se ne faccia carico anche il Governo, con misure concrete. Si tratta di temi che, come menzionato, influenzano direttamente la realizzazione effettiva del diritto a conoscere dei consumatori. Per questo chiediamo l'impegno a: rafforzare i controlli lungo tutta la filiera produttiva, in modo da prevenire inaccettabili abusi, come le stragi dei bufalini o l'utilizzo di piume provenienti da volatili vivi; a promuovere una cultura di impresa e di filiera connotata da una forte valorizzazione della responsabilità sociale, intesa quale impegno a rispettare senza deroghe le previsioni delle direttive europee in materia di benessere e tutela degli animali; ad adottare misure per la riqualificazione degli allevamenti e l'adozione di sistemi di allevamento a minor impatto, che rispettino le caratteristiche etologiche delle varie specie. In questo senso, anche nel contesto dell'Unione europea, è importante che l'Italia promuova l'introduzione di un sistema di etichettatura che renda facilmente e univocamente chiari al consumatore gli standard di benessere animale adottati lungo tutta la filiera, nonché l'elaborazione di normative che prevedano standard obbligatori minimi negli allevamenti che si applichino alle specie oggi prive di specifiche norme di tutela come mucche, conigli, tacchini e pesci, e di una legislazione che vieti la clonazione degli animali per la produzione di cibo. Il tema del benessere animale comprende elementi etici, ambientali, sociali ed economici che rendono necessario adottare un approccio olistico ed integrato, volto al miglioramento degli standard e al rafforzamento delle strategie internazionali in materia, come auspicato anche dalle conclusioni del Consiglio dell'Unione europea del 2012. Ricerca e formazione rivestono, quindi, un ruolo fondamentale. Per questo chiediamo che il Governo si impegni a promuovere la ricerca in materia di benessere degli animali da reddito, per sviluppare criteri di valutazione specifici, e in materia di metodi sostitutivi alla sperimentazione animale, promuovendone concretamente l'utilizzo. Chiediamo poi che venga valorizzato il ruolo cruciale del veterinario nel valutare le condizioni di vita degli animali e nel riconoscere i parametri del loro benessere, anche prevedendo una formazione bioetica specifica per il personale veterinario, e che il Governo si impegni a promuovere la formazione del personale addetto alla cura e alla gestione degli animali. In merito all'utilizzo di animali negli spettacoli, come menzionato, il 65 per cento degli Italiani, in base ai dati dell'Eurispes, è contrario. Chiediamo, quindi, un impegno a promuovere nuove norme in tema di spettacoli viaggianti, che sostengano circhi e spettacoli senza animali. Allo stesso modo, riteniamo importante che il Governo promuova e sostenga iniziative per la riconversione di zoo, acquari e allevamenti di animali da pelliccia in centri di recupero per animali sequestrati e che si censiscano e si mettano in rete i centri di ricovero e recupero degli animali maltrattati, sequestrati, confiscati, definendo standard che ne permettano il finanziamento quando operino su casi disposti dall'autorità giudiziaria. È inoltre importante che si valorizzino e promuovano buone pratiche, tra le quali vogliamo almeno menzionare l'esperienza di reinserimento e recupero dei detenuti del carcere dell'isola di Gorgona. Concludendo, penso che tutti dovremmo essere consapevoli che è ormai improrogabile che la politica rifletta la trasformazione culturale completamente avvenuta nella nostra società, rispondendo concretamente a richieste largamente condivise, che emergono da una sensibilità diffusa e trasversale. Come diceva Gandhi: «La grandezza di una Nazione e il suo progresso morale si possono giudicare dal modo in cui tratta gli animali».
2015-04-30	PD	CirinnaMonica	Voi sapete che le direttive dell'Unione europea obbligano i Paesi a moltissimi atti necessari alla tutela del benessere degli animali anche nelle fasi drammatiche del loro fine vita. Non dobbiamo pensare soltanto a ciò che accade all'interno di un mattatoio, ma anche a tutto ciò che accade nel momento in cui il vitello, l'agnello o il maialino, ad esempio, vengono portati fuori dal luogo in cui hanno vissuto fino a quel momento. Se sono animali fortunati, avranno vissuto allo stato brado o in un allevamento biologico, obbligato a mantenere degli standard di benessere elevati; se sono animali fortunati, avranno avuto una relazione con altri esseri viventi della loro specie. Se così non è, avranno vissuto in un allevamento intensivo, nel quale la loro non è vita. Questo interroga le nostre coscienze e interroga anche coloro che per questi esseri viventi utilizzano l'orrenda definizione di animali da reddito, perché chi alleva un animale a carne lo fa per un reddito. In quel momento, sia che l'animale abbia vissuto e abbia visto tutelato al minimo, come vi ho spiegato, il suo benessere oppure senza nessuna tutela in un allevamento intensivo, l'animale affronta il viaggio verso la sua morte. In Italia ciò accade con delle tutele, perché comunque ci sono delle regole su come si caricano i camion che spesso ognuno di voi vede sull'autostrada, dai quali spuntano occhi, orecchie e zampe di animali che spesso cercano di uscire dalle sbarre. Molti di questi animali affrontano un viaggio verso l'estero, ma fuori dell'Unione europea non sono garantiti questi standard di benessere. Con la mozione n. 267 noi chiediamo quindi che il Governo italiano si faccia carico di sensibilizzare l'Unione europea rispetto a tutti i Paesi confinanti che non fanno parte della UE, per far sì che il dolore di questi animali sia ridotto al minimo? È eticamente sostenibile chiedere questo? Oppure che non vi sia affatto dolore? Anche su questo ci possiamo interrogare nel momento in cui un animale affronta centinaia di chilometri di viaggio in quei camion dell'orrore, senza bere né mangiare, dove spesso viene caricato con l'aiuto del pungolo elettrico, se non con bastoni o con qualsiasi altro sistema per farlo salire e fargli vincere la paura e soprattutto l'orrore della morte in arrivo. Ringrazio il Governo per aver già avuto con me un'interlocuzione con me nei giorni scorsi; capisco che è molto complicato farsi carico anche di situazioni fuori dall'Europa, ma sono certa che già dare un segnale di questo genere vuol dire prima di tutto rafforzare le tutele interne, fare in modo che tutto ciò che chiediamo agli altri sia da noi rispettato alla lettera, visto che chiediamo agli altri di farlo, e quindi che già l'Italia si metta in queste condizioni anche con l'aiuto di tutti coloro che su questo devono vigilare: penso ai servizi veterinari, all'autorità di polizia stradale, alle tante associazioni di volontariato e sui diritti degli animali che si fanno carico alle dogane e alle frontiere di controllare l'orrore di questi trasporti. Sono certa che nel corso della discussione che avremo e ascoltando anche tutti gli altri interventi potremo addivenire anche con il Governo a una mediazione su quelli che mi rendo conto sono punti impegnativi e difficili da sostenere. Ricordiamoci però che scelte come quella di tutelare i diritti degli animali nelle situazioni più estreme come i trasporti verso i macelli qualificano anche la civiltà del nostro Paese.
2015-05-05	M5S	FattoriElena	Noi proponiamo due mozioni e un ordine del giorno. Una mozione è sulla sperimentazione animale e con essa, semplicemente, si chiede al Governo di adempiere agli obblighi che ci detta l'Unione europea. Ce lo chiede l'Europa e, quindi, per favore, ogni tanto facciamo quanto ci chiede.
2015-05-05	M5S	PagliniSara	Signor presidente Calderoli, oggi vorrei portare in questa sede istituzionale, alla sua attenzione e a quella dei senatori, il caso dell'azienda Smith international Italia SpA, di Saline di Volterra, nella mia Toscana, nell'Alta Val di Cecina. Per questo ho presentato un'interrogazione. Ho incontrato i lavoratori il 1° maggio: sono 193 - e fra loro lavorano anche coppie, quindi marito e moglie - per i quali si prospetta lo spettro del licenziamento a breve se non sollecitiamo una soluzione tra le parti che tuteli la vita di così tante famiglie. Nello stabilimento si producono scalpelli triconici per la perforazione del suolo, utilizzati per idrocarburi, estrazione di gas naturale e geotermia. È l'unica azienda che in tutta Europa produce prodotti di così alta qualità. L'azienda è posizionata nel cuore della mia meravigliosa Toscana, in mezzo a vallate dove le colline si perdono a vista d'occhio; quindi, una realtà locale con una predisposizione al turismo e all'agricoltura, un territorio non pronto a recepire 200 unità lavorative a breve, anche perché negli anni non è stato fatto un piano di valorizzazione occupazionale adeguato. È un territorio privo di infrastrutture nel quale la Regione, attraverso il suo governatore Rossi e il PD, depotenzia perfino il presidio ospedaliero dando la mazzata finale. Ovviamente nel comprensorio si stanno mobilitando un po' tutti, a partire dalle rappresentanze sindacali, la cittadinanza tutta e i sindaci del territorio. Ringrazio in particolare specialmente il sindaco di Volterra, Marco Buselli, che sta lottando con tutti i mezzi a sua disposizione per salvare la sua gente. Ma le risposte, quelle concrete, Presidente, devono uscire dalle Aule dove le regole si decidono, vale a dire qua. I lavoratori chiedono l'immediato ritiro delle lettere di licenziamento e l'apertura di tavoli di trattative urgentissimi. Ho fatto presente poco fa, in Commissione lavoro, alla presenza del Governo, della gravità di questa realtà occupazionale e il sottosegretario Bobba ha recepito l'urgenza, dando la disponibilità ad attenzionare nelle preposte sedi le trattative e il caso della Smith international. Oggi a Pisa si è aperto il primo tavolo di lavoro in cui l'amministratore delegato, Giuseppe Muzzi, ha recepito la volontà dei lavoratori che chiedono riconversione aziendale, utilizzo di ammortizzatori sociali (possono utilizzarli ancora per sette mesi), ma soprattutto il ritiro della volontà di chiusura per portare in America la produzione. Signor Presidente, vorrei chiudere con una promessa che ho fatto: riportare la voce di un ragazzino di quindici anni che ho incontrato il 1° maggio (mi sembra si chiamasse Giacomo, spero di non sbagliarmi). Questo ragazzino mi ha cercato e mi ha detto: «Vedi, questa è la mia mamma e lavora là dentro, dove ci lavora anche il mio papà. Io ho quindici anni, vorrei studiare e vorrei lavorare, ma soprattutto non vorrei andare via dalla mia terra.» La promessa che ho fatto a Giacomo e a tutti quei lavoratori è di portare in tutte le sedi istituzionali la loro voce, affinché si faccia veramente per loro qualcosa di concreto e si trovi al più presto una soluzione.
2015-05-06	FI	FlorisEmilio	Nel novembre 2012 Governo e Regione hanno sottoscritto il protocollo di intesa con i Comuni interessati e la Provincia dando vita al Piano Sulcis. A distanza di quasi tre anni, sebbene siano stati fatti i primi passi nella realizzazione del piano, con benefici fiscali per le piccole e medie imprese, la salvaguardia del tessuto produttivo di quelle aziende più grandi (vale la pena ricordare la trattativa tra Glencore e Alcoa, con la mediazione del Governo), la rimodulazione degli interventi infrastrutturali e con l'impegno dell'assessorato dei lavori pubblici ad aprire i cantieri di bonifica, di recupero ambientale e infrastrutturale entro la fine di quest'anno, il percorso di ripresa è ancora tutto in salita. Troppi i tre anni trascorsi per muovere i primi passi e il trend del Sulcis continua a registrare dati economici negativi ed emergenze occupazionali disastrose. In tema di ritardi sugli interventi dello Stato, non posso non ricordare la disastrosa calamità naturale, il ciclone Cleopatra, che ha colpito la mia Regione nel novembre 2013; ha causato 19 morti e provocato disastri su abitazioni e attività produttive, infrastrutture e strade ancora oggi impercorribili, vista la mancata erogazione di risorse per i necessari interventi di ripristino ambientale e infrastrutturale. Dopo il disastro, l'ex ministro Maurizio Lupi fece prontamente un sopralluogo nelle aree distrutte e rassicurò la popolazione sull'impegno del Governo a risolvere entro un anno le problematiche legate alla sicurezza stradale, a cominciare dalla Olbia-Tempio. Promesse, solo promesse. Colleghi, tre anni per i primi passi del Sulcis, due anni per il ripristino dei danni di Cleopatra e non ci sono ancora i fondi. A proposito di trasporti da e per l'isola, in quest'Aula abbiamo affrontato la crisi finanziaria e occupazionale che sta attraversando da tempo Meridiana, secondo vettore aereo nazionale. Diamo atto che negli ultimi giorni, proprio l'altro ieri, sono stati fatti passi in avanti per risolvere il problema della cassa integrazione dei lavoratori della compagnia attraverso l'accordo del Ministero dello sviluppo economico con Regione e sindacati, che garantirà ancora 12 mesi di respiro per queste persone. Fiato comunque corto per la salvaguardia dei posti di lavoro per cui non è stata prospettata una soluzione strutturale e sostenibile nel lungo periodo, contribuendo a mettere in difficoltà i comparti produttivi locali per la mancanza di servizi logistici adeguati e di sistemi di mobilità idonei allo spostamento di persone e merci. Nella black list isolana finiscono senza sconti anche le tariffe energetiche: a fronte di un aumento della produzione regionale - che registra un surplus rispetto ai consumi - non sono state corrisposte riduzioni tariffarie per imprese e famiglie. Al contrario, per i cittadini e le imprese sarde il costo dell'energia supera il 15-20 per cento del costo medio nazionale. Il tutto per la mancanza della metanizzazione in Sardegna nonostante i grandi progetti di collegamento con l'Algeria, rimasti lettera morta. Altro argomento presente nelle mozioni sono le servitù militari nell'isola: rappresentano, queste, oltre il 60 per cento di quelle presenti nel territorio nazionale, pertanto ritengo che debbano essere ridotte. Nel frattempo, però, possono trasformarsi da limite alla crescita della Sardegna ad opportunità di sviluppo per la realizzazione di centri di ricerca nel settore aerospaziale (Salto di Quirra), nell'informatizzazione dei sistemi bellici e nella formazione professionale per quanto riguarda Teulada. In questa direzione è necessario coinvolgere i centri di ricerca presenti nell'isola, gli istituti universitari, il CRS4 e i poli di eccellenza per caratterizzare una presenza positiva delle servitù militari nel territorio. Sul tavolo sardo, come potrete purtroppo intuire, sono tante le questioni aperte ed è urgente chiudere la partita sulle emergenze territoriali. Quanto dovremo aspettare ancora perché il Governo e 1'Europa riconoscano le condizioni di svantaggio per la Sardegna causate dall'insularità? Si confondono spesso per aiuti di Stato le diseconomie derivanti dall'essere un'isola che affronta costi di produzione, di energia, trasporti maggiori rispetto ad altri territori, condizioni riconosciute peraltro dall'Europa ad altri territori periferici. Le mozioni presentate oggi sono state condivise, nella sostanza e nella forma, da altri colleghi appartenenti a partiti e movimenti diversi: questo è certamente un buon segnale di distensione, un percorso che converge nel buonsenso, un'opportunità che non si può sprecare per la rinascita della Sardegna. Sardegna che non è soltanto il territorio in cui noi sardi viviamo, ma un patrimonio storico, naturale e culturale per l'intero Paese. Chiedo al Governo un impegno non generico, ma circostanziato sui punti enunciati nelle stesse mozioni presentate anche dai colleghi. La mia non vuole essere una rivendicazione su ciò che manca ed è mancato alla Sardegna, ma una logica e lucida riflessione sulle indubbie criticità che impediscono un normale processo di sviluppo per l'isola. Noi sardi, cari colleghi, ci battiamo e vorremo continuare a batterci per essere competitivi, ma per affrontare nel mondo della globalizzazione una sfida occorre partire dalla stessa linea di partenza. Come? Con la risoluzione dei deficit infrastrutturali, dello svantaggio dell'insularità e attualizzando i modelli di sviluppo imposti da scelte calate dall'alto, rivalutando la loro strategicità nazionale nel settore della chimica e i suoi processi di industrializzazione, dell'alluminio e della raffinazione dei carburanti, elementi che se non sostenuti a livello nazionale impediscono di sviluppare nel mondo globale una reale e strutturale competitività. Per questi motivi, mi rivolgo a voi colleghi affinché esprimiate il vostro voto positivo sulla mozione; al Governo, da uomo orgoglioso della mia terra, chiedo un serio e convinto impegno per l'apertura di tavoli istituzionali tra lo Stato, la Regione Sardegna e le realtà socio-economiche locali, per rilanciare lo sviluppo dell'isola attraverso un nuovo piano di rinascita dell'isola, frutto di una seria e approfondita analisi dei suoi bisogni e delle disponibilità finanziarie dello Stato, delle priorità degli interventi. Risorse certe in tempi certi; quello che chiedo non è un libro dei sogni con cui alimentare le speranze e le illusioni, ma certezza sugli interventi. Solo così si potrà ricostituire il rapporto tra i cittadini e le istituzioni.
2015-05-06	FI	PelinoPaola	I ritardi del nostro Paese nello sviluppo digitale possono essere riscontrati anche esaminando i diversi settori pubblici che offrono servizi ai cittadini. Nel comparto sanità, ad esempio, il fascicolo sanitario elettronico è stato introdotto solo in quattro Regioni ed è attualmente utilizzato solo dal 13 per cento della popolazione. Inoltre, solo il 6 per cento delle cartelle cliniche in Italia è dematerializzato, solo il 49 per cento delle aziende sanitarie offre la possibilità di prenotare on line le visite specialistiche e il 24 per cento di pagare il ticket via web. Nel settore della scuola, nonostante alcuni progressi realizzati negli ultimi anni, le connessioni ad Internet ad alta velocità sono presenti ancora solo nel 23 per cento degli istituti del secondo ciclo e nel 10 per cento di quelli del primo ciclo e viene messo a disposizione un computer ogni 8 studenti. I Comuni hanno avviato significative misure di digitalizzazione, ma ancora solo in un caso su cinque vengono erogati servizi che possono essere svolti completamente online. Solo il 15 per cento dei Comuni capoluogo consente il pagamento online della TASI e percentuali ancora più basse riguardano gli altri tributi comunali. Non solo, ma l'Italia è il Paese con la minore copertura di reti di nuova generazione in Europa. Nel 2014 soltanto il 20 per cento del territorio è coperto dalla rete con velocità di 30 megabit per secondo, contro un 62 per cento della media europea. Se aggiungiamo a questi dati che molte zone del nostro territorio sono totalmente scoperte, perché svantaggiate o perché montane, ci rendiamo conto della esigua copertura della rete sull'intero territorio. A riguardo, accogliamo con favore l'obiettivo strategico dell'Agenda digitale europea, secondo cui entro il 2020 sull'intero territorio si svilupperà una infrastruttura di banda ultralarga, garantendo così che il 100 per cento dei cittadini possa usufruire della rete a 30 megabit al secondo. Questa strategia non è altro che la prosecuzione di quanto aveva predisposto l'allora ministro dello sviluppo economico Paolo Romani nel 2009 con il Governo Berlusconi. Quel programma di implementazione della banda larga era volto a colmare il digital divide esistente in Italia e consisteva nel portare la banda larga ad almeno 20 megabit al secondo al 96 per cento della popolazione e ad almeno 2 megabit al secondo alla restante parte entro il 2012. Dalla comparazione delle cifre sulla velocità della rete si comprende come la tecnologia, in pochissimi anni, abbia fatto passi da gigante. Adesso si parla di 100 megabit al secondo, e non più di 20, ma quel che è importante mettere in luce in questa sede è che Forza Italia ha da sempre considerato la banda ultralarga un baluardo per la crescita e la modernizzazione del Paese e il piano Romani ne è un esempio significativo. Per queste ragioni, attraverso la nostra mozione auspichiamo che il Governo si faccia carico dell'esigenza ormai inderogabile di dotare l'Italia di una rete veloce di telecomunicazioni che ci consentirà di essere all'avanguardia, di essere più moderni e più competitivi. Dal nostro punto di vista, è preminente elaborare una visione strategica nazionale per il settore delle telecomunicazioni in cui venga valorizzato sia il contributo fondamentale delle imprese private sia l'interesse dei cittadini ad essere raggiunti dalla rete a banda ultralarga. Le ingenti risorse che servono per la realizzazione della messa in opera della rete non devono scoraggiare la buona volontà. In tal senso, chiediamo al Governo di impegnare le risorse dei fondi strutturali europei per sostenere gli interventi necessari a sviluppare la banda larga e ultralarga su rete fissa e in fibra, wi-fi e mobile. Infine, è doveroso portare avanti l'Agenda digitale europea 2020 e perseguire gli obiettivi prefissati dalla strategia italiana per la banda ultra larga e per la crescita digitale 2014-2020.
2015-05-06	LN	ConsiglioNunziante	Negli ultimi cinque anni la Regione ha registrato una forte diminuzione dei livelli occupazionali e i dati ISTAT (non è dunque la Lega a dirlo) indicano che sono circa 43.000 le persone che hanno perso il posto di lavoro rispetto all'anno precedente. In particolare, risulta elevato il tasso di disoccupazione giovanile, il quale appare legato all'intensificarsi del fenomeno di abbandono prematuro degli studi. Anche qui c'è una questione legata alla chiusura delle scuole, che ha messo in difficoltà tantissime famiglie e ha portato a un incremento di questi abbandoni e probabilmente, come sosteneva il senatore Uras, anche a un'immigrazione di giovani verso il Continente e verso l'Europa. Poi parliamo anche di turismo. Ne abbiamo parlato molto poco in questo scorcio di legislatura che, oramai, comincia ad arrivare alla metà della sua durata. Il turismo dovrebbe farla da padrone in Sardegna, un turismo che, probabilmente, era il perno su cui far convergere tutte le attenzioni della politica locale. Mi spiace solamente che alcuni benpensanti abbiano cercato di scimmiottare ciò che nel 1990 è successo in America, dove per tre anni tutti i ricchi del Paese sono stati tassati (e giustamente, perché probabilmente erano quelli che ne avevano la possibilità). Io dico però che al ricco non gliela fai: i ricchi hanno spostato tutte le attività produttive in altri Paesi per mettere in difficoltà chi nell'indotto lavorava. Lo stesso è successo in Sardegna: tutti quelli che possedevano barche o yacht o avevano attività di un certo tipo, si sono spostati in Corsica o in Croazia. Questo ha messo in grandi difficoltà il comparto del turismo e dei porticcioli locali. In quel comparto, dove si calcola che per ogni quattro barche vi sia un posto di lavoro, vi è stata una moria di dipendenti gravissima. Parlavamo prima della questione del trasporto. La Sardegna è un'isola e, se è iniziato da qualche giorno Expo 2015 e si parla già di un Giubileo straordinario, l'idea era quella di mettere in condizione l'isola di vedere il potenziamento dei suoi scali aeroportuali, che facciano da perno per un unico sistema e che metta in condizione la Sardegna di poter interagire con l'intera Europa. Poi ci siamo chiesti come mai un'industria molto energivora come quella dell'alluminio avesse trovato casa proprio in Sardegna, dove l'energia costa il 20 per cento in più di quella nel Continente e che ha un peso enorme rispetto a quello che è il costo nell'intero Paese e in altri Paesi europei. Questo maggior costo, quindi, fa sì che le industrie siano poco appetibili e poco remunerative. La crisi economica della Sardegna è legata anche al fatto che non vi è una metanizzazione, cosa che mette in grandi difficoltà la Regione. Noi chiediamo, con questa mozione, che il Governo si impegni ad assumere le necessarie iniziative per il rilancio delle attività produttive nel territorio sardo e, più in generale, nel sistema industriale del Paese. Siamo convinti, infatti, che, se nel piccolo ognuno fa una cosa buona, tante cose buone fanno di questo Paese un buon Paese. C'è anche da parlare delle misure di riduzione del costo dell'energia: credo che questo Paese si debba dotare di un piano energetico ed industriale, cosa che in questi anni è stata veramente sottaciuta e non abbiamo avuto la capacità di creare qualcosa di positivo. Altro impegno che chiediamo al Governo è di favorire, attraverso lo strumento dell'accordo di programma, l'adozione di specifici percorsi per la riconversione industriale delle aree dismesse, al fine di favorire la nascita di nuove attività industriali nel territorio sardo e in generale in tutto il Paese. Credo che il problema sardo sia riconducibile al problema Italia. Mi dispiace si continui a parlare di ripresa, cosa che probabilmente non corrisponde alla realtà. Non so se sia perché questo jobs act in Sardegna non lo abbiate capito, ma, se già ho qualche dubbio che faccia bene qua in Italia, credo che lì addirittura non abbia trovato alcun tipo di applicazione. Si parla anche di lingua e cultura sarde (musica per le orecchie di noi leghisti). La Sardegna ha una specialità, per quanto riguarda la sua gestione amministrativa: si tratta di un elemento che non vogliamo assolutamente eliminare, ma chiediamo da tempo che anche le altre Regioni abbiano la possibilità di essere fruitrici di un sistema diverso, anche sotto il profilo fiscale. Se vogliamo risolvere i problemi della Sardegna, credo poi che il turismo sia una delle questioni più interessanti e bisognerà anche capire come abbattere il costo dell'energia e il cuneo fiscale, che in questo Paese è impressionante. In merito a quest'ultimo aspetto abbiamo una proposta: una flat tax al 15 per cento su tutto il territorio nazionale, che potrebbe mettere anche l'economia sarda nelle condizioni di essere rilanciata. Finché parleremo di 0,1, 0,2 o 0,3 per cento, per quanto riguarda la riduzione del cuneo fiscale, questo Paese non avrà alcuna possibilità di avere una ripresa e, di conseguenza, non l'avrà la Sardegna, già in difficoltà sia per la sua collocazione all'interno del Mediterraneo e la conseguente questione dei trasporti sia a causa di qualche politico locale, che ha ben pensato di spremere limoni che non hanno neanche più una goccia di succo.
2015-05-06	LN	ConsiglioNunziante	Signora Presidente, inizierei il mio intervento cercando di capire chi ringraziare per primo. Il Governo è stato molto sensibile nelle sue dichiarazioni, ma vorrei ringraziare soprattutto i nostri colleghi sardi - il senatore Uras, il senatore Floris ed altri - che hanno avuto la sensibilità di mettere in condizione il Senato di poter parlare finalmente di questioni molto delicate, e soprattutto chi ha avuto la sensibilità di sottoscrivere queste mozioni, perché ultimamente ci siamo occupati molto poco di problematiche di questo Paese legate all'industria, all'artigianato ed alle piccole e medie imprese e ci siamo occupati molto poco, e continuiamo ad occuparci molto poco, di turismo. Le mozioni sono complesse e molto articolate, le premesse che precedono le richieste al Governo sono veramente cogenti e, proprio perché attuali, queste mozioni sono drammatiche. Non saprei se definire le mozioni come un grido di dolore, ma sicuramente le interpreto come un grido di aiuto. Queste mozioni vogliono portare a conoscenza di tutti, soprattutto di questa Assemblea, ma in generale di tutto il Paese, quali sono le problematiche di questa Regione. Sono sicuro, però, che oltre alle mozioni ci sarà qualcos'altro da fare: dovremo tentare di mettere in condizione noi stessi di poter legiferare in un senso positivo. L'idea di poter parlare di questioni concrete ci ha affascinato da subito: si tratta di questioni, come dicevamo prima, troppe volte accantonate, forse perché la legge elettorale era più importante e adesso ci sarà la questione del Senato che metterà in disparte anche le problematiche legate ancora all'industria, al turismo, alle piccole e medie imprese ed al debito pubblico. Ebbene, la Sardegna è una Regione favolosa, una terra unica, che possiede un'autonomia tra l'altro del tutto particolare, più accentuata rispetto alle altre per via di situazioni storiche e geopolitiche specifiche. La Regione Sardegna, come altre, è individuata come speciale nell'articolo 116, comma 1, della Costituzione e per sgombrare il campo da qualunque dubbio, come ho già detto nell'illustrazione della mozione, noi della Lega Nord non chiediamo assolutamente di eliminare la forte autonomia che la Costituzione attribuisce alle attuali Regioni a statuto speciale, ma crediamo sia necessario aumentare il grado di autonomia delle Regioni a statuto ordinario, permettendo loro di ragionare in termini economici un po' diversi e prendendo come modello di riferimento, per quanto ci riguarda, le specialità e mi riferisco alle mie zone del Nord. Fatta questa premessa, in primo luogo vorrei far notare che se ogni Regione fa bene nel suo piccolo, non fa solo bene a sé stessa, ma all'intero Paese. Auspico quindi che lo Stato centrale metta queste Regioni in condizioni di poter ben operare. Le mozioni in esame, signora Presidente, trattano della crisi economica e sociale che attraversa la Sardegna, una crisi di dimensioni particolarmente gravi. Come dicevamo prima, dal 2007 sono stati persi tredici punti percentuali di PIL, il tasso di disoccupazione si aggira attorno a una cifra del 19 o 20 per cento, la disoccupazione giovanile è al 54 per cento e le famiglie povere sono il 24-25 per cento. Sono dati spaventosamente superiori alla media nazionale, che è già di per sé drammatica. Anche se la Sardegna è rappresentata in tutti i cartelloni pubblicitari come un territorio molto bello (ed effettivamente lo è) ha problemi, con ripercussioni economico-finanziarie, nelle aree sottoposte a servitù militari che richiedono la bonifica dei siti; si tratta di danni che negli anni hanno determinato problematiche sociali ed economiche su siti che poi sono diventati improduttivi; si riscontrano, poi, problemi ambientali anche per le acque che abbisognano di bonifiche. Si passa poi a ragionamenti sulle scorie nucleari, un tema che presenta grandi problemi, o alla questione del regime carcerario, perché nell'isola vi sono moltissimi posti per detenuti ai sensi dell'articolo 41- bis. La Sardegna non ha avuto più fortuna, anzi ha subito qualche grande problematica, a seguito delle calamità che l'hanno colpita nel 2013 e ad oggi non ha avuto ancora risposte positive. Passando poi all'energia, la Sardegna è l'unica Regione senza metano. Parlavo prima con una collega la quale sosteneva che del metano non c'è bisogno e che forse bisognerebbe avere più attenzione per altre questioni. Anche a questo proposito sarebbe il caso di mettersi d'accordo; non siamo l'IKEA, ma qualche tavolo possiamo anche farlo: mettiamoci d'accordo su quale sia la cosa migliore per quest'isola. Il costo dell'energia è del 15 per cento più alto che nel resto del Paese, dove è già il più alto che nell'intera Europa; si capisce quindi perché la filiera dell'alluminio in particolare abbia avuto le problematiche che ben conosciamo. Si parla di mobilità, un diritto costituzionalmente tutelato, ma non garantito di fatto perché, essendo un'isola, probabilmente bisognerebbe avere più attenzione per i trasporti aerei e via mare, per non parlare della viabilità interna all'isola stessa. Quanto alle strategie industriali, in un periodo in cui le vertenze occupazionali sono all'ordine del giorno, in cui la compagnia aerea Meridiana e la società Meridiana Maintenance sono in forte difficoltà, mi è parso di capire che l'impegno del Governo è scarso o sicuramente molto poco incisivo. L'agricoltura - questo era l'oggetto della discussione che ho avuto prima con la collega - è uno dei fattori che andrebbe sicuramente valorizzato, perché la Sardegna è un territorio molto complesso che fa delle specialità una questione di carattere nazionale ed europeo. Quanto alla scuola - e qui casca l'asino - si riscontra la chiusura di moltissimi istituti, come è capitato nell'intero Paese, ma le difficoltà legate alla mobilità interna hanno acuito ancora più le problematiche in quest'isola. La morfologia dei territori non ha certamente aiutato, costringendo le famiglie a forti spostamenti e credo che di fatto abbia influito molto sull'abbandono scolastico, in una Regione che ha già il triste primato del più alto tasso di dispersione scolastica. Stessa sorte per i tribunali e per i giudici di pace. E chi più ne ha, più ne metta. È lo specchio di questo Paese, probabilmente visto con una lente di ingrandimento. La mozione in votazione chiede che il Governo riveda alcune questioni e, come in tutte le mozioni che sono state presentate, gli si chiede di attivarsi concretamente per tutelare gli interessi territoriali, con una collaborazione tra Stato e Regioni, coinvolgendo il sistema delle autonomie. Pieno riconoscimento all'ordinamento autonomo dell'isola, ma con uno sguardo a quelle Regioni che hanno voglia di mettere in discussione questo sistema centralistico, che è sempre più centralistico. E il riconoscimento ai più alti livelli della lingua sarda. Cari senatori sardi, questo riconoscimento può essere ricondotto anche ad altre regioni. In Italia abbiamo 20 regioni e sarebbe bellissimo che ci fosse una mozione alla settimana su ogni regione, per mettere in condizione questo Senato di lavorare su questioni squisitamente tecniche e serie. Qualcuno ha chiesto di inserire nell'agenda di Governo la questione sarda. Questa è un'ottima idea. La questione sarda potrebbe essere un modello su cui lavorare. C'è molto da fare e magari potrebbe nascere qualche buona idea anche per gli altri territori di questo Paese. Parlare di produzioni, parlare di tipicità, parlare di cultura e di lingua è musica per le orecchie di questo Gruppo. Dovrà lavorare molto il Governo, però, perché la Sardegna è assetata di energia e di infrastrutture e vuole essere messa in condizione di sfruttare sia l'agricoltura che il turismo in modo serio. Il senatore che mi ha preceduto ha parlato di poca lungimiranza della politica locale. A mio avviso, chi pensa di poter "fregare" i ricchi mettendoli nella condizione di dover pagare qualche soldo in più per risollevare le casse della regione probabilmente non ha capito nulla e metterà in crisi solo ed esclusivamente le maestranze e gli operai, che lavorano intorno al business del vip e del "vippume" che gira per la Sardegna e intorno all'indotto legato al turismo e che ci rimetteranno in prima persona. Noi siamo fiduciosi che questo Governo possa mettere in condizione quest'Assemblea e le Commissioni di lavorare su queste problematiche. Ben vengano queste mozioni. Sarà un inizio, per poter parlare seriamente di un piano industriale e di un piano energetico nazionale, cosa che in questo periodo abbiamo fatto molto raramente e forse anche malamente.
2015-05-06	PD	RanucciRaffaele	Partiamo dall'aprile 2012, in cui è stata istituita l'Agenda digitale italiana, prevedendo i principali interventi nei settori di identità digitale, pubblica amministrazione digitale/ open data, istruzione digitale, sanità e divario digitali, pagamenti elettronici e giustizia digitale. È stata altresì creata l'Agenzia per l'Italia digitale e la digitalizzazione della pubblica amministrazione, strumento cardine per la realizzazione dell'Agenda digitale italiana. Il 3 marzo 2015 - bisogna darne atto a questo Governo - è stato approvato il Piano strategico per la banda ultralarga, al fine di definire una strategia combinata di tutti gli attori in gioco per il raggiungimento degli obiettivi dell'agenda europea 2020; un serio piano di infrastrutturazione tecnologica per ottimizzare la penetrazione dei servizi broadband e restare allineati alle principali economie. Con il Piano strategico citato saranno inoltre utilizzati - e questo è molto importante per la nostra economia - strumenti di finanziamento nazionali, dell'Unione europea e della Banca europea per gli investimenti, per investimenti mirati in aree in cui, al momento attuale, l'introduzione della banda larga e ultralarga non è economicamente interessante, e in cui solo tali interventi mirati possono garantire la sostenibilità degli investimenti. Per la prima volta, poi, il Governo ha elaborato un Piano strategico per la banda ultralarga, che prevede la suddivisione del Paese in 94.000 sottoaree omogenee, classificate a loro volta in cluster. Un primo c luster include le principali 15 città del Paese e, presentando il miglior rapporto costi-benefici, naturalmente rappresenta il gruppo più interessante per gli investitori privati. Per questo cluster, l'obiettivo è portare la velocità della banda da 30 a 100 megabit per secondo. Per il cluster B, che include oltre 1.000 Comuni italiani, si prevede un accesso a 30 megabit e, grazie ad un esiguo intervento pubblico, un potenziale upgrade a 100 megabit. Il cluster C include oltre 2.600 Comuni in aree marginali, attualmente a fallimento di mercato, e in esso si possono realizzare reti a 30 megabit anche con intervento pubblico. Infine, il cluster D, che include oltre 4.000 Comuni, in aree a totale fallimento di mercato, è attuabile il solo intervento pubblico. Ora mi rivolgo al Governo. È importante che, in questo programma, il Governo possa garantire alcuni punti fondamentali ed essenziali, tra i quali l'Agenda digitale, che deve diventare al più presto uno strumento concreto, capace di perseguire con efficacia ed efficienza gli ambiziosi obiettivi sanciti a livello comunitario dall'Agenda digitale europea. È importante ampliare la copertura territoriale dei servizi e l'accesso a banda larga e ultralarga, riducendo il divario digitale e accelerando lo sviluppo della banda ultralarga in via prioritaria ai distretti industriali, ma anche al sistema economico nazionale con il fine, inoltre, di agevolare il percorso di aziende e cittadini nella produzione e nella fruizione di contenuti digitali. È importante, inoltre, favorire la realizzazione di investimenti per la fibra con tecnologia fiber to the home e fiber to the building e, ove possibile, la scelta di una integrazione concordata e progressiva della fibra ottica sull'intera rete nazionale. A questo punto mi rivolgo nuovamente al Governo, perché abbiamo delle novità sopraggiunte in queste ultime ore, e anche per una risposta. Siccome parliamo di fibra e non di rete di rame, sappiamo che nelle ultime ore vi è stato un accordo tra la Telecom e Fastweb, che prevede l'utilizzo della tecnologia WDSL che permetterebbe di superare una delle principali criticità della fibra, ossia il suo funzionamento soltanto se il cabinet ospita un solo operatore. La nuova tecnologia permetterebbe velocità tra i 100 e i 200 megabit costanti, anche se gli operatori presenti negli armadietti sono più di uno. È una questione tecnica ma, al Governo, anche politica. La sperimentazione potrebbe dimostrare che la infrastrutturazione potrebbe avvenire per step : si potrebbe arrivare prima con il rame nei cabinet e poi, quando la domanda dei servizi diventa tale da poter remunerare l'investimento, si potrebbe portare la fibra dentro le case. Non è una differenza da poco: portare i 100 megabit con il WDSL potenziato costa 100 euro per utente. Cablando invece fin dentro casa ne costerebbe 1.000. È chiaro che si tratta di una scelta politica cui il Governo deve fare riferimento. È importante anche garantire il più efficace utilizzo delle risorse europee già stanziate in fase di programmazione per coprire gli investimenti in reti a banda larga e ultralarga e coordinare gli investimenti pubblici e privati in infrastrutture di rete che garantiscono neutralità di accesso per tutti gli operatori. È ancora importante agire nei bacini territoriali caratterizzati da importanti insediamenti demografici e nelle aree nelle quali si collocano i distretti industriali, in quanto maggiormente sollecitati dal sistema competitivo, nonché nei Comuni ricadenti in aree marginali o di fallimento di mercato. Abbiamo parlato, inoltre, di alfabetizzazione digitale. Questa è una gamba importante del tavolo che regge la politica per la banda larga. Se noi pensiamo di dare in mano questa tecnologia ad un utente che non sa esattamente cosa fare, a cittadini che non sanno come utilizzarla, facciamo un investimento che potrebbe rimanere tronco o zoppo. Importante, infine, è il rafforzamento della normativa del settore con l'accesso alle infrastrutture civili, ai fini della realizzazione di reti di fibra ottica e dell'aumento dell'utilizzo della funzione delle reti wi-fi nei luoghi pubblici. Credo che il Paese debba pensare ad un'infrastruttura utile non soltanto allo sviluppo, ma anche alla sburocratizzazione e ai cittadini, ad un'Italia moderna che guardi all'Europa e al mondo in modo competitivo.
2015-05-06	PD	RanucciRaffaele	Signora Presidente, signor Sottosegretario, una delle prime azioni politiche del Gruppo del Partito Democratico al Senato di questa legislatura è stata quella di mettere al centro della discussione l'Agenda digitale e la banda larga. Questo partendo dal concetto che, per ottenere un rapido e concreto sviluppo, la Commissione europea ha proposto un'Agenda digitale in cui l'obiettivo principale è sviluppare un mercato unico digitale per condurre l'Europa verso una crescita intelligente, sostenibile ed inclusiva.
2015-05-06	LN	CrosioJonny	Presidente, credo che prima di passare alle dichiarazioni di voto si debbano commentare le proposte di riformulazione del Governo sulle mozioni. Questa mattina il Governo ha fatto le proprie osservazioni sulle mozioni, ma noi non abbiamo potuto dire se accettiamo o no tali riformulazioni. PRESIDENTE. Lo faremo al momento della singola votazione, senatore Crosio. Vuole intervenire in dichiarazione di voto? CROSIO (LN-Aut). Sì. Signor Presidente, come le anticipavo, noi abbiamo un pieno spirito collaborativo sulla questione in esame. Come ho avuto modo di osservare questa mattina, da lungo tempo nel Parlamento - non solo in questo, perché ciò vale anche per la precedente legislatura, di cui posso parlare per esperienza personale - abbiamo visto ben poco. Noi forse oggi apriamo, per quanto riguarda questa partita, non una linea di credito al Governo, ma al Sottosegretario perché sullo stimolo del dibattito di questa mattina abbiamo apprezzato il fatto che è stato ribadito che il Governo farà la sua parte. È bene che il Governo, come ricordavamo tutti questa mattina, sia il regista all'interno di questa importante partita, in questo mix funzionale, come l'ho definito questa mattina, tra la parte privata e la parte pubblica. Apprezziamo la disponibilità inusuale (ma su cui noi vigileremo) da parte del Sottosegretario, che ha usato la parola «periodicità» per vedere lo stato di avanzamento dei lavori. Su questo ci confronteremo. Pertanto, io e i miei colleghi voteremo a favore della mozione di maggioranza di cui è primo firmatario il senatore Ranucci, con qualche reticenza per quanto riguarda il punto 3), perché non condividiamo il fatto di favorire la legislazione di investimenti per la fibra con la tecnologia FTTH, nonché la tecnologia FTTB. Si spera che il Governo abbia la stessa audacia che dimostra questa mozione del collega Ranucci. È chiaro che ci sarà un confronto sotto l'aspetto economico e, come ricordavo questa mattina, le nuove tecnologie e le nuove proposte di mercato che proprio in questi giorni, in queste ore, sono uscite determineranno quella che sarà l'azione. Ad ogni modo, ci sta. Naturalmente voteremo a favore della mozione presentata da me ed altri senatori, perché sicuramente è quella scritta meglio. Voteremo a favore anche della mozione presentata dal senatore Cioffi e da altri senatori. Ci asterremo sulla mozione di cui è primo firmatario il senatore Orellana, in quanto crediamo che sia una mozione senza grandi prospettive, un po' anacronistica dal mio punto di vista, perché di fatto contiene un'analisi - per carità divina - anche puntuale su certi passaggi, ma un po' dispersiva (questo è quanto riteniamo). Sembra quasi più un'interrogazione al Governo, piuttosto che una mozione. La vediamo come una prospettiva di lavoro con il Governo che dobbiamo dare, perché si condivide sicuramente il fatto che nel nostro Paese si debba superare il gap generazionale ed eliminare la questione della analfabetizzazione per quanto riguarda il sistema informatico della rete. Tuttavia, qui stiamo parlando della struttura della rete e non degli utenti della rete, per cui su questa mozione, con il dovuto rispetto, non riusciamo a fare altro che astenerci. Concludendo, il Gruppo della Lega Nord, come ho ricordato stamattina, da sempre ha cercato di favorire in Italia, per quanto riguarda le nuove infrastrutture di rete e in modo particolare per le NGN, un progetto Paese in cui ci sia un regista. Il regista deve essere assolutamente il Governo. Non vediamo altra alternativa, perché, se lasciamo ancora l'iniziativa ad esempio alle singole Regioni, se non addirittura alle singole Province, come è stato fatto in questi anni, ci ritroveremo sul territorio una dispersione di progettualità, una dispersione di tecnologie e, di conseguenza, una dispersione di risorse. Questo non va bene: bisogna trovare un punto di sintesi che sia comunque sinergico a quelli che sono gli investimenti e le visioni degli operatori. Vedremo in futuro se la società di rete ci sarà e come sarà costituita: è certo, però, che essa dovrà essere costituita, perché il gap che abbiamo pagato anche in questi anni è stato quello di avere un incumbent che ha fatto comunque il bello e il brutto tempo. Non ultimo è il segnale che è venuto di recente dalla Commissione europea, che ha comminato a Telecom una multa di circa 100 milioni di euro per concorrenza sleale: questo denota chiaramente come da questo punto di vista il mercato del digitale sia assolutamente difficoltoso. Il progetto che vorremmo vedere realizzato è quello di una rete neutrale, di una concorrenza libera. Questo andrebbe assolutamente a favore dei cittadini e dell'utente finale, come succede o come dovrebbe succedere in tutti i Paesi civili. Noi ci approcciamo dunque a questo problema condividendo quanto diceva questa mattina il sottosegretario Giacomelli: c'è veramente un po' da vergognarsi - ed uso l'espressione che il Sottosegretario questa mattina non ha voluto usare - per il nostro Paese per come non siamo riusciti a programmare e a realizzare qualcosa di importante sulla rete, pur mettendo a disposizione in questi anni delle risorse che però, come dicevo prima, sono andate disperse su tutto il territorio, senza una progettualità. Credo che ci siano dunque davvero le condizioni per poter fare qualcosa. Da parte nostra, signor Sottosegretario, monitoreremo sicuramente l'azione del Governo. Siamo comunque abbastanza perplessi di fronte a quanto abbiamo potuto leggere ultimamente sul DEF per quanto riguarda le risorse disponibili per la rete. Spero che le risorse possano essere incrementate o che vi sia comunque la possibilità di trovare dei sistemi di finanziamento. Siamo poi convinti che la stessa Europa, che ci impone l'Agenda digitale, debba fare la sua parte, perché fare una rete in fibra nel nostro Paese è sicuramente diverso da come lo si può fare, ad esempio, in Olanda: a suo tempo lo abbiamo ricordato anche al commissario Neelie Kroes, che si riempiva la bocca proprio qui in Senato, dicendo quello che bisognava fare. Con tutto il rispetto, però, un conto è cablare e fare una rete nei centri storici o su un territorio con la conformazione geomorfologica dell'Italia, e un conto è fare una rete in fibra su un terreno in cui si trova appena qualche sasso, neanche la roccia, per cui diventa molto più facile al miglio creare un'infrastruttura. Questo deve essere dunque il volano che dobbiamo mettere in campo per recuperare quello che il nostro Paese ha perso in questi anni; dobbiamo mettere in campo un volano anche per colmare quel gap generazionale che purtroppo nel nostro Paese è ancora troppo spinto, ma qui si aprirebbe un altro discorso. Oggi qui parliamo esclusivamente delle infrastrutture di rete, ragion per cui, in pieno spirito collaborativo, ci approcciamo a questo importante passo che deve fare il nostro Paese. Ripeto, vigileremo sull'azione del Governo, vi staremo col fiato sul collo, cercando di essere critici, quando dovremo essere critici, e costruttivi, quando dovremo essere costruttivi, nella speranza che vi sia quel salto di qualità che non è mai stato fatto.
2015-05-06	M5S	CastaldiGianluca	Signor Presidente, come è scritto nella nostra mozione, è assolutamente legittimo dire che la banda ultralarga e le infrastrutture di telecomunicazioni tutte possono rappresentare l'oggetto di un livello essenziale delle prestazioni per tutti i cittadini, tenuto conto che una serie di diritti civili e sociali, compreso il diritto alla conoscenza, richiedono ormai una sufficiente velocità di accesso. Ecco perché tra gli impegni nella nostra mozione c'è riconoscere la realizzazione della rete a banda ultralarga come un'esigenza prioritaria per la competitività dell'intero sistema economico, che necessita di un'attenta politica di investimenti pubblici. Chiediamo inoltre di assicurare che lo sviluppo delle nuove reti risponda effettivamente alle esigenze di connettività del Paese e consenta il pieno raggiungimento dell'inclusione digitale e sociale, attraverso l'impegno diretto nella costruzione dell'infrastruttura di banda ultralarga e la realizzazione di un modello di governance che garantisca maggiore efficienza, sicurezza e assenza di ogni discriminazione di utenti o categorie di utenti. Nel febbraio scorso è stato presentato dalla Commissione europea il nuovo digital economy and society index, lo strumento presentato per misurare l'impegno e l'impatto del digitale nella società e nell'economia dei Paesi membri dell'Unione (33 indicatori racchiusi in cinque macrocategorie: connettività, competenze digitali, attività online, integrazione delle tecnologie digitali e digitalizzazione dei pubblici servizi). Nello specifico, l'Italia sconta ancora un forte ritardo e finisce per essere venticinquesima sui 28 Paesi dell'Unione. Peggio dell'Italia fanno solo Grecia, Bulgaria e Romania. Il basso punteggio italiano è dovuto soprattutto dalla scarsa qualità della connettività e diffusione dell'utilizzo di Internet. Siamo sempre in zona retrocessione, e per venirne fuori non basterà vincere un paio di partite di fortuna o - mi perdoni il termine - di culo. L'agenda digitale italiana di fatto è stata classificata dall'Europa al venticinquesimo posto su 28 Paesi della specifica classifica UE, che si basa su un indice speciale, il quale misura il livello di economia e società digitali, inclusi e-commerce, e-government, uso del cloud, ma anche consumo di film e giornali on line. Queste è un uno dei primi motivi per i quali i due nuovi piani nazionali, banda ultralarga e crescita digitale, devono rappresentare una risposta unitaria per ridurre il gap con gli altri Stati membri e avviare la trasformazione digitale del Paese. Sappiamo tutti che a livello numerico, si punta all'estensione della rete fino agli a immobili ma senza varcare il portone di ingresso delle abitazioni dei clienti. I fabbisogni finanziari, secondo una fonte, sono stimati dal Governo in circa un miliardo per la copertura del 100 per cento dei cittadini, con i 30 Mbps, e in 2,7 miliardi per garantire alla metà degli italiani una navigazione ultraveloce fino a 100 Mbps. Il Presidente del Consiglio ha detto che «la banda larga è l'ABC dell'alfabeto economico», ma non vorremmo che banda larga e crescita digitale si traducessero nel solito compitino o nel solito twittino d'ordinanza. Questo è l'alfabeto economico di oggi: siamo i peggiori per connessioni Internet veloci (appena il 21 per cento, mentre la media europea è del 62 per cento) e per la diffusione della banda larga (solo il 51 per cento del territorio è coperto); solo il 59 per cento degli italiani usa regolarmente Internet, contro una media dell'Unione europea del 75 per cento; la bellezza di 31 italiani su 100 non ha mai usato il web. Passiamo all' e-commerce, dove la situazione non migliora: le piccole e medie imprese italiane attive nel commercio elettronico sono appena il 5,1 per cento del totale, a fronte di una media dell'Unione europea del 15 per cento. Secondo l'Unione europea, questa riluttanza deriva dalla carenza delle infrastrutture per la connessione veloce a Internet, la cosiddetta broadband. La chicca finale, però, è dedicata alla pubblica amministrazione digitale, che l'Agenzia per l'Italia digitale (AGID) e il Governo stanno cercando di risollevare. Attualmente siamo quindicesimi per quanto riguarda i servizi pubblici resi disponibili on line ai cittadini, ma diventiamo venticinquesimi quando si guarda a quanti cittadini utilizzano davvero tali servizi. Come è stato osservato, oltre alle scarse competenze digitali di manager pubblici e cittadini italiani e alla scarsa copertura di banda larga, incide pesantemente il fatto che ad oggi i servizi pubblici on line sono poco usabili e spesso non consentono neppure al cittadino il completamento del procedimento o adempimento rimanendo dietro al computer, imponendogli, anche qualora lo si inizi ad usare, di completarlo poi attraverso il canale fisico. Basti pensare, come svelato dalla Commissione europea, che rispetto al 2013 le percentuali di moduli e formulari che l'amministrazione ha reso disponibili on line ai cittadini sono calate sensibilmente anziché aumentare. Insomma, di che stiamo parlando esattamente? Dobbiamo anche chiaramente dirci come stanno le cose. Come sottolineato in alcune manifestazioni sugli open data ed anche del think tank Vision, il riduzionismo normativo è uno dei mali della nostra pubblica amministrazione, capace di metabolizzare e ridurre idee rivoluzionarie, culture emergenti e modelli innovativi a norme, leggi e scadenze. Retaggio di una visione burocratica e gerarchica della pubblica amministrazione, basata sull'adempimento invece che sul progetto, su obiettivi e sui risultati. E così accade che sono appena scaduti i termini dal decreto-legge n. 90 del 2014, convertito dalla legge n. 114 dell'11 agosto, che prevede la sanzionabilità dei Comuni che ad oggi non hanno liberato il proprio patrimonio informativo. Norma, regolamenti, scadenze, ovviamente disattese. Una ricerca dell'osservatorio di e-government del Politecnico di Milano ha evidenziato che, ad oggi, solo il 41 per cento dei Comuni è formalmente in regola, mentre il 66 per cento addirittura non ha in programma di volerlo fare in futuro. Inoltre, due Comuni su tre tra quelli che hanno pubblicato i dati non rispetta le Linee guida dell'Agenzia per l'Italia digitale sulle modalità di pubblicazione dei dati. Speriamo sia finita l'epoca delle inaugurazioni, delle autocelebrazioni, degli annunci e dei tweet. Non possiamo continuare a considerare l'innovazione, sia essa culturale, organizzativa o tecnologica come uno slogan da usare a tempo debito, come la foglia di fico per coprire la vergogna delle nostre inefficienze, come un reality show permanente. Abbiamo bisogno di una vera politica dell'innovazione e della modernizzazione della pubblica amministrazione, una politica che utilizzi la tecnologia come strumento per definire un nuovo rapporto con i cittadini e le imprese. Una politica che sia abilitante delle energie vitali e che trasformi le eccellenze isolate in sistema. Voglio dire che il compitino è noto a tutti, ma non ci possiamo limitare solo a quello, perché sarebbe insufficiente ed anche inutile se al contempo non dessimo un senso agli investimenti per la banda larga, che è uno strumento necessario ma non sufficiente per la crescita digitale. Proprio come gli open data o la fatturazione elettronica o il fascicolo sanitario elettronico o l'identità digitale, anche la banda larga è uno strumento, ma senza la cultura, senza l'insieme finale non servirebbe a molto. Nelle classifiche che più contano - quelle sull'utilizzo di servizi pubblici on line da parte degli utenti e sulla presenza di un'infrastruttura a banda larga o ultra-larga che consentano alle applicazioni che consumano più spazio di viaggiare - quanto più un Paese è grande e frammentato dal punto di vista dei livelli istituzionali, ovvero quanto più aumenta la complessità, peggiore è la prestazione. L'Inghilterra, che è un Paese con un livello di accentramento molto forte, ha riconosciuto di aver avuto un'eccessiva fiducia nella pianificazione dall'alto degli interventi, e la strategia si sta trasformando in un processo di cambiamento che coinvolge a tutti i livelli i cittadini i quali, in parte, si autodisegnano e autoproducono i servizi ( social innovation ). L'Azerbaijan, che in due anni ha costruito un'unica piattaforma per tutti i certificati, si avvia in una seconda fase ad eliminare, di fatto, i tanti certificati (patente di guida, carte identità, passaporti) che sono stati resi ridondanti dalla tecnologia, ed è riuscita a farlo grazie ad una leadership forte. Ma soprattutto dovunque prevale un approccio alla modernizzazione che, assai raramente, richiede grandi riforme e leggi. Non possiamo più essere un Paese bloccato dalla contemplazione della complessità, che oscilla tra l'ambizione di grandi disegni cartesiani e sistemi informativi che non comunicano e non riescono a scambiarsi informazioni. In fondo, non ci vuole molto. Ci vuole l'urgenza di cominciare a portare a casa dei risultati. Il Gruppo del Movimento 5 Stelle si asterrà sulle altre mozioni, mentre voterà a favore della mozione n. 336, presentata dalla Lega Nord, così come riformulata. Infine, invitiamo tutti ad approvare la nostra mozione, che non fa altro che affermare ciò che Renzi ha sempre detto, twittato, e addirittura questa volta ha anche scritto sul programma delle primarie del 2012. Pertanto, per una volta, o la votate o continuate a prendere per i fondelli i cittadini, come fate quotidianamente nelle televisioni.
2015-05-06	M5S	GaettiLuigi	Come già detto nella mia interrogazione in occasione del question time del 12 febbraio 2015, nella sentenza T661/11, subparagrafo 135, viene chiaramente ribadito dalla Comunità europea che l'Italia non ha fatto i controlli e «non possono determinare oggettivamente detto quantitativo». Per questo l'Italia è stata multata per 70 milioni di euro e il Ministro non mi ha ancora risposto su chi li debba pagare. Detto questo e accertato quanto sopra, sarebbe opportuno che il Ministro sospendesse le cartelle inviate agli allevatori, in quanto vanno prima individuati i responsabili delle truffe e degli atti falsi inviati alla Commissione europea. Vi sono altre cose, Vice Ministro, che però mi deve spiegare. La banca dati nazionale dell'anagrafe zootecnica, banca dati certificata dalla Comunità europea dal 13 febbraio 2006, dice che al 1° dicembre 2014 in Italia c'erano 1.276.577 (per la precisione) vacche in lattazione, in diminuzione di circa 15.000 vacche rispetto a sei mesi prima, quindi con un trend in discesa. Numero comprensivo anche delle vacche nutrici, animali questi che devono solo alimentare i vitelli (si dice infatti linea vacca-vitello) ed il loro latte non può essere commercializzato per un preciso regolamento comunitario. Proviamo a capire: la produzione media di latte all'anno, seppur differente per razza, su un campione che comprende i migliori allevamenti del Nord, quasi tutti di razza frisona, è 87,3 quintali annui per vacca, come evidenziato nel bollettino dei controlli della produttività del latte 2014 della Associazione italiana allevatori su 18.036 aziende. Ora, se moltiplichiamo il numero delle vacche per la quantità di 87,3 quintali, vediamo che la produzione italiana di latte è 110 milioni di quintali. Se si considera che l'Italia ha un quantitativo generale garantito di 112.885.428,66 quintali (secondo il regolamento europeo n. 326 del 2012), come può essere che l'Italia superi il proprio quantitativo generale garantito? Forse per il Ministero e per AGEA l'aritmetica è una opinione. Come è possibile, allora, che AGEA dica che abbiamo prodotto più latte di quanto pattuito con l'Europa, se le vacche diminuiscono e la produzione media di latte per capo resta costante?
2015-05-06	M5S	GaettiLuigi	Signor Ministro, a settembre 2014, per motivi tecnici, era disponibile solo il dato di luglio. Come si poteva dire che si sarebbe prodotto superando il quantitativo generale garantito? Preveggenza? Non si sa in base a cosa: ce lo spieghi. L'importante però è splafonare; poco, meglio se pochissimo. È con questo decreto e con le leggi precedenti che l'Italia pagherà poco all'Europa, ma gli allevatori pagheranno tutto il surplus allo Stato, compresa la soglia precedentemente ammessa. Per spiegare ai cittadini che ci seguono in maniera semplicistica - e ripeto semplicistica, perché la cosa è veramente complessa - possiamo dire che, se il decreto stabilisce una soglia di splafonamento del 12 per cento ed io ho splafonato del 13 per cento, io allevatore devo pagare la multa per tutto il 13 per cento allo Stato, ma nella compensazione con l'Europa l'Italia pagherà solo l'1 per cento di differenza: il restante 12 per cento se lo tiene e in questo modo si crea il gruzzoletto dei 108 milioni. Ribadisco che le regole del gioco si stabiliscono prima di giocare; dopo è mafia. Signor Vice Ministro, le chiedo se risulta vero il fatto che siete in attesa di verificare gli ultimi dati della produzione, disponibili in questi giorni, per aggiustare la soglia del 12 per cento, potendola innalzare di qualche punto percentuale. Secondo alcune proiezioni, l'attuale quota genererebbe un gruzzoletto di 180 milioni; visto che ne servono 108, si può alzare la percentuale, per consolare le organizzazioni sindacali di categoria, tanto c'è il tempo di sessanta giorni per la conversione del decreto che lo consente. Spero di avervi chiarito un po' le idee su AGEA; per riformarla, è sufficiente che leggiate il mio disegno di legge. Come vede, signor Vice Ministro, sono tante le domande a cui lei dovrà rispondere, non a me, ma agli allevatori; è ora di finirla di considerare la gestione agricola come "cosa vostra".
2015-05-06	PD	FerraraElena	Uno dei comparti su cui si interviene con questo provvedimento - e mi permetto di aggiungere finalmente! - è il settore risicolo. Voglio sottolineare che l'Italia produce il 48 per cento del riso europeo e dei 425.000 ettari coltivati in Europa, il 52 per cento sono italiani. Anche per questo il nostro riso merita di avere una sua connotazione e deve essere riconosciuto come prodotto d'eccellenza dell'agroalimentare, soprattutto in questo momento in cui la competizione straniera è molto forte. Con l'approvazione della delega al Governo per il sostegno a questo specifico settore (mi riferisco all'articolo 25), poniamo le premesse affinché l'Esecutivo metta mano alla bozza della nuova legge sul mercato del riso consegnata al Governo, abrogando una normativa antiquata. Risale, infatti, al marzo del 1958 la legge che disciplina il commercio interno del riso: una norma costruita allora per regolare un mondo agricolo che non c'è più.
2015-05-06	PD	PignedoliLeana	La crescita di capacità competitiva dipende da un sistema strutturato di incentivi per accrescere costantemente la capacità innovativa delle imprese, la loro capacità di competere in un mercato che è diventato obbligatoriamente il mondo, in cui competitor di altri Paesi anche extraeuropei stanno correndo e hanno performance straordinarie, determinando livelli di sfida sempre più impegnativi. Stiamo quindi parlando di un sistema organico e strutturato alla crescita di competitività, che ha come obiettivo primario l'attenzione ai giovani imprenditori e come premessa irrinunciabile il valore etico dell'impresa e del lavoro. Occupazione regolare e dignità dei lavoratori come fattore imprescindibile: la rete di qualità del lavoro agricolo, cui abbiamo lavorato proprio qui in Senato per rafforzarne l'efficacia, ha proprio questo obiettivo. Tuttavia, la capacità competitiva contempla anche la possibilità per le imprese di reggere i rischi di impresa di carattere straordinario. Per le aziende a cielo aperto come quelle agricole, affrontare rischi straordinari significa gestire rischi non prevedibili, quelli non governabili dal singolo imprenditore. Penso ad esempio alle emergenze climatiche: solo nel 2014 si contano a decine le emergenze climatiche devastanti per l'agricoltura, eventi del tutto inediti, sconosciuti, imprevisti che hanno generato centinaia di milioni di danni in agricoltura. Altrettanto straordinarie possono essere le crisi di mercato dipendenti da dinamiche o speculazioni sulle commodity agricole, sulle materie prime alimentari di dimensione sovranazionale, con effetti sui prezzi all'origine non governabili dal singolo. Nel provvedimento si delega per questo il Governo ad andare ad una revisione e ad un adeguamento degli strumenti assicurativi per affrontare fenomeni nuovi di questo tempo, che hanno cambiato profondamente il clima e il ruolo della finanza, fortemente invasiva e condizionante dell'economia reale. E ancora: capacità competitiva dell'agroalimentare italiano, caratterizzato da salubrità e distintività, insieme al diritto dei cittadini di essere messi in condizioni di conoscere ed essere consapevoli di ciò che mangiano significa per ogni Paese civile elevare il grado di tutela delle produzioni, la garanzia della loro autenticità. In questa logica, nel disegno di legge in esame, si prevede l'inasprimento delle pene per chi interviene in modo illecito sulle componenti del cibo e sui processi produttivi. Di tutto questo si occupa quello che comunemente è diventato il collegato agricoltura. Sul primo punto, relativo alla burocrazia efficiente, si inseriscono alcune disposizioni che rafforzano il concetto di adeguatezza di una norma rispetto alla dimensione dell'azienda a cui si applica. Spesso le norme sproporzionate uccidono la possibilità delle piccole imprese, impongono costi e investimenti insostenibili e diventano mostri burocratici avulsi dalla realtà, senza aggiungere efficacia reale. In questo provvedimento si interviene con l'eliminazione di alcuni di questi paradossi. Ma una burocrazia efficiente significa anche strumenti efficienti. Parliamo di quegli enti vigilati dal Ministero dell'agricoltura, sui quali abbiamo prodotto, come PD, nostre proposte legislative che prevedono un numero limitato e selettivo di strumenti connotati da forti livelli di specializzazione e governance, che abbiano capacità di indirizzo, capacità di controllo, che non permettano duplicazioni e sovrapposizioni di attività, trasparenti nel loro agire. Nella delega al Governo si propone dunque un riordino degli enti, a partire dall'area di gestione delle risorse europee fortemente rivisitata. Troppi errori, troppe penalizzazioni dall'Europa (come evidenziato dalla Corte dei conti nel maggio 2013) e comportamenti gestionali degli organismi pagatori non conformi hanno determinato una perdita di risorse per l'Italia per 456 milioni di euro tra il 2009 e il 2012. Occorre dunque una revisione radicale delle funzioni e delle modalità di AGEA e dei suoi organismi pagatori regionali, portando a trasparenza massima ogni passaggio, introducendo una uniformità di prassi e procedure tra i sistemi regionali e quello centrale, sistemi informatici che sempre più mettano in contatto diretto utente e pubblica amministrazione Già l'azione del Ministero dell'agricoltura, con il piano "Agricoltura 2.0", anticipa questo obiettivo, introducendo attraverso un avanzato sistema informatico una facilitazione delle domande. Non è vero che non si è fatto niente, come diceva il collega Ruvolo. Con la domanda PAC precompilata, una anagrafe unica delle aziende, tre adempimenti che gli agricoltori dovevano compilare separatamente si semplificano e si sintetizzano in un unico fascicolo aziendale, così come in una unica banca dati dei certificati. Questo è già realtà. Si va verso la realizzazione concreta della carta dell'agricoltore e del pescatore, già prevista da anni, mai realizzata concretamente, che permetterà di avviare procedure attraverso un sistema informatico e automatismi che riducono gli errori, non prevedono intermediazioni inutili e spesso costose o interventi di discrezionalità che si sono rivelati spesso dannosi. Nell'area della gestione delle risorse PAC occorre poi prevedere un sistema di controllo che assicuri la necessaria indipendenza dal soggetto erogatore, quindi un soggetto indipendente, che abbia carattere di terzietà nell'attività ispettiva e di controllo, che sia sopra le parti. La seconda grande area oggetto di riordino riguarda il sistema di ricerca in agricoltura, oggi troppo frammentato, con vaste aree di sovrapposizione e duplicazioni delle attività. Un sistema in gran parte autoreferente. Abbiamo chiesto, nella definizione della delega, che si lavori ad un sistema che tenga insieme specializzazione e territorialità, che elimini duplicazioni, che sappia individuare strumenti di misurazione del livello dell'attività e i suoi riflessi sul sistema produttivo. Ora, con la nomina del commissario, questa revisione è già avviata e già la prossima settimana entreremo nel merito nella nostra Commissione. Inoltre, noi avevamo proposto un'area dei sistemi finanziari per la verità concentrata in un unico strumento. Non siamo pregiudizialmente contrari a mantenere due soggetti, a condizione che si preveda una riorganizzazione e una definizione puntuali delle funzioni di ISMEA e ISA, volte a conquistare tempestività degli interventi, massima trasparenza dei criteri, dei dati economici, finanziari e patrimoniali; che si istituisca anche qui un sistema di misurazione dell'efficacia degli interventi. Abbiamo chiesto che possa esserci un ampliamento della possibilità di intervento di ISA in società che operano nel settore della pesca. Il secondo punto da me citato all'inizio dell'intervento da cui come ho detto dipende il livello di capacità competitiva è un sistema legislativo e normativo chiaro e leggibile. Nel disegno di legge al nostro esame si propone un intervento strutturale per la semplificazione delle norme, un codice agricolo che riunisca tutte le norme previste, corregga incongruenze, elimini duplicazioni, abroghi disposizioni obsolete o fonti di ambiguità, preveda una revisione vera e propria dei provvedimenti amministrativi e in materia di controlli. Per scongiurare un intervento sommario con intenti mediatici, si propone il doppio parere delle Commissioni parlamentari competenti sugli schemi di decreto. Se incidere sui fattori della competitività significa poi intervenire su qualità gestionali, produttività, integrazione ed inefficienza, nel provvedimento ci sono diverse misure che vanno in questa direzione, come l'istituzione della banca delle terre agricole, la razionalizzazione della rete dei poli logistici per l' export, le agevolazioni per la partecipazione a programmi europei, un'infrastruttura per il biologico, un pacchetto organico di misure dedicate alla pesca e all'acquacoltura. Ecco, io credo che più che mai in questo 2015 per la nostra agricoltura si apra una pagina del tutto nuova. Per affrontare un mercato così carico di contraddizioni e squilibri occorre ridefinire non solo i fattori della competitività globale, ma il concetto stesso del competere. Serve una politica che coraggiosamente incentivi il binomio efficienza-etica; serve che le priorità degli imprenditori e dei consumatori convergano sempre di più. Serve incentivare in modo selettivo ciò che ha un beneficio multiplo: ciò che fa bene alla salute fa bene anche all'economia e all'ambiente. Per questo servono politiche mirate, fattori strategici e non spreco di risorse a pioggia; quindi premialità e dinamismo e non assistenzialismo. Servono soprattutto sistemi di imprese e non polverizzazione di imprese. Oggi il provvedimento in esame può dare un contributo importante in questo senso; esso aggiunge un pezzo in questo processo che ci fa uscire dall'ordinaria manutenzione dell'esistente. Siamo dentro uno spartiacque, un passaggio del tutto straordinario: da un vecchio destinato all'attesa e alla marginalizzazione dell'agricoltura e dei territori rurali ad un nuovo proiettato ad un protagonismo attivo dei giovani e ad una maggiore consapevolezza del valore del cibo in tutti i suoi aspetti. Ci dobbiamo sentire, in tutti gli angoli di questo Paese e in ogni attività che facciamo, dentro la sfida immane dei prossimi decenni, quella appunto di dare centralità al settore agricolo, di farne una punta avanzata di una nuova e moderna economia; dentro un obiettivo, una sfida comune, quella appunto di nutrire in modo più equo e più giusto il Pianeta.
2015-05-07	FI	AmideiBartolomeo	Dobbiamo proiettare l'azienda nella competitività del mercato esterno all'Europa, in senso internazionale, ma non sappiamo fare i conti e non apriamo gli occhi sul fatto che vi è un deficit strutturale di filiera che fa spavento. Vi sono deficit strutturali e infrastrutturali, perché il costo del trasporto su gomma oggi incide, a livello italiano, per 1,59 euro al chilometro, quando in altri Paesi è inferiore: in Spagna è pari a 1,21 euro, con un 32 per cento di gap rispetto a noi, in Francia è pari a 1,32 euro, con un 20 per cento in meno, mentre la Germania ha un costo al chilometro di 1,35 euro, con un 18 per cento in meno rispetto a noi. Il costo energetico in Italia è pari a 0,22 centesimi a chilowatt, mentre la media europea è a 0,13; abbiamo quindi un gap del 70 per cento in più di costi energetici. E in questo contesto noi variamo questo provvedimento sulla competitività? Sappiamo cosa vuol dire? Ci riempiamo la bocca con il made in Italy quando buona parte dei cereali, delle carni, del latte e della soia entra in Italia da altri Paesi e non c'è una regolamentazione, né un controllo adeguato che blocchi questo processo. Noi ci riempiamo la bocca dicendo che il made in Italy è tutto. No, signori, si poteva veramente aiutare l'agricoltura quando si è trattato di dare un segnale chiaro da parte di questo Governo nell'esentare dal pagamento dell'IMU agricola sui terreni, ma non è stato fatto. In tema di costi al chilometro, anziché applicare uno sgravio, dare un aiuto sul gasolio, abbiamo tolto i benefici sul gasolio agricolo. Ad un certo punto si poteva incidere sulle assunzioni a tempo determinato con il jobs act, ma il mondo dell'agricoltura è stato incluso ed è stato posto un plafond di 2 milioni di euro che fa ridere, perché così non si aiuta l'agricoltura. Quando si deve dimostrare concretezza non lo si fa e ciò denota una assoluta mancanza di conoscenza delle problematiche agricole da parte del ministro Martina e di questo Governo. Passando poi ad altri aspetti come - ad esempio - la pesca, si rileva una sorta di dissertazione su aspetti di carattere burocratico, legislativo e sanzionatorio. Per incidere veramente sul mondo della pesca, sarebbe stato sufficiente intervenire sulle etichette, dicendo basta al peso unico e prevedendo l'indicazione del doppio peso, per conoscere qual è il prodotto fresco sgocciolato e qual è il prodotto con il ghiaccio. Ancora su questo punto non si incide concretamente e non si danno aiuti seri e concreti. Visto che il tempo a mia disposizione comincia a scadere, vorrei affrontare altri aspetti. Si è parlato di deficit strutturale, di inefficienza del sistema Paese che nasce e si mostra in tutta la sua gravità. Mi rivolgo al Governo e segnatamente al Vice Ministro che qui lo rappresenta: bisogna conoscere l'agricoltura e sapere come si fa ad aiutarla. Forse, per certi aspetti, parlo anche per deformazione professionale, perché posso vantarmi di conoscerla a 360 gradi. Bisogna fare ben altro. Considerate questo mio intervento come un aiuto, un supporto, affinché possiate significativamente incidere. Prima ho parlato di un emendamento. Per quanto riguarda le aree umide e soggette a vincoli ambientali, si poteva in qualche modo derogare su certi aspetti per far sì che, se una persona vuole impiantare un chiosco su una strada sottoposta a vincolo ambientale in quanto arginale, può farlo in modo che il prodotto a chilometro zero sia alla portata di chi transita per la strada. Anche in tal caso non si è fatto questo minimo sforzo per dare un segnale a chi vuol produrre e vendere il prodotto a chilometro zero a portata di mano. Avviandomi alla conclusione, ho estrapolato dal provvedimento in esame, che impropriamente richiama nel titolo il tema della competitività, una sorta di parafrasi di un manoscritto molto più antico, che forse insegna molto di più di questo disegno di legge. Si tratta di un manoscritto scoperto nel 1692 a Baltimora nella Chiesa di San Paolo che si chiama "Desiderata". Sostanzialmente sto facendo un plauso a questo documento, perché, se recasse solo dei desiderata e non anche una complicazione dei desideri, non lo citerei. Ma mi piace citare le ultime due frasi perché sostanziano il messaggio, che si coglie attraverso le parafrasi, rivolto agli agricoltori e ai giovani agricoltori: «Nonostante i suoi inganni, travagli e sogni infranti, questo è pur sempre un mondo meraviglioso. Sii prudente. Sforzati di essere felice». E io aggiungo: augura tanta salute e vivi sperando. Questo è il messaggio che, con il disegno di legge in esame, avete dato e nulla più.
2015-05-07	FI	AmideiBartolomeo	Non è possibile pensare che questo possa rappresentare il futuro di un mondo agricolo che vuole competere con l'Europa e con il mondo: ciò dimostra un'assoluta non conoscenza del settore. Si dovrebbe, invece, imparare come si faceva qualche anno fa, con quella che si chiamava la formazione della piccola proprietà contadina, prevedendo veramente aiuti in conto capitale o, quanto meno, significativamente in conto interessi, che si potevano dilazionare in trent'anni di vita, dando senso a un investimento duraturo nel tempo.
2015-05-07	LN	ConsiglioNunziante	Signor Ministro, invece a me la sua risposta personalmente è piaciuta, peccato che poi la realtà di questo Paese è che manca davvero una strategia energetica seria, come il nostro Gruppo lamenta ormai da qualche tempo. Le posso dire che la sua risposta mi è piaciuta, ma abbiamo l'energia più cara dell'intera Europa. Potrei dirle che la sua risposta mi è piaciuta, peccato però che abbiamo dei prodotti di eccellenza che vengono realizzati nelle industrie energivore che, proprio per il costo dell'energia, non sono assolutamente competitive sui mercati internazionali. La ringrazio per la risposta, ma in uno degli ultimi provvedimenti si è messo in grave difficoltà un comparto come quello delle rinnovabili, solo per "fare cassetto". La ringrazio dunque per la sua disponibilità, Ministro, ma non sono assolutamente soddisfatto della risposta.
2015-05-07	LN	ConsiglioNunziante	Signor Ministro, lei ha elencato le molte azioni che il Governo ha fatto e intende fare. Alcune di queste sono ritenute positive, ma i loro effetti saranno chiari tra qualche mese o tra qualche anno. Attualmente, quindi, si tratta di previsioni che restano sulla carta. I dati dicono che la nostra ipotetica ripresa è comunque molto più bassa di quella di altri Paesi dell'Europa. Abbiamo una disoccupazione al 13-14 per cento e quella giovanile è compresa tra il 42 e il 43 per cento. Abbiamo un debito pubblico in continuo aumento, nonostante vi siano alcuni dati economici positivi come un prezzo del petrolio mai così basso e un'immissione straordinaria di liquidità da parte della Banca Centrale Europea. Non ci siamo preoccupati delle delocalizzazioni, perché le consideravamo una conquista di mercati esteri, e non abbiamo visto nemmeno un abbozzo di strategia industriale capace di ribaltare significativamente il trend economico molto negativo. Probabilmente ha ragione il senatore Carraro: di tutte le cose positive da lei elencate se ne è accorto solamente il Governo.
2015-05-12	M5S	GaettiLuigi	Signor Presidente, ritengo l'emendamento 1.205 molto importante, perché cambia un po' la filosofia di pensiero. Giustamente nel provvedimento si semplifica, in quanto non ci sarà più bisogno del passaporto per i bovini che vengono trasportati all'interno dell'Italia tra un allevatore e l'altro. Chiedo, però, che il relativo procedimento informatico possa essere fatto anche dagli allevatori in persona, che in tal modo non saranno più obbligati ad iscriversi alle associazioni, come l'AIA (Associazione italiana allevatori), e a sostenere un costo di diverse decine di euro per ogni operazione informatica eseguita. Anche in questo modo si vuol parlare di semplificazione. Voglio ricordare che si tratta di un elemento importante, perché la banca dati informatizzata nazionale è certificata dalla Comunità europea dal 2006 e ci sta dicendo che in Italia - come ho riportato nella mia relazione, ma sull'aritmetica il Vice Ministro non mi ha risposto - ci sono 1,2 milioni di vacche. Moltiplicando questo dato per gli 87 quintali di latte, non si ottiene il risultato che comunichiamo all'Europa concernente la quantità di latte prodotta. Noi, quindi, diciamo che sforiamo la quantità di produzione di latte, ma il dato aritmetico non mi è ancora stato spiegato. Allora, o la banca nazionale non è funzionante, pur essendo certificata dall'Europa, oppure qualcosa non quadra.
2015-05-13	LN	ComaroliSilvanaAndreina	A ciò si è aggiunta la crisi, una crisi che ormai è diventata strutturale e che viene presa a giustificazione di qualsiasi intervento di lacrime e sangue. E i nostri cittadini ricordano bene questi interventi e li stanno ancora pagando. È invece nota ed ultradimostrata la teoria secondo la quale, in caso di congiuntura economica sfavorevole, gli Stati debbono mettere in campo politiche economiche espansive, favorendo gli sgravi fiscali e il sostegno ai contribuenti in difficoltà, attraverso un vasto programma di politiche sociali; proprio quelle politiche che purtroppo l'Europa ha contribuito a disfare, imponendo come contropartita misure di austerity che sono state criticate - come tutti voi saprete - non soltanto da economisti di fama mondiale, come Richard Koo, ma anche dallo stesso Fondo monetario internazionale. Quindi, in presenza di crisi sistemiche, solo l'uso della spesa pubblica virtuosa, secondo una linea di politica espansiva, può limitare gli effetti di contrazione della domanda privata, poiché spetta allo Stato intervenire in momenti di recessione economica, per non rischiare il crack. Noi invece cosa abbiamo fatto? Politiche procicliche, sotto la scure della minaccia tedesca. E non sono io a dire che abbiamo sbagliato, ma lo dice il premio Nobel Paul Krugman, che ha dichiarato, senza mezzi termini, come i tedeschi abbiano inflitto ai propri partner europei una terapia sadica. In più cosa abbiamo fatto? Abbiamo sovvenzionato proprio quei soggetti che sono stati responsabili di questa politica economica di carneficina delle famiglie, delle imprese e di tutto il nostro sistema economico-produttivo. Dunque, gli interventi di rimodulazione del sistema bancario e finanziario ben vengano. Però, ben vengano anche quegli interventi per implementare la vigilanza prudenziale, per prevedere sistemi di garanzia dei depositi, per l'introduzione del principio del bail-in e finalmente - direi - per la modernizzazione dei mercati finanziari e bancari. Ma tutte queste direttive e regolamenti, che ci vengono calati dall'alto, pieni di buone intenzioni, sono sufficienti? Sono sufficienti a proteggere chi finora ha pagato di tasca propria gli sbagli di pochi investitori, a dir poco senza scrupoli, che, parafrasando un noto proverbio, hanno gettato il sasso per poi nascondere la mano? Non sarà ora di dare veramente le risposte ai cittadini, anzi le soluzioni? Bisogna dare soluzioni concrete e tangibili a chi ha ingiustamente scontato gli errori di qualcun altro. E allora la Lega risponde e vuole farlo con proposte concrete: maggiore tutela dei risparmiatori, trasparenza, separazione dei sistemi bancari e divieto, anche per le amministrazioni centrali, di far ricorso a strumenti finanziari rischiosi. Maggiore tutela dei risparmiatori significa smetterla con le ricapitalizzazioni pubbliche, garantire il rimborso dei depositi e prevedere un sistema che non imponga loro delle strade senza via d'uscita, come - ad esempio - tutti gli adempimenti e gli oneri cui sono sottoposti anche solo per aprire un conto corrente o i mille artifizi che le banche riescono a scovare per gravarli di ulteriori spese. Parlo - ad esempio - degli sconfinamenti, per cui i clienti sono costretti a pagare, oltre al tasso di interesse, che a volte raggiunge il limite di tasso d'usura, anche una commissione, che noi avevamo abolito, ma che - guarda caso - le banche hanno reintrodotto, chiamandola "spese di istruttoria" o "spese di segreteria". Il concetto è che il cittadino deve pagare. Punto. Trasparenza poi significa pubblicità e chiarezza delle operazioni nei mercati finanziari, regolamentati e non, significa maggiore informazione circa gli strumenti finanziari - sopratutto quelli rischiosi - e significa anche mettere i clienti in grado di conoscere tutti gli oneri e i rischi a cui vanno incontro; invece succede che il cliente va in banca, gli vengono messi davanti pacchi di carte da firmare, tutte scritte in piccolo, e non capisce nulla. La vera trasparenza significa fare una comunicazione chiara, rendere edotto chi va in banca dei rischi che corre, ma qui non si fa nulla. Veniamo alla separazione dei modelli bancari: non è ora di mettere la parola fine all'abuso delle leve finanziarie e dei derivati? Mi sembra che le conseguenze dell'uso disinvolto che è stato fatto di questi due strumenti siano state abbastanza gravi da poter oggi cominciare a pensare ad una riorganizzazione del sistema creditizio che stabilisca la separazione tra le banche commerciali e le banche d'affari, ossia tra le banche che raccolgono e distribuiscono credito ad imprese e famiglie e le banche che operano nei mercati finanziari con attività speculative ad alto rischio, una separazione tra le "buone" e le "cattive", per intenderci. Si tratta di una misura impensabile, per alcuni di voi, ma invito proprio questi colleghi a riflettere sul fatto che se il principio della separazione fosse stato introdotto prima, si sarebbero potute contenere tutte le drammatiche conseguenze che i nostri cittadini hanno scontato e pagato. Mi riferisco, prima di tutto, alle continue ricapitalizzazioni degli istituti di credito, che hanno innescato una grave carenza di liquidità delle imprese; in secondo luogo, alla crisi dei debiti sovrani e alle conseguenti politiche di austerità che hanno aumentato la pressione fiscale diretta ed indiretta, causando l'aumento indiscriminato dei prezzi, anche dei prodotti di prima necessità, con una significativa perdita di potere d'acquisto da parte delle famiglie. Per quanto riguarda i derivati, che hanno creato non pochi problemi, va bene dire alle nostre amministrazioni locali di non farli più, perché non vanno bene, ma lo Stato deve fare lo stesso, perché lo Stato centrale non può pretendere dalle amministrazioni locali che non lo facciano se lo Stato per primo non dà il buon esempio. Si può pretendere qualcosa dagli altri solo se lo si fa per primi. Ben vengano allora tutte le direttive europee in tema di armonizzazione bancaria, ma che siano per favore mirate ed efficaci e fin dove questa farraginosa macchina europea ci lascia spazio, dovremmo intervenire noi, per riprenderci quel poco di autonomia che ancora ci resta e sfruttarla in favore di chi non può pagare e di chi è stanco di pagare un conto la cui fattura non era intestata a lui. Qualche tempo fa leggendo un giornale, ho trovato scritte queste parole: «Crisi e economia non sono oggi usati come concetti, ma come parole d'ordine, che servono a imporre e a far accettare delle misure e delle restrizioni che la gente non ha alcun motivo di accettare. Crisi significa oggi soltanto "devi obbedire!"» (all'Unione europea). Sono le stesse parole del filosofo che ho citato prima. Basta allo strapotere delle banche, che con i loro grigi funzionari si presentano come i nuovi santuari di una nuova, anzi vecchia - perché dirlo ormai è quasi banale - religione. Non è banale, però, almeno nella mia opinione, leggere sul giornale un titolo come: «Salvare l'euro a qualsiasi costo» e pensare come quel «qualsiasi costo» sia così poco indicativo di misure concrete ma evocativo di tutti i sacrifici e le rinunce che i nostri cittadini hanno già scontato e stanno continuando a scontare.
2015-05-13	LN	ComaroliSilvanaAndreina	In breve, lo Stato sociale di diritto, costato all'Europa, e soprattutto ai suoi popoli, lotte, sangue e rivoluzioni, garantiva la dignità dell'individuo. Parlo al passato perché oggi quello Stato sociale non c'è più, smantellato, da un lato, dalla crisi finanziaria e, dall'altro, dallo svuotamento di sovranità statale ad opera dell'integrazione europea; un'integrazione europea che si insinua in ogni meandro dello Stato nazionale, svuotando d'autorità i Paesi membri, con evidenti ripercussioni sull'intero assetto delle politiche sociali, senza un'adeguata previsione di politiche europee che possano sostituirsi al vuoto lasciato dai Governi nazionali.
2015-05-13	LN	ConsiglioNunziante	Signora Presidente, vorrei iniziare il mio intervento sottolineando che è la prima volta, da quando è entrato in vigore il cosiddetto sdoppiamento della ex legge comunitaria, che la legge di delegazione europea e la legge europea non vengono esaminate congiuntamente dallo stesso ramo del Parlamento. Sfugge la ratio di tale scelta di sdoppiamento dell'esame, anche perché non crediamo certamente che serva ad accelerare i tempi di esame o di approvazione visto che, trattandosi comunque di due leggi che hanno ognuna una vita propria, potevano essere comunque considerate alla stessa stregua. Possiamo quindi dire che siamo in ritardo di un anno rispetto alla tabella di marcia e quindi la legge n. 234 del 2012 che, grazie allo sdoppiamento della legge comunitaria doveva servire ad accelerare le procedure di recepimento della direttiva nonché a risolvere le procedure di infrazione aperte, ha clamorosamente fallito nel suo intento. Per quanto riguarda la questione legata alle infrazioni, il sottosegretario Gozi, il 12 maggio 2015 ha dichiarato che quando il Governo Renzi si è insediato, ha trovato 121 infrazioni aperte dalla Commissione contro l'Italia e oggi le ha ridotte a 92, rivendicandone, quindi, l'impegno. Ha dichiarato altresì: «Ci stiamo concentrando soprattutto su quelle causate dal non recepimento delle direttive». Credo non sia accettabile che ci si concentri solo sul mancato recepimento delle direttive, anche se il provvedimento all'esame tratta proprio di questo: il recepimento delle direttive va bene, ma se queste poi vengono recepite in maniera errata, allora era preferibile addirittura non recepirle. Recependole tanto per fare i compitini a casa, come qualcuno ha sempre detto in quest'Aula, si rischia di aumentare il numero delle procedure di infrazione per violazione del diritto europeo. Quindi, occorre un po' di attenzione su questi aspetti. Alcune infrazioni riguardano sicuramente argomenti trattati in quest'Aula più volte e che sono stati oggetto di fiumi di ore in Commissione, soprattutto in Commissione ambiente: mi riferisco ai famosi problemi legati all'ambiente, soprattutto per quanto riguarda la cosiddetta terra dei fuochi e le problematiche legate alla questione dei rifiuti nell'area campana e a Napoli. Per quanto riguarda, invece, la questione legata alle banche, anche in questo provvedimento c'è parecchia materia al riguardo e bisognerebbe dare una delega al Governo. Dopo i pasticci che avete combinato con l'ultimo provvedimento sulle popolari (anche lì si è trattato di una scelta scellerata), se tanto mi dà tanto, altro che darvi le deleghe! Bisognerebbe togliervi anche quelle che già avete. Quanto alle banche, vi invito ad andare con un imprenditore medio o piccolo, o addirittura che piccola azienda a gestione familiare (ad esempio edile), e vedere se vi danno qualche finanziamento per fare qualche intervento. Scommetto che neanche la porte scorrevole della banca si apre, Presidente. Girano direttamente il cartello con scritto: la banca è chiusa. Noi abbiamo presentato tanti emendamenti su questo argomento, e vedremo come vi comporterete in fase di approvazione. Le deleghe ve le daremmo anche. Ci sono deleghe che sarebbe il caso non venissero più date ad un Governo che si è occupato solo ed esclusivamente di porre la fiducia, in continuazione. Di deleghe non ve ne diamo e non vogliamo per nulla saperne di darvi deleghe in bianco, soprattutto se vengono da un'Europa che questo Movimento ha combattuto e ha criticato aspramente per un suo sistema che non era probabilmente quello di chi l'aveva pensata e fondata. Dicevamo basta deleghe in bianco. Questo Gruppo non ha alcuna intenzione di mettere in condizione questo Governo di occuparsi di questioni legate alla vita dei cittadini. Basta deleghe, soprattutto per quelle che abbiamo dato, con leggi precedenti, a Monti, che ha avuto una delega per rappresentare questo Paese. Un'altra delega l'avete data a Letta per lo stesso motivo. Renzi, invece, la delega se l'è presa tramite la sua segreteria politica. Abbiamo parlato nel precedente provvedimento... PRESIDENTE. Per cortesia, la invito a concludere, senatore Consiglio. CONSIGLIO (LN-Aut). Gli articoli sono 17. Noi vi avremmo però volentieri delegato sull'articolo 18, per l'introduzione della flat tax; vi avremmo dato un'altra delega sull'articolo 19, per la riduzione del debito pubblico. Ricordo anche l'articolo, 20 che delega il Governo a restituire immediatamente il malloppo scippato ai cittadini per quanto riguarda la questione Fornero, in seguito alla sentenza. Avremmo dato volentieri anche una delega al Governo sull'articolo 21, che parlava di strategia energetica e industriale; sull'articolo 22, che riguardava il made in Italy e l' italian quality, nonché sull'articolo 23, che delega il Governo a vigilare su se stesso per la tassa sugli impianti di risalita e sull'IMU agricola. Concludendo, signora Presidente, annovero anche la delega per rivedere ed abolire quell'inutile e dannoso Patto di stabilità. Qui il Governo avrebbe avuto tutte le deleghe di questo mondo e, sicuramente, del nostro Movimento. Quanto alle banche, dicevamo che una delega l'avremmo data volentieri se il Governo si fosse occupato soprattutto del microcredito. A questo punto io delegherei il Governo in questo senso: chiederei al Governo di restituirci questi sei mesi che abbiamo perso con un semestre europeo inutile. Lo vorremmo rifare, magari con un altro sistema. La ringrazio per la pazienza, signora Presidente, e chiudo qui il mio intervento.
2015-05-13	M5S	DonnoDaniela	La corposa banca dati contenente l'elenco delle procedure di infrazione aperte a nostro carico è più eloquente dei tanti giri di parole che il Premier impappina nelle sue sortite oltreconfine: l'Italia recepisce poco e male, questa è la verità. All'appello delle trasgressioni non manca niente e gli inadempimenti sono degni dell'ultimo della classe. Si va dall'ignavia del mancato recepimento alla vera e propria violazione del diritto dell'Unione. Le materie? Sono le più disparate: giustizia, trasporti, energia, lavoro e affari sociali, fiscalità e dogane, tanto per fare degli esempi. Questa lista, oltre ad essere lunghissima, si rivela drammaticamente allarmante perché, per assurdo, i temi che dovrebbero essere esenti da procedure sono, in realtà, quelli più gettonati nel campionato delle inadempienze. il primato, infatti, va all'ambiente, con ben 16 procedure aperte. Dalla banca dati degli orrori, poi, si apprende che all'Italia sono arrivate ben 39 lettere di messa in mora, che equivale a dire che, allo stato dei fatti, per 39 volte la Commissione ha rilevato l'effettiva violazione di una norma di diritto dell'Unione europea. In 26 casi, la Commissione si è addirittura trovata ad emettere un parere motivato con una formale diffida ad adempiere. Grazie a voi siamo i "primi della classe", ma al contrario. Per intenderci, è accaduto che l'Italia, 26 volte di fila, non ha fornito chiarimenti soddisfacenti o, peggio, non ha risposto entro i termini. A dir la verità, la Commissione, con i trasgressori, non ha esattamente l'atteggiamento del condiscendente padre di famiglia davanti ai capricci del figlio monello. Le sanzioni sono salate e - guarda un po' - ricadono sempre e comunque sulle spalle dei cittadini. Per fare un esempio, il 2 dicembre del 2014 la Corte di giustizia ha inflitto all'Italia una multa di 40 milioni di euro, per il mancato rispetto della normativa europea in materia di gestione dei rifiuti e delle discariche. A tale multa vanno aggiunti 42,8 milioni di euro, per ogni semestre di inosservanza. Dunque, per farla breve, un'enciclopedia di sanzioni e ritardi che assicurano al nostro Paese la reputazione dell'ultimo della classe con la sonnolenza facile. E la pigrizia viene mostrata - a tratti ostentata - non solo a livello europeo, ma anche a casa nostra, nel passaggio ai rami del Parlamento. Basti pensare che questo disegno di legge è stato approvato nel Consiglio dei ministri del 30 ottobre 2014 e ci ha messo più di sei mesi per arrivare in Aula, trascinandosi in un iter a dir poco elefantiaco. L'Italia, quindi, anno dopo anno, non fa altro che riconfermare la maglietta nera della lentezza e dell'incapacità nel recepimento. Questo perché mentre si delega l'attuazione di direttive e decisioni quadro, si disciplinano sanzioni per violazione di atti normativi dell'Unione e si dà vita a testi unici per il riordino e l'armonizzazione di norme in distinti settori, capita, e ripeto capita, che vengano inserite norme che stanno come i cavoli a merenda, le vostre porcate, insomma. Pratica che, inevitabilmente, rende ancora più barocco e farraginoso un percorso che dovrebbe essere veloce ed indolore. Noi, dal canto nostro, abbiamo cercato di correggere il tiro di alcune disposizioni. Per i lavoratori stagionali, abbiamo proposto specifici criteri di delega con maggiori tutele e sanzioni adeguate per i trasgressori. Sempre sul tema, con un ordine del giorno a mia prima firma, il Governo si è impegnato a dare seguito alle istanze dei lavoratori della ex British American Tobacco, soprattutto a Lecce, dove la situazione è diventata insostenibile. Ancora, abbiamo chiesto una maggiore partecipazione del pubblico nella revisione della normativa sulla valutazione ambientale e proposto di destinare i proventi delle sanzioni amministrative alla protezione dei cittadini in caso di disastri e calamità naturali. Tasselli, questi, che potrebbero incidere in maniera significativa in un quotidiano non troppo distante. Lo scorso 31 luglio 2014, il sottosegretario alle politiche europee Gozi, commentando il preliminare via libera del Consiglio dei Ministri su questo provvedimento lo apostrofava come, leggo testualmente per non sbagliare nemmeno una virgola: «un pacchetto che colleghiamo politicamente al semestre di presidenza dell'Unione, che si misura anche dal recepimento delle norme europee in Italia». Chissà se qualcuno, poi, gli ha ricordato che il semestre di Presidenza è finito da un pezzo, e che il collegamento - se vuole, ormai - può farlo solo in differita perché siamo - non solo politicamente - fuori tempo massimo. Concludo dicendo che queste tegole in testa che ci arrivano da Bruxelles sono l'ennesima prova di quanto questo Governo sia inadeguato. Ubbidisce all'Europa per tasse e tagli, ma sui diritti e sul welfare se la svigna. Buttate giù la maschera ed abbiate il coraggio di dire ai cittadini che ve ne fregate di loro, che non vi interessa evitare l'ennesima figuraccia in Europa, che non vi interessa il loro benessere, che non vi interessa nulla se non occupare la poltroncina rossa qui dentro.
2015-05-13	M5S	FucksiaSerenella	Ben venga, quindi, la ricerca, ma tuteliamo la libertà di tutti, perché è un principio alla base della nostra Europa. Forse sarebbe anche opportuno non solo riconoscere la ricerca mirata all'indagine di mercato e, quindi, al profitto, ma anche riscoprire le nostre tipicità tradizionali e la nostra cultura contadina. Tanti attacchi, per esempio al mais o ad altre piante, possono essere sicuramente risolti non con l'uso di erbicidi o insetticidi, ma con quella che era la famosa rotazione agraria che i nostri contadini ben conoscevano. Ci sono tanti approcci per tutelare i prodotti tipici.
2015-05-13	M5S	FucksiaSerenella	Sempre in riferimento a come è stata recepita la direttiva europea, questa mattina la collega Donno ha ricordato che noi siamo sempre in ritardo rispetto all'Europa in quanto abbiamo almeno 92 provvedimenti sanzionatori a carico del nostro Paese per ritardo nel recepimento, di cui 19 per mancato recepimento di direttive anche in settori fondamentali come l'ambiente e la salute.
2015-05-13	M5S	FucksiaSerenella	Signor Presidente, mi avvio alla conclusione ricordando che una volta eravamo molto migliori. Quando le famose quattro direttive Euratom, tra cui anche la n. 29 del 1996, ci obbligarono a varare il testo oggi vigente in tema di sorveglianza delle radiazioni ionizzanti (mi riferisco al decreto legislativo n. 230 del 1995, modificato dal decreto legislativo n. 241 del 2000 e integrato con il decreto legislativo n. 187 del 2000), noi eravamo già a posto. L'Europa ci diede delle direttive e noi le avevamo già recepite, perché era stato già emanato il decreto del Presidente della Repubblica n. 185 del 1964, su sicurezza degli impianti e protezione sanitaria dei lavoratori e della popolazione contro i pericoli delle radiazioni ionizzanti derivanti dal pacifico utilizzo dell'energia nucleare, quindi facevamo una figura bellissima perché avevamo già fatto tutto. Ora lo potremmo fare, ma ci teniamo a fare una brutta figura. PRESIDENTE. La invito nuovamente a concludere. FUCKSIA (M5S). Concludo con una battuta finale. È come se noi dicessimo che rallentiamo adesso per andare poi di corsa e fare le cose male e frettolosamente, visto che entro il 2018 ci dovrà essere il recepimento. Sappiamo benissimo che il proverbio dice che la gatta frettolosa fa i figli ciechi e anche questa volta, pur potendo far bene, faremo male, perché recepiremo il tutto in fretta e intanto i componenti di un tavolo tecnico aperto, su cui sono investiti soldi e tempo, stanno lì a girarsi i pollici per colpa nostra, di un Governo che ha fretta...
2015-05-13	PD	GinettiNadia	La più recente decisione n. 947 del 2008 attiene al reciproco riconoscimento delle sentenze di applicazione della sospensione condizionale della pena e delle sanzioni sostitutive, mentre la decisione n. 299 del 2009 mira a rafforzare i diritti processuali delle persone nonché il reciproco riconoscimento delle sentenze pronunciate anche in assenza dell'interessato al processo. Infine, la decisione n. 948 del 2009, relativa alla risoluzione dei conflitti relativi all'esercizio della giurisdizione nei procedimenti penali in cui una stessa persona in relazione agli stessi fatti sia imputata in procedimenti penali paralleli in diversi Stati membri, mira a scongiurare la violazione del principio del ne bis in idem internazionale. Presidente, com'è noto la trasposizioni di tali decisioni in materia di giustizia è quanto più urgente in relazione al passaggio della cooperazione giudiziaria da materia intergovernativa, del terzo pilastro del Trattato di Maastricht, a materia di competenza comunitaria dal dicembre 2014, essendo trascorso il periodo di transizione di cinque anni. Con il Trattato di Lisbona, infatti, anche lo spazio di libertà, sicurezza e giustizia diventa unico e questo impone l'accelerazione del processo di armonizzazione e attuazione di obblighi europei, anche al fine di evitare procedure d'infrazione da parte della Commissione o sanzioni da parte della Corte di giustizia, ma offre soprattutto nuovi strumenti in materia di cooperazione per la sicurezza, dentro e fuori i confini europei, nello scenario di una più complessa e difficile tensione geopolitica internazionale; temi su cui sempre più spesso ci siamo trovati a riflettere in quest'Aula. Più significativo ancora diventa tale processo, che ci impone di adottare misure per rendere ancor più efficiente il nostro sistema giustizia, per accrescere la fiducia reciproca degli Stati membri e rendere la giustizia uno strumento di sviluppo, di competitività e di crescita, fattore chiave per investitori esterni e fattore di consolidamento sociale e di tutela certa dei diritti, come peraltro indicato nella raccomandazione europea specifica per l'Italia nell'ambito del semestre di sorveglianza europea, e come sancito d'impegno nel Programma nazionale di riforma contenuto nel DEF, che ampio spazio destina alla riforma della giustizia. Il giudice nazionale, nell'applicare il diritto di derivazione comunitaria, è giudice europeo: per questo, come sottolineato nel Quadro di valutazione UE della giustizia 2015, è interesse degli Stati membri che ogni Paese tenda a migliorare l'efficienza, l'indipendenza e la certezza dei propri sistemi giudiziari interni. L'Europa fa ancora fatica a concepirsi come unico soggetto giuridico, all'interno e all'esterno, nelle relazioni con i Paesi terzi, ma l'emergenza della minaccia del terrorismo internazionale e della criminalità organizzata sino a quella delle tragedie umane legate all'immigrazione, ci impongono un'assunzione di responsabilità, per un maggior protagonismo europeo, anche nell'ambito di quelle organizzazioni internazionali intergovernative dove non siamo ancora in grado, come europei, di parlare con una sola voce. Non può esistere un'Europa libera nello spazio interno e in grado di garantire diritti, senza che sia anche più sicura. In tale direzione è necessario accelerare nel processo di "comunitarizzazione" delle materie della giustizia e degli affari interni, pur nel rispetto delle tradizioni giuridiche dei singoli Stati membri, a partire dall'attuazione delle soprarichiamate decisioni quadro e proseguendo con determinazione il percorso avviato, che ci ha visti sostenere l'istituzione di una procura europea, anche con il rafforzamento delle competenze di agenzie come Europol e Eurojust, per uno spazio interno dove i cittadini europei possano contare sugli stessi livelli di efficienza e qualità della giustizia e possano godere delle stesse garanzie nei diversi territori di residenza, in uno spazio finalmente unico di libertà, sicurezza e giustizia.
2015-05-13	M5S	FucksiaSerenella	L'articolo 14 reca un criterio direttivo specifico per l'esercizio della delega, inerente al recepimento della direttiva 2013/51/Euratom del Consiglio, del 22 ottobre 2013. Si tratta di un atto che stabilisce i requisiti per la per tutela della salute della popolazione relativamente alle sostanze radioattive presenti nelle acque destinate al consumo umano. Orbene, questo criterio direttivo specifico prevede l'introduzione, ove necessario e in linea con i presupposti della direttiva, di misure di protezione della popolazione più rigorose rispetto alle norme minime stabilite dalla direttiva medesima, fatto salvo il rispetto della libera circolazione delle merci. Concordo su questo, ma suggerisco di aggiungere anche la condizione che tali misure più restrittive trovino la loro giustificazione in adeguate evidenze scientifiche. Chiedo cioè di non essere più realisti del re, ovvero di essere rigorosi, come chiede l'Europa, e di esserlo anche di più, se c'è un'evidenza scientifica a giustificarlo e a motivarlo.
2015-05-14	FI	FlorisEmilio	FLORIS (FI-PdL XVII). Signora Presidente, rappresentante del Governo, colleghe e colleghi, la legge di delegazione europea, congiuntamente alla legge europea, rappresenta lo strumento attraverso cui l'Italia, in qualità di Stato membro dell'Unione europea, recepisce e adatta all'ordinamento interno gli atti emanati dagli organi dell'Unione, nel rispetto della cosiddetta fase discendente. Nello specifico, giova ricordare che la legge di delegazione europea è costituita da un insieme di deleghe legislative che il Parlamento conferisce al Governo, al fine di modificare la legislazione interna in conformità con gli atti europei. La legge in approvazione consta di 17 articoli e degli allegati A e B, che contengono 57 tra regolamenti, direttive e decisioni quadro, riferiti a fattispecie diverse. Si tratta di molti settori, che vanno dal mondo bancario, all'agricoltura, alla giustizia, alla salute. Nella discussione di ieri abbiamo trattato alcuni punti, su cui si è aperta un'accesa discussione: mi riferisco, ad esempio, al tema degli OGM, su cui sarà opportuno approfondire ulteriormente il dibattito nel breve termine, come promesso dal Governo. Da ciò la complessità insita nell'argomento di cui si tratta e la necessità di trasferire al Governo la delega, per una più rapida attuazione della legge in esame. Devo sottolineare, comunque, che talvolta il Governo, nell'apportare le modifiche richieste, non si attiene ai limiti e alle prescrizioni contenute nelle specifiche direttive o negli altri atti comunitari, ma va oltre. Ne consegue che le norme iscritte nel nostro ordinamento risultano talvolta più restrittive e stringenti rispetto a quanto deliberato in sede europea. Si tratta del fenomeno noto come gold-plating, ovvero l'introduzione di adempimenti e oneri ulteriori e supplementari rispetto a quelli definiti in sede europea. Ciò, come ben si immagina, si traduce in uno svantaggio che danneggia i destinatari delle norme, ovvero i nostri cittadini, le nostre famiglie, i nostri imprenditori e le nostre aziende. A tal proposito, giova ricordare che la Commissione competente ha accolto alcuni emendamenti, anche di Forza Italia, che vanno in questa direzione e che rappresentano norme di buon senso, mirate ad ottenere una traduzione conforme alla volontà e ai parametri del legislatore europeo e finalizzate a non stravolgere il quadro normativo con direttive più restrittive rispetto a quelle europee. In riferimento al lavoro svolto in Commissione, esprimo grande apprezzamento per l'accoglimento dell'ordine del giorno presentato da Forza Italia, che impegna il Governo ad indicare nel Documento di economia e finanza le somme che l'Italia è condannata a pagare ogni anno, con annesse motivazioni, per la mancata attuazione o per la violazione di disposizioni dell'Unione europea. Anche per questo, annuncio il voto responsabilmente favorevole di Forza Italia, con il preciso intento di velocizzare l' iter parlamentare e di ridurre il numero delle sanzioni, che attualmente - lo ricordo - sono 92 - troppe! - di cui il 30 per cento riguarda settori delicati per la nostra economia, come ambiente e trasporti. A nome del Gruppo di Forza Italia, esplicito dunque l'invito al Governo a presentare ulteriori disegni di legge che eliminino quelle residue. Auspico altresì che gli stessi obblighi che esistono per l'Italia nella fase discendente, vengano corrisposti dall'Europa per la fase ascendente, ovvero: rivedere ciò che concerne la politica sull'immigrazione, a partire dal regolamento di Dublino III e mantenere gli impegni presi a suo tempo nei riguardi degli Stati membri - Italia compresa - sulla flessibilità dei bilanci interni, facendo in modo che l'aggiustamento dei conti, eventualmente necessario, derivante dalla sentenza della Corte costituzionale, non provochi un'inversione di tendenza rispetto agli impegni concordati, vanificando così il timido - molto timido - segnale di ripresa della nostra economia e dell'occupazione. Questo però è un discorso a parte, che vedremo a breve in questa Assemblea. Per oggi, ribadisco il voto responsabile del nostro Gruppo a favore del provvedimento in esame.
2015-05-14	LN	CandianiStefano	La ringrazio, signora Presidente, ma non importa, perché questo dà il senso e l'idea di quanto sia considerato questo provvedimento. Come dicevo, il tutto si basa sulla legge n. 234 del 2012, secondo la quale il Governo, ai sensi dell'articolo 29, è tenuto a presentare alle Camere, entro il 28 febbraio di ogni anno, un disegno di legge di delegazione europea con l'indicazione dell'anno di riferimento e poi un secondo disegno di legge, seguito dalla dicitura «secondo semestre», entro il 31 luglio dall'anno di riferimento. Questo consente a tutta la struttura del Paese non semplicemente di soddisfare le esigenze, diciamo pure estetiche, del Governo nel recepire le direttive ma di potersi adeguare. All'inizio il Governo Renzi poteva lamentare di avere ricevuto un'eredità di arretrati da smaltire, ma oggi, 14 maggio, ad un anno e mezzo dall'insediamento del Governo, l'unica cosa di cui possiamo prendere atto è che non esiste più il Ministro delle politiche europee (c'è un Sottosegretario). E la stessa attenzione con la quale il Governo affronta questo provvedimento ci dice che la premura non è tale, perché siamo ormai all'anno 2015 inoltrato e stiamo parlando ancora della competenza 2014. Signora Presidente, c'è una disarticolazione tra questo stesso provvedimento e quello che avviene nel Paese, e le spiego subito. Quando è stato presentato questo provvedimento, esso prevedeva degli articoli, che poi sono stati via via tolti perché cannibalizzati da altri decreti‑legge fatti dal Governo. Ora mi chiedo: qual è, in questo caso, la ratio nel presentare una legge e poi estrarne dei pezzetti rendendo più disomogenea anche la lettura? Diciamolo pure, è una semplice approvazione formale. Allora vorremmo sapere dal Governo qual è oggi realmente il significato dell'appartenenza del nostro Paese all'Unione europea, perché i cittadini devono avere coscienza e consapevolezza di quali sono i costi sopportati dall'Italia per appartenere all'Unione europea e quali sono i benefici. Vogliamo parlare della politica di difesa comune? L'Italia partecipa all'Europa, ha una politica di difesa comune e, quindi, dovrebbe risparmiare sui costi della difesa nazionale. Ma i risparmi vengono reinvestiti magari sulla scuola, sulla previdenza? Non è così. Sappiamo che l'Europa sostanzialmente non ha una politica di difesa comune. Quale sarà, allora, la ragione? Abbiamo oggi una politica estera europea, che dà all'Italia, come a tutti gli altri Paesi, dei vantaggi rappresentativi? Non è così e se ne deve dar pace anche il presidente Renzi, dopo tutti gli sforzi formali, e non sostanziali, che ha fatto per avere la ministra Mogherini a rappresentare la politica estera europea. Nella realtà dei fatti - abbiamo potuto verificarlo in queste stesse ore con la gestione del problema degli sbarchi dei clandestini provenienti dalla Libia - la ministra Mogherini può essere al limite il portavoce dei desiderata dei più potenti e forti Paesi europei, ma non è certamente il Ministro che fa sintesi tra tutti e dà un vantaggio competitivo all'Italia nella politica estera. Addirittura, paradossalmente, la politica estera europea ci rende più deboli. Perché? È molto semplice. Cosa vi aspettate? Vi aspettate di ottenere dall'ONU una risoluzione per poter intervenire e bloccare dalla Libia l'afflusso di clandestini attraverso gli sbarchi organizzati dagli scafisti? Magari chiedete al Consiglio di sicurezza dell'ONU un mandato per andare ad operare in Libia e affondare i barconi quando devono partire? Magari vi rivolgete a quello stesso Consiglio in cui siede la Russia, che è stata schiaffeggiata dall'Unione europea e oggi, invece, dovrebbe acconsentire a dei vantaggi per un territorio che le è lontano, quello italiano, quando noi siamo stati così distratti nei confronti della politica estera russa quando si parlava di Ucraina? Ci domandiamo ancora una volta quale sia il senso dell'appartenenza reale all'Unione europea. Devo dedurre, da quello che sta facendo il Governo, che il senso sia avere buone normative, pseudo normative, che normino e regolamentino. Come si diceva, in maniera molto brillante ed efficace, qualche anno fa, si regola quanto deve essere lungo il cetriolo, come devono essere fatti gli ortaggi e come deve essere vestito il capotreno sul treno. Signora Presidente, certamente non è banalizzando che si sminuisce il contenuto della legge, ma prendiamo atto di quale sia oggi la reale consistenza per il Governo: questo è un atto squisitamente di recepimento di direttive europee e normative. Punto e basta. Non abbiamo potuto sentire e apprendere il significato che il Governo Renzi dà all'appartenenza dell'Italia all'Unione europea. E non lo abbiamo appreso oggi, ancor di più, a semestre europeo terminato. Non ci sono risultati da poter mettere in campo, perché il made in Italy - e non finirò mai di dirlo - non è stato tutelato. E anche in questo recepimento di direttive non c'è nulla che sostenga quel made in Italy che lei stessa, signora Presidente, come il sottoscritto e gli altri componenti della Commissione, quando si è recata in visita all'Unione europea, ha cercato di promuovere. La differenza tra noi e il Governo è che a noi non interessa una fotografia davanti alla lavagna; a noi interessa il contenuto, non interessano le parole scritte con il gessetto. E a questo proposito porto un paradosso proprio delle ultime ore: il presidente Renzi si è fatto fotografare davanti ad una lavagna mentre scriveva con il gessetto. Ma questa era la volta buona di prendere in mano un iPad e far vedere che le scuole italiane sono, invece, l'eccellenza in termini di tecnologia. Invece no: ripercorre lo stereotipo di una scuola fatta con la lavagna e il gessetto. Lo stesso traspare da questa legge. Qual è l'idea di appartenenza all'Unione europea che il Governo trasmette con questo provvedimento? È semplicemente quella di accettare un recepimento regolamentare e normativo che aggiunge burocrazia alla burocrazia e non dà valore competitivo al Paese. A coloro che oggi si sentono già incoronati dalla fine della recessione dico di prestare attenzione: qui non si tratta di fare i gufi, ma occorre essere consapevoli che, negli altri Paesi europei, quel piccolo vantaggio competitivo che abbiamo avuto dalla diminuzione del costo del petrolio si è già trasferito sull'economia reale in termini di vantaggi, riduzione dei costi e maggiore competitività. Noi tutto questo non lo abbiamo, signora Presidente. Mi rivolgo al sottosegretario Gozi: occorre un impegno che non sia formale, che non attui semplicemente delle disposizioni perché devono essere fatte. Infatti, il refrain «ce lo chiede l'Europa, ce lo dice l'Europa» poteva andar bene alla professoressa Fornero e al professor Monti nel dire: «dovete bervi un bel bicchiere di olio di vaselina, ce lo chiede l'Europa». Oggi però il Paese ha bisogno di competitività, di essere serio, di dire che se c'è un'Europa è quella che dà la possibilità di avere un made in Italy protetto, non quella che svende il nostro Paese e lascia venire i cinesi a prendersi i pezzi migliori della nostra economia. Signora Presidente, non siamo convinti del metodo con cui il Governo ha gestito il provvedimento in esame, ancor più che del contenuto del provvedimento stesso.
2015-05-14	LN	ConsiglioNunziante	Internet ha aperto nuove possibilità per tutti noi, ma l'altra faccia della medaglia è rappresentata dai rischi legati ad un uso improprio di questo strumento; rischi tra i quali vi è quello del cyberbullismo. Bullismo e cyberbullismo sono due facce della stessa medaglia, chiaramente portate alla luce dai mass media, che ne parlano sempre più per questioni legate alle nuove tecnologie. Internet ha aperto nuove possibilità per tutti noi, oltre che per i giovani, ma può rappresentare anche un rischio grave per le nuove generazioni nei casi di uso improprio, come può essere, appunto, il cyberbullismo, termine adattato dall'inglese per indicare una forma di bullismo on line, che mette in condizione i nostri ragazzi di essere gravemente colpiti. Per i giovani che stanno crescendo a contatto con le nuove tecnologie la distinzione tra la vita on line e off line è davvero minima; le attività che i giovani ragazzi svolgono on line attraverso i media tecnologici hanno spesso conseguenze anche nella loro vita reale. Allo stesso modo, le vite on line influenzano anche il modo di comportarsi dei ragazzi off line, con diverse ricadute che è necessario prendere in considerazione per comprendere a fondo il cyberbullismo. Si tratta di un fenomeno molto grave perché, in pochissimo tempo, le vittime possono vedere la loro reputazione danneggiata all'interno di una comunità molto ampia, anche perché i contenuti, una volta pubblicati, possono riapparire a più riprese in luoghi completamente diversi: in un centesimo di secondo, magari dall'altra parte del mondo. Spesso i genitori e gli insegnanti ne rimangono a lungo all'oscuro, visto che non è facile neppure per i ragazzi confrontarsi con gli adulti, che tante volte non hanno neppure accesso alla comunicazione, mentre sappiamo quanto gli adolescenti ultimamente sono bravi con le nuove tecnologie. Può essere dunque necessario molto tempo prima che un caso venga alla luce. Il cyberbullismo, ossia il bullismo on line, è una forma di disagio relazionale, di prevaricazione e di sopruso perpetrata tramite i nuovi mezzi (sms, e-mail, blog, web ). Tra le ragazze, poi, le vittime sono spesso più numerose che tra i ragazzi, spesso con messaggi a contenuto o con allusioni sessuali. Anche se questo non comporta violenze e coercizioni fisiche, chiaramente ci sono però dei risvolti molto gravi. Le conseguenze legate al cyberbullismo sono comunque simili a quelle degli atti di bullismo tradizionali. C'è innanzitutto l'aspetto psicologico, con un intenso livello soggettivo di sofferenza, con un interessamento grave dell'autostima, oltre agli effetti sulle capacità socio-affettive e sull'identità personale. Si sono riscontrate anche difficoltà scolastiche, ansie, depressioni e, nei casi estremi, idee suicidarie. Negli ultimi anni il cyberbullismo è diventato un problema di salute a livello internazionale. Ciò nonostante e nonostante gli allarmi lanciati dai mass media, molti genitori ed insegnanti continuano a percepirlo come qualcosa che non riguarda i loro figli o i loro studenti, come se fosse qualcosa che capita sempre al vicino di casa. Ci si è chiesti se di cyberbullismo si può morire: pare proprio di sì. Penso al Nord Europa, per esempio, dove in alcuni casi molto gravi dei giovani ragazzini sono arrivati al suicidio. Parliamo di ragazzi normali, studiosi ed educati che però finiscono per essere vittime, loro malgrado di grandi giochi crudeli che, in un primo momento, sembrano solamente scherzi tra ragazzi. Sono invece ricatti quotidiani sui social network. Sono ormai decine le vittime di queste angherie che hanno portato poi al gesto estremo del suicidio. Si è chiesto alle aziende produttrici di computer e di programmi - tra le altre cose - di impegnarsi per un confronto con le istituzioni nazionali, nonché ad elaborare nuove soluzioni tecnologiche per migliorare la sicurezza dei bambini e degli adolescenti quando sono on line. L'utilizzo sicuro del web non riguarda solo i ragazzi. Molte volte anche gli adulti sono coinvolti in questo utilizzo non corretto. A volte si parte per scherzo e poi si finisce molto male. Gli stessi adulti non sempre si pongono delle domande al riguardo e non sempre hanno la conoscenza dei nuovi mezzi, che demandano spesso il controllo ad alcuni sistemi - penso, ad esempio, al parental control - di cui le stesse macchine sono dotate, che possono però essere facilmente aggirati dai ragazzi, che sono ormai diventati assolutamente grandi esperti. Ci chiediamo cosa fare. La legge va certamente nel senso giusto. Si parlava poc'anzi della capacità del Senato di votarla all'unanimità. Forse si poteva fare qualcosa di più. Probabilmente si potevano stanziare maggiori risorse a favore della prevenzione, ma l'importante è cominciare. Credo vi siano anche i presupposti per rettificarla in corso di approvazione e magari rimpinguare un capitolo di spesa, rispetto al quale non chiamerei in causa l'articolo 81 della Costituzione, perché quando si parla di questi problemi credo si possa anche ovviare. Del resto, se su tali questioni aumentassimo il debito pubblico, che tanto cresce comunque, non sarebbe su una cattiva voce di spesa. Signor Presidente, quella attuale è, a tutti gli effetti, la prima generazione di adolescenti cresciuti in una società in cui l'essere connessi rappresenta un dato di fatto, un'esperienza connaturata alla quotidianità. I ragazzi sono nati con il computer. È la prima generazione nella quale il computer ha assorbito al 100 per cento la vita di questi ragazzini. Per loro è normale, mentre non lo è a volte per i genitori che hanno enormi difficoltà anche a limitarne e soprattutto a controllarne l'utilizzo. Non sempre è facile mettere in serio contatto padre e figli e cercare di capire quale può essere il malessere dei ragazzi, siano essi le vittime oppure i carnefici. La letteratura sul cyberbullismo, e quindi gli studi e le ricerche, in questi ultimi anni hanno permesso di identificare alcune caratteristiche che contraddistinguono un fenomeno ormai molto vasto, che presenta criteri come l'intenzionalità, la ripetitività, lo squilibrio di potere, l'anonimato e la diffusione pubblica delle informazioni. Concludo, signor Presidente, augurando a questa legge un percorso serio in fase di attuazione. Spero vi sia la capacità di intervenire, sia da parte delle famiglie, che - come dicevo prima - non sempre sono in grado di controllare i nuovi mezzi messi a disposizione dei figli, e non capiscono bene se l'utilizzo di queste nuove e sofisticate tecnologie, in particolare Internet, abbia uno scopo positivo finalizzato allo studio o a qualcos'altro, sia da parte della scuola. Le famiglie a volte non sono in grado e io credo che la scuola, invece, possa avere un ruolo interessante, molto importante al riguardo. Anzi, direi che dovremmo addirittura obbligare la scuola - anche se il termine «obbligare» è molto forte - ad interconnettersi con famiglie e ragazzini perché tale intromissione nei loro fatti è necessaria. Signor Presidente, nella prossima legge di stabilità prevediamo qualche risorsa in più su questo capitolo di spesa. È in gioco il benessere sociale e psicologico dei ragazzi che, a volte, per le angherie subite da piccoli si portano dietro in età adulta conseguenze squisitamente personali, che si possono anche trasferire nella loro futura vita familiare.
2015-05-14	M5S	PetrocelliVitoRosario	Signora Presidente, oltre ad aver visto in questa circostanza come ogni pretesto è buono per farsi gli affari propri e per accontentare i propri gruppi di potere in maniera assolutamente trasversale (cosa dimostrata oggi dal voler spingere ancora una volta la produzione degli OGM in Italia), la maggiore delle preoccupazioni del Gruppo Movimento 5 Stelle su questo provvedimento concerne l'asservimento all'Unione europea in maniera assolutamente strumentale. Come sempre, il «ce lo chiede l'Europa» viene utilizzato per strumentalizzare i decreti di questo Governo, mentre, quando si tratta di normative del tutto afferenti alle esigenze e ai bisogni dei cittadini e del popolo italiano tutto, in questa sede si latita. Anche questa volta, come nelle precedenti leggi di delegazione europea (che hanno anche visto lo scorso anno per la prima volta un testo bis ), non è tanto la delega che viene concessa al Governo a preoccuparci, quanto l'incapacità del Governo di ottemperare al recepimento in tempi che consentano a tali direttive di essere efficaci. Infatti, tendenzialmente, quando ratifichiamo è già in discussione una direttiva che modifica la precedente o addirittura la società ha subito tali e tante evoluzioni che normare diventa praticamente inutile. Essendo atti provenienti dall'Unione europea, non siamo nemmeno eccessivamente critici rispetto al tipo di delega, visto che i criteri sostanziali sono quasi tutti imposti, per cui il Governo non può fare come gli pare, come in altre occasioni. Quindi, più che una dichiarazione di voto, il mio e il nostro è un appello, volto ad un recepimento che, da un lato, sia equo per i cittadini e, dall'altro, sia realmente a tutela del nostro Paese, attraverso norme che ci appaiono fortemente germanocentriche. Dico questo perché la legge di delegazione europea di quest'anno riguarda per il 60 per cento i mercati finanziari, la loro regolamentazione e i rapporti all'interno del sistema bancario. È a questo che si chiede di dare attuazione, con un occhio specifico ad una sistemizzazione che faccia degli aiuti alle piccole medie e imprese un quid da difendere di fronte allo strapotere economico di note forze europee. Per quanto attiene invece alle altre disposizioni, chiediamo che, anziché andare ad impoverire ed alleggerire la responsabilità, com'è avvenuto nel decreto sulla pubblica amministrazione e nello "sblocca-sfascia-distruggi Italia", i riferimenti legati alle concessioni ed autorizzazioni siano realmente uno strumento di controllo contro il degrado del territorio o della sanità pubblica. Mi riferisco ovviamente a quelle norme ambientali che l'Europa ci impone e ci chiede, ma che, oggi come ieri, in Italia troviamo sempre il modo di aggirare. Il nostro voto sul provvedimento in oggetto sarà quindi di astensione, sperando che il Governo accolga anche i suggerimenti che sono venuti da altre forze, che pure voteranno a favore. Sui decreti attuativi il Governo dovrà porre particolare attenzione e non fare il teatrino che è stato fatto purtroppo in quest'Aula sulle questioni riguardanti gli OGM.
2015-05-14	PD	CociancichRoberto	Signora Presidente, è mia intenzione fare un intervento breve, quindi annuncio fin da subito il voto favorevole del Partito Democratico. Colgo l'occasione per ringraziare la Commissione, il suo presidente Vannino Chiti e la relatrice Cecilia Guerra, che mi sembra abbiano creato un clima complessivamente favorevole al dialogo e al confronto, e lo si è visto anche dal fatto che su questo provvedimento sono giunti consensi convergenti anche di forze politiche che non appartengono alla maggioranza. Mi sembra importante sottolineare il grande lavoro fatto dal Governo, che ha ridotto del 25 per cento il contenzioso in essere con l'Unione europea. Questa legge delegazione, infatti, come è già stato ricordato, recepisce ben 56 direttive e 9 decisioni quadro: si tratta di un punto importante perché la riduzione del contenzioso fa acquistare credibilità al nostro Paese. Molti oggi hanno lamentato il fatto che noi dovremmo andare in Europa a testa alta ed essere più incisivi, ma se non riconquistiamo una forte credibilità - che passa proprio attraverso la riduzione del contenzioso - non saremo mai in grado di ottenere quei risultati che tanti auspicano a voce. Questi sono fatti concreti, e i fatti hanno la testa dura. Sono i mattoni sui quali, dopo decenni di mancanza di peso e di credibilità in Europa, ricostruiamo oggi un peso significativo del nostro Paese. Vorrei fare solo un'osservazione, perché credo che ieri l'intervento nel merito della senatrice Ginetti sia stato molto ampio ed acuto su tanti punti che caratterizzano questa legge di delegazione. Il punto sul quale vorrei attrarre la sua attenzione, Presidente, riguarda semplicemente i rapporti tra la Commissione 14ᵃ e la Commissione 5ᵃ, nel momento in cui noi abbiamo norme di riferimento che secondo me rischiano di non avere un coordinamento preciso. Mi riferisco a norme di natura costituzionale. La legge di delegazione, infatti, rientra tra gli adempimenti che il nostro Paese è tenuto a rispettare in ossequio agli articoli 10, 11 e 117 della Costituzione. Gli articoli 10 e 11, per di più, fanno parte di quelli che sono i principi fondamentali del nostro ordinamento, quindi hanno un valore assoluto. Ricordo a me stesso cosa dice il primo comma dell'articolo 10: «L'ordinamento giuridico italiano si conforma alle norme del diritto internazionale generalmente riconosciute». L'articolo 11 riconosce che ci possano essere limitazioni di sovranità in condizione di parità con gli altri Stati, e questo è ciò che avviene nell'ambito dei trattati con l'Unione europea. L'articolo 117 ricorda che la potestà legislativa è esercitata dalle Regioni e dallo Stato nel rispetto dei vincoli derivanti dall'ordinamento comunitario e dalle norme internazionali. Quindi, l'attività di recepimento delle direttive è costituzionalmente rilevante e garantita. Oggi, in alcune situazioni, si presenta una sorta di dialettica, che non è sempre serena, tra il nostro ordinamento (articoli 10, 11 e 117 della Costituzione) e i vincoli derivanti dall'articolo 81 della stessa Costituzione che obbligano ad avere una copertura finanziaria delle nostre disposizioni. Mi domando se questi obblighi di copertura finanziaria possano arrivare al punto da limitare, condizionare o addirittura escludere il recepimento di direttive che il nostro Paese, sulla base di questi principi fondamentali, è obbligato a recepire. Diverso sarebbe il discorso se l'obbligo di recepimento venisse valutato, ai sensi dell'articolo 81, nel momento in cui vengono emessi i decreti attuativi, cioè i decreti legislativi di attuazione. In quel caso sì che ci sono obblighi di spesa che possono essere valutati, vagliati ed eventualmente migliorati o emendati, ma che la stessa ricezione, la stessa attuazione delle direttive possa essere subordinata ad un sindacato da parte della Commissione bilancio a me sembra un punto che meriterebbe quantomeno un maggiore approfondimento. Auspicando questa riflessione, concludo e ribadisco il voto favorevole del Partito Democratico.
2015-05-19	M5S	FucksiaSerenella	Mi rendo anche conto che siamo di fronte ad una situazione molto difficile, in cui tanti enti regionali, che dovrebbero fare da referente per misurazioni ambientali e quant'altro, non hanno le competenze giuste per definire e indirizzare le indagini e i contenuti. In alcune indagini, ad esempio, si parla di piante in grado di biofitodepurare i terreni, assorbendo alcuni metalli pesanti, sino ad oltre le dosi tossiche per la pianta stessa. Complimenti alle piante, che riescono ad assorbire tanto, ma di certo - lo abbiamo studiato alle elementari: non serve essere tecnici ultraesperti - è risaputo che la pianta assorbe acqua con i sali minerali disciolti e quindi soltanto alcuni metalli, come ad esempio il piombo e il cadmio. In Europa infatti, nei vegetali si monitorano soltanto quei metalli, perché anche in un terreno inquinato da idrocarburi policiclici aromatici (IPA), diossine e policlorobifenili (PCB), che di sicuro non sono idrosolubili, le piante non si troveranno mai nella condizione di assorbire anche tali sostanze liposolubili. Se queste sostanze fossero liposolubili si scioglierebbero nelle acque e non avremmo i problemi di sedimenti portuali, lacustri o nei letti di fiumi. Di cosa ci lamentiamo? Cosa vogliamo risolvere se siamo in presenza di una banda di ignoranti auto referenziati che non sanno di cosa parlano e addirittura prendono in giro le popolazioni che giustamente hanno il diritto di vivere in un ambiente sano? L'ambiente ha diritto di essere tutelato. Noi dobbiamo dire le cose come sono.
2015-05-20	LN	StefaniErika	Signora Presidente, colleghi, intervenendo a nome del Gruppo della Lega Nord, voglio far riferimento alle ennesime inquietanti problematiche riguardanti l'immigrazione. Già a partire dallo scorso mese di marzo, fonti nazionali e internazionali di significativa autorevolezza hanno sostenuto la tesi secondo la quale è partecipe della gestione di flussi migratori illegali anche il ramo libico del sedicente Stato islamico, pericolosa organizzazione terroristica transnazionale, che secondo alcune personalità, come il consigliere del Governo libico Abdul Basit Haroun, avrebbe da tempo utilizzato anche i barconi per infiltrare pericolosi addetti dell'organizzazione in Europa, attraverso l'Italia. Tale ultima circostanza sembra avere avuto una forte conferma con l'arresto, avvenuto nei dintorni di Milano, del cittadino marocchino Touil Abdel Majid ricercato dalla magistratura tunisina in quanto sospettato di aver preso parte all'attacco terroristico al museo del Bardo. Fino ad oggi, tuttavia, autorevoli esponenti del Governo, nonché Ministri, hanno più volte pubblicamente e ufficialmente negato la possibilità che attraverso il Mediterraneo potessero giungere in Italia anche terroristi, ma purtroppo ciò è stato smentito dai fatti. Noi temiamo che purtroppo un certo tipo di politiche abbiano nei fatti favorito, attraverso l'immigrazione clandestina, delle forme di infiltrazioni terroristiche nel nostro Paese. Per questa ragione, tutto il Gruppo della Lega Nord, i singoli senatori e i deputati della Camera, hanno presentato un esposto alla procura della Repubblica presso il tribunale di Roma. Inoltre, abbiamo già predisposto una interrogazione parlamentare al fine di segnalare questi fatti, di rinvenire eventualmente delle responsabilità e sicuramente di auspicare che il Governo prenda i più seri provvedimenti al fine di eliminare e fermare questo tipo di fenomeni. Ricordiamo che un conto è l'immigrazione, un altro è il terrorismo. Stiamo parlando di qualcosa di veramente preoccupante.
2015-05-20	PD	PaduaVenera	Grazie, signora Presidente. Nel 2014, circa 220.000 rifugiati e migranti sono arrivati in Europa, rispetto ai 63.000 del 2013. Durante i primi quattro mesi del 2015 sono arrivati circa 46.000 persone segnando una crescita pari al 25 per cento rispetto all'anno scorso. Si capisce quindi, senza bisogno di citare ulteriori numeri, che pure abbiamo, che il fenomeno è drammaticamente strutturale. Se ne sono occupati l'Assemblea e il nostro Presidente del Consiglio ponendo l'attenzione a livello europeo. Il motivo del mio intervento è che il nostro Governo, la nostra Assemblea e i nostri lavori hanno provveduto a riconoscere alcune comunità, ma altre sono state purtroppo assolutamente dimenticate. Io sono una rappresentante della Sicilia, che tutti abbiamo elogiato e apprezzato per lo sforzo straordinario che c'è da anni in quell'isola su questo fronte. Lo ribadisco perché alcune Regioni del nostro Paese si alterano e hanno scarsa disponibilità all'accoglienza anche per poche decine di persone. L'isola ha finalmente ricevuto attenzione in una sua parte, mentre è stato dimenticato il resto delle altre comunità. In particolare modo, faccio riferimento al Sud-Est della Sicilia stessa. Leggo velocemente la lettera che consegno: «Egregio signor Ministro, le scrivo per esprimere il mio più sincero compiacimento in merito alla recente approvazione, da parte del CIPE, del riparto di risorse per il piano di interventi per l'isola di Lampedusa, stabilito dalla legge di stabilità per il 2014. L'obiettivo della proposta di assegnazione di tali fondi, come lei ben sa, risultava essere quello di fronteggiare la gravissima situazione socio-economica determinatasi con gli straordinari flussi migratori in corso. È indispensabile, dunque, un intervento sostanziale del Governo, a sostegno di chi, con propria mano e lontano dai momenti e dai luoghi nei quali si decidono le politiche sull'immigrazione, presta il proprio supporto all'accoglienza di famiglie e persone disperate che fuggono da contesti assolutamente tragici, nella speranza di un futuro che assicuri quel minimo di diritti di cui è portatore ogni essere umano per natura. Tuttavia non posso esimermi dal sottoporre alla sua cortese attenzione che se la nobile intenzione di base sullo stanziamento dei suddetti fondi fosse relativa all'esigenza di migliorare la qualità delle infrastrutture e dei servizi a disposizione dei cittadini di Lampedusa e Linosa non possiamo oggi volgere lo sguardo altrove rispetto alle medesime esigenze di quelle zone che sono altrettanto accoglienti nella nostra penisola. Ovvero, non si può certamente scordare quel Sud-Est siciliano maggiormente esposto oggi ai flussi migratori, Pozzallo in primis, dove non è più procrastinabile un segnale forte, tangibile e deciso da parte dello Stato. Lo scorso 5 maggio è stato audito in Commissioni affari costituzionali al Senato il sindaco del Comune di quella generosa comunità, al fine di rendere edotta la Commissione dell'estremo disagio finanziario e logistico contro il quale, nella pratica, ci si trova a fronteggiare l'emergenza quotidiana degli sbarchi. Tuttavia, la stessa parola emergenza si riferisce direttamente ad un contesto nel quale manca il requisito della prevedibilità mentre oggi, purtroppo, a Pozzallo, la questione è strutturale. I numeri degli arrivi dei migranti, sia quelli stimati pro futuro sia quelli calcolati in rapporto agli sbarchi relativi alle annualità precedenti, sono in costante crescita e senza un adeguato sostegno anche per questo Comune, sempre più alla ribalta delle notizie di cronaca per eventi tragici, quell'idea compensativa, non solo simbolica, destinata in favore di Lampedusa e Linosa rischierà di restare monca». PRESIDENTE. È presente il sottosegretario Pizzetti, che potrà rappresentare la sua sollecitazione.
2015-05-21	M5S	FucksiaSerenella	Un'altra proposta che mi sento di avanzare in questa sede è che la Commissione infortuni, proprio per il suo carattere pragmatico e concreto e per il suo legame con la realtà, potrebbe avrebbe una grande opportunità di essere un trait d'union con i Ministeri e gli stakeholder del settore, in particolare le società scientifiche, proprio per colmare quelle lacune normative oggi esistenti e per innalzare i livelli di tutela della salute e della sicurezza dei lavoratori. A tal proposito, ritengo fondamentale che la Commissione d'inchiesta apra e mantenga un costante confronto con le altre Commissioni, in particolare le Commissioni trasporti, industria, lavoro, sanità ed ambiente. I temi che auspico che la Commissione approfondisca con maggior tenacia a nei prossimi mesi, anche per coerenza con i suoi fini istituzionali, sono contenuti nella proposta di risoluzione presentata dal mio Gruppo. Ne cito qui solo alcuni. Penso, innanzitutto, al tema delle cosiddette invalidità difficili, ad esempio. In particolare, l'invecchiamento della popolazione, la necessità di riorganizzare il lavoro, le difficoltà di stare dietro ad un lavoro che cambia, alla parcellizzazione del lavoro, alla difficoltà di ricollocare e riqualificare i lavoratori non idonei e, quindi, la necessità di analizzare anche altri strumenti per valutare i nuovi rischi, pongono delle difficoltà e questo anche per ricollocare il lavoro e l'uomo in un progetto ergonomico di tutela delle fragilità. Mi riferisco, quindi, alle persone che avanzano con l'età, alle inabilità dovute alle invalidità civili, oltre che al recupero dei post-infortunati, valutando cioè come realizzare la ricollocazione. Si tratta di aspetti sui quali secondo me la Commissione dovrebbe porre attenzione, perché sono quelli più difficili da affrontare nella pratica, soprattutto oggi, quando con la precarietà del lavoro e la crisi occupazionale, alcune persone rischiano magari di perdere il posto di lavoro proprio per una mancanza di idoneità o un eccesso di limitazioni e prescrizioni. Quanto invece alla valutazione delle varie tecnopatie, credo che meritino un particolare approfondimento le misure di prevenzione per quanto riguarda la sorveglianza sanitaria e il controllo dei lavoratori esposti o precedentemente esposti a cancerogeni e mutageni, ivi compresi amianto e materiali sostitutivi. Dico questo - e tutto il discorso è legato a quello delle invalidità difficili - perché dobbiamo tener presente che in Italia abbiamo quasi 3 milioni di malati di cancro: morire per cancro vuol dire morire per la seconda causa di morte dopo le patologie cardiovascolari. Che cosa significa questo? Significa che il 2,4 per cento della popolazione ha un passato oncologico, ha contratto una malattia. Oggi accade che, grazie alla diagnosi precoce e a terapie sempre più efficaci, negli ultimi vent'anni registriamo un'aumentata sopravvivenza di queste persone: in Europa il 52 per cento dei nuovi casi di tumori guarisce e quindi ha necessità di essere ricollocato a lavoro in modo idoneo. Negli Stati Uniti a guarire è addirittura il 67 per cento. In Italia abbiamo il 2,4 per cento della popolazione che ha superato le cure oncologiche e che, mancando una rete di assistenza territoriale adeguata, ha bisogno di percorsi assistiti anche nel lavoro. Questo è un aspetto interessante da valutare, come lo sono anche gli indici infortunistici e delle malattie professionali forniti dall'INAIL. Noi abbiamo un trend in calo per quanto riguarda gli infortuni: diminuiscono sia gli infortuni gravi che quelli mortali. Questo aspetto è stato studiato e si è valutato che ciò accade sia per motivi negativi, cioè per la carenza di lavoro e per il numero di ore lavorate, ma anche per motivi positivi, ovverosia per misure di prevenzione sempre più adeguate, per il recepimento delle direttive europee, prima con il decreto legislativo n. 626 del 1994 e adesso con il decreto legislativo n. 81 del 2008, che su questo ha inciso molto positivamente. Contemporaneamente, invece, abbiamo un aumento delle malattie professionali, ma se andiamo a ben vedere, circa il 60 per cento - ma anche di più - non sono le classiche patologie da lavoro, come la pneumocuniosi o la patologia da rumore, ma sono malattie che noi chiamiamo lavoro-correlate, ovverosia soprattutto quelle legate ai disturbi muscolo-scheletrici che trovano un fattore di rischio aggiuntivo nell'ambiente di lavoro, ma che possono essere presenti anche nella popolazione generale. Questo significa che queste malattie vengono denunciate con molta facilità e anche riconosciute; addirittura, quelle che comportano un'invalidità sotto al 6 per cento, e che quindi non prevedono indennizzo, vengono riconosciute con molta facilità: un classico in questo senso è il picco di incidenza in questi ultimi anni della sindrome del tunnel carpale, che comporta un'invalidità del 2 per cento, quindi di fatto una sindrome del tunnel carpale è un po' come un ordine del giorno: non si nega a nessuno. Molto più problematico è invece il riconoscimento delle patologie tumorali. Ad esempio, l'Associazione italiana dei registri tumori (AIRTUM) afferma che nel 2014 nel nostro Paese si sono verificati 366.000 nuovi casi di tumori maligni diversi dai carcinomi cutanei (circa mille al giorno) e orientativamente circa 70.000 casi di carcinomi cutanei. Ciò significa che ad oggi sono tra i 4.000 e i 20.000 ogni anno i decessi stimabili; di questi, quelli legati a patologie professionali dovrebbero essere tra i 2.400 e i 12.000 ogni anno, quindi attorno al 60 per cento, ma la percentuale di riconosciuti non corrisponde, perché rientrano tra le malattie sommerse, quelle che sfuggono. Fanno eccezione soltanto i tumori ad alta frazione eziologica, ad esempio i mesoteliomi, che sono collegati automaticamente all'amianto, o i carcinomi naso-sinusali tra gli esposti a polveri di legno e cuoio, ma tutti gli altri tumori (fegato, stomaco, polmone) hanno una grande difficoltà ad essere riconosciuti. Parimenti, tra le nuove malattie emergenti, abbiamo lo stress lavoro-correlato. Incide in questo anche l'incertezza per la precarietà del rapporto di lavoro e la paura di perdere il lavoro e ciò è suffragato anche dall'iperconsumo di farmaci che vediamo essere registrato. Sotto questi aspetti la Commissione d'inchiesta sul fenomeno degli infortuni sul lavoro dovrebbe rivalutare anche tutti i sistemi virtuosi di gestione della sicurezza (sistemi di gestione integrati) che, migliorando il clima organizzativo, incidono positivamente sia sulla riduzione degli infortuni e delle malattie professionali sia sul benessere percepito al lavoro dal lavoratore. Questo, signori miei, è il futuro, perché incidere sulla qualità del lavoro, far sì che il lavoratore si senta parte dell'azienda, lavorare sul clima organizzativo significa non soltanto far prevenzione sul lavoratore, ridurre i giorni di malattia, ridurre gli esiti (ricordiamoci che la mancata prevenzione ci costa 60 milioni l'anno), ma significa incidere positivamente sulla salute globale del cittadino e quindi incidere positivamente sui costi del Servizio sanitario nazionale. Contemporaneamente, ciò rende più competitiva e funzionale l'azienda, che quindi riesce meglio a reggere la crisi e ad investire sui lavoratori. Secondo me, la Commissione di inchiesta sul fenomeno degli infortuni, con i suoi sopralluoghi, ascoltando tutti gli stakeholder e facendo dei trade union di varie competenze ed esigenze, potrebbe realizzare quello strumento virtuoso che, delle volte, serve a riavvicinare i cittadini alla politica, come a far sì che la norma sia sempre più concreta, funzionale, adeguata alle esigenze del mondo produttivo piuttosto che rimanere astratta, spesso male applicabile e disattesa, oltre a creare anche un problema. Noi crediamo, tra gli impegni più urgenti che il Governo dovrebbe assumersi in materia di salute e sicurezza sul lavoro, che sia fondamentale che l'Esecutivo, in sede di esercizio della delega di cui all'articolo 1, commi 5 e 6, della legge n. 183 del 2014, si muova veramente nella direzione di una semplificazione, che però non deve essere assolutamente un abbassamento dei livelli di tutela, quanto una razionalizzazione tesa al risultato. Parlare di semplificazioni in materia di salute e sicurezza evoca, in chi abbia un minimo di esperienza in materia, il concetto di déjà vu, tante sono state le situazioni nelle quali si è parlato di ridurre le regole che disciplinano la prevenzione degli infortuni e delle malattie professionali. Ricordo che noi abbiamo un testo unico, che tale non è, che ha 306 articoli e 50 allegati, quando - ad esempio in Svezia - il testo unico comprende 10 articoli, in Germania 30 articoli e in Francia 25. E nel nostro, poi, non è compreso tutto, perché alcune cose restano ancora fuori. E, quindi, occorre semplificare e fare una norma di primo livello che dia un indirizzo, e delegare poi agli attori competenti, agli operatori del settore le linee applicative, dando anche la capacità e la possibilità di modificarle col tempo, perché tutti gli anni abbiamo degli aggiornamenti dei TLV e delle linee guida diverse. Pertanto la legislazione, con i rallentamenti e le disfunzioni che abbiamo nelle istituzioni, non riesce a stare al passo. È necessario che la normativa sia sempre più snella e dia spazio, invece, agli attori sul campo. In particolare, dovremmo anche guardare alla salute globale del lavoratore-cittadino e, quindi, valutare molto - è un'esigenza molto sentita dai cittadini - i rischi non solo dentro l'azienda, ma anche fuori, nell'ambiente. C'è il discorso amianto, ma c'è anche quello relativo alle nuove tecnologie e ai nanomateriali, di cui non conosciamo ancora gli effetti, che vanno monitorati per non piangere lacrime di coccodrillo a breve termine. È necessario, pertanto, il coinvolgimento degli aspetti ambientali in un sistema sempre più di sicurezza globale e di promozione della salute. Ritengo che dovremmo promuovere la salute e, contemporaneamente, la cultura della sicurezza. Nella nostra relazione c'è un altro impianto preciso che riguarda la formazione. Cosa significa formazione? Significa partire immediatamente - questo in Commissione si è subito detto - ovverosia dalla scuola e, in particolare, prevedere, nell'ambito dell'attuazione del libretto formativo del cittadino, di cui all'articolo 2, comma 1, lettera i), del decreto legislativo n. 276 del 2003, il riconoscimento e l'esportabilità della formazione in materia di sicurezza del lavoro già espletata, in modo che tale formazione sia sempre più legata al cittadino-lavoratore, lasciando all'azienda l'obbligo formativo per il tutoraggio e la formazione di rischi specifici aziendali. Questo significa promuovere una cultura della sicurezza. Significa fare veramente prevenzione e non rimanere soltanto a rispettare degli adeguamenti formali, spesso del tutto inutili e anche ridondanti. Si tratta, tra l'altro, di leggi che già dovevano essere attuate. Siamo in ritardo di più dieci anni. Penso sia importante predisporre anche, all'interno del fascicolo sanitario elettronico, una sezione utilizzabile quale cartella sanitaria di rischio. Ciò permetterebbe di realizzare la presa in carico del cittadino lavoratore, di evitare duplicazioni diagnostiche - e connessi inutili costi - e di superare l'attuale incomprensibile disposizione che prevede la conservazione di un documento sanitario personale del lavoratore presso ciascuna azienda ove lo stesso ha prestato la sua attività lavorativa. Ricordo che, concluso il rapporto di lavoro, la cartella sanitaria resta in azienda per dieci anni, chiusa, senza che nessuno possa averne accesso. Di fatto, quindi, è un documento inutile, che resta lì alla polvere, quand'anche chiuso nei cassetti, che genera un altro problema da risolvere, quello della tutela della privacy, che spesso ostacola anche quel lavoro dei flussi informativi, tanto virtuosamente attuato da vari progetti tipo «MalProf» e in gruppi specifici, che hanno portato avanti risultati molto rilevanti e stimolanti da prendere in considerazione. Occorre, quindi, fare questa formazione del cittadino, a partire dalle scuole, prevedendo anche, nell'ambito della riforma della scuola (Atto Senato 2294, buona scuola, che speriamo un giorno lo diventi veramente), di favorire l'inserimento della salute e della sicurezza sul lavoro quale materia di insegnamento negli istituti di ogni ordine e grado, in particolare quelli di istruzione superiore, con metodologie didattiche adeguate, che prevedano il coinvolgimento della testimonianza dei soggetti infortunati, individuando, altresì, percorsi specifici anche nell'ambito dei corsi universitari. Voglio dire che, se noi portiamo la cultura dell'esempio e facciamo vedere ad un ragazzino delle elementari qualcuno che, magari perché ha omesso i dispositivi di sicurezza in una pressa, ha perso un braccio o ha un infortunio più grave, quell'esempio gli resterà impresso nella memoria più di mille pagine sterili, scritte spesso per motivi del tutto e solamente autoreferenziali. Come pure è giusto - ad esempio - che il progettista e l'ingegnere che si laureano in una facoltà universitaria abbiano già insito il concetto di prevenzione, affinché realizzino un progetto che tenga conto di quelle misure di prevenzione per la sicurezza. Quando siamo andati all'Expo abbiamo riscontrato una contraddizione: avevano già concluso alcuni padiglioni e hanno dovuto rifare dei lavori, con costi aggiuntivi, perché non erano state tenute in conto certe normative sulla sicurezza. Da questo punto di vista, quindi, bisogna essere più concreti possibile. Occorre, inoltre, intervenire sul gap culturale del nostro Paese. Da una parte, abbiamo una normativa dettagliatissima; dall'altra parte, un gap che si estrinseca in tre punti: una scarsa considerazione, spesso, della prevenzione (noi non utilizziamo neanche quel 2 per cento dedicato alla prevenzione previsto nei LEA); un altrettanto scarso rispetto delle norme previste per legge, perché non ne viene percepita l'utilità e spesso vengono concepite come costo, soprattutto nelle piccole aziende, e come un adempimento formale (spesso non c'è da dargli torto, perché in effetti è così); infine, una diffusa difficoltà organizzativa. I primi due punti sono legati l'uno all'altro e portano ad una considerazione che segna un punto di svolta nell'approccio al tema della salute e della sicurezza sul lavoro: le sanzioni, ovviamente, servono e sono necessarie, ma non può la sola repressione essere l'unica via per cercare di diminuire i comportamenti sbagliati. La prima vera e grande semplificazione è proprio quella di avere leggi che, piuttosto che punire i comportamenti sbagliati e pericolosi, incentivino quelli virtuosi. In realtà, l'articolo 27 del decreto legislativo n. 81 del 2008... PRESIDENTE. Dovrebbe concludere, senatrice. FUCKSIA (M5S). Concludo. Prevede espressamente la predisposizione di un sistema di qualificazione delle imprese e dei lavoratori autonomi. Invero, purtroppo, è altrettanto noto che il decreto, che avrebbe dovuto disciplinare tale qualificazione e che avrebbe dovuto essere emanato entro dodici mesi dall'entrata in vigore del decreto legislativo n. 81 del 2008, non solo non è stato emanato, ma non appare neppure essere tra le priorità del legislatore. Non a caso abbiamo inserito l'attuazione di questa norma tra gli impegni del Governo. Quanto alla prevenzione, essa non può essere disgiunta da una matura, consapevole e generale cultura comportamentale. Cosa fare per accelerare questo processo che coinvolge tutti i soggetti della prevenzione? PRESIDENTE. Deve concludere, senatrice. FUCKSIA (M5S). Ad esempio, mi sembra assolutamente incoerente - concludo - attribuire al datore di lavoro, in modo indelegabile, la valutazione dei rischi e la redazione del relativo documento, che gli impone di individuare le procedure per l'attuazione delle misure da realizzare, nonché dei ruoli dell'organizzazione aziendale a cui deve provvedere e a cui devono essere assegnati unicamente soggetti in possesso di adeguate competenze e poteri. Ed è incoerente, poi, permettere che tale soggetto, che è il principale creditore di sicurezza nei confronti dei propri lavoratori, possa esercitare questa funzione senza un'adeguata formazione. L'attività di formazione deve riguardare il datore di lavoro, come gli altri soggetti aziendali, dai dirigenti ai lavoratori.
2015-05-21	M5S	SantangeloVincenzo	Signor Presidente, signori colleghi, onorevoli cittadini che ci ascoltate da fuori, oggi ho presentato l'interrogazione 4-04027 che riguarda le famiglie delle vittime per reati violenti e intenzionali. Cito una storia triste accaduta nel 2007, quella di un mio concittadino, Antonino Via, un ragazzo di soli ventidue anni che aveva finito la sua giornata di lavoro come magazziniere presso un centro commerciale. Durante la chiusura dell'esercizio commerciale, un suo collega che aveva l'incasso della serata è stato oggetto di una rapina, e Nino - come lo chiamiamo tutti affettuosamente - con uno slancio che definire eroico è poco, prese le difese del collega e in quella colluttazione con uno dei due malviventi rimase vittima. Tutta la società, tutta Trapani rimase molto scossa per questo accadimento. A Nino sono stati conferiti diversi riconoscimenti, tra cui la Medaglia d'oro al merito civile e alla memoria; ma il motivo della mia interrogazione vuole toccare un'altra problematica, signor Presidente, onorevoli cittadini. Nessuno deve rimanere indietro, ed è quello che è accaduto ai familiari della famiglia Via: si sono trovati da soli a dover sostenere interamente le spese legali per tutti i gradi di giudizio (considerate che gli assassini sono stati condannati ormai in via definitiva). Non c'è un fondo specifico vero e proprio, anche se da normative europee esistono strumenti che l'Italia non ha messo fino ad oggi in atto, e da qui il motivo della presentazione di questa interrogazione. Il legal aid è uno strumento che il Consiglio d'Europa ha approvato tantissimi anni fa, e invita gli Stati membri, tra i quali anche l'Italia, ad applicarlo. Serve proprio per andare incontro alle spese legali delle vittime per reati violenti e si lega all'articolo 24 della nostra Costituzione. Mi rifaccio, signor Presidente, anche alla sua sensibilità al tema specifico: non si può lasciare da sola una famiglia in questo modo, costringendola magari ad accendere un mutuo per pagare quelle spese processuali; Nino avrebbe qualche anno in meno di me, oggi, ma nel 2007 gli è stato impedito di continuare il suo percorso di vita. A parer mio, si deve immediatamente cercare di trovare una soluzione per dare il giusto sostegno alle tante famiglie che sono state vittime di questi reati.
2015-05-21	PD	VattuoneVito	Signora Presidente, le crisi che circondano l'Europa e che incombono sull'Italia richiedono scelte coerenti e adeguate alle circostanze. Le minacce e le emergenze che dobbiamo affrontare possono arrivare da Est, ma abbiamo potuto verificare come da tempo ormai vengono più spesso da Sud e dall'area euromediterranea; pertanto, l'interesse per la nostra sicurezza nazionale si è spostato ponendo il Mediterraneo al centro dell'attenzione del nostro Paese. Come più volte sottolineato nei vari approfondimenti ed analisi, vi sono profondi sconvolgimenti politici che hanno generato nuovi fenomeni criminali. L'Italia deve quindi assumere maggiore responsabilità ed un ruolo attivo negli sforzi della comunità internazionale. In questo contesto, la crisi libica riveste un'importanza prioritaria che vede il nostro Paese tra i più esposti per le conseguenze, in generale, e all'emergenza immigrazione, in particolare, con tutto ciò che comporta sul piano umanitario. Il Consiglio dei ministri degli esteri e della difesa dell'Unione europea ha istituito una missione navale che vede impegnata la nostra Marina militare, con un ruolo di regia e di comando, denominata EUNAVFOR Med, proprio in esito agli sviluppi della crisi libica. Si tratta di un esempio positivo che, si può ben dire, è dovuto anche alla capacità che abbiamo dimostrato nello svolgere un ruolo trainante dell'Unione europea nel Mediterraneo. Quindi, signora Ministra, la domanda che intendiamo rivolgere a compimento di questo percorso è la seguente: quali sono, invece, le iniziative in atto da parte delle Nazione Unite e come si coniugano queste con quelle nazionali?
2015-06-03	M5S	BertorottaOrnella	Signor Presidente, il disegno di legge n. 1879 di ratifica ed esecuzione dell'Accordo tra il Governo italiano e quello kazako sulla cooperazione militare può apparire, a prima vista, uno dei tanti Accordi in tema di sicurezza che il nostro Paese stringe da tempo in ogni parte del mondo. Secondo questo Accordo, l'Italia fornirà, oltre a servizi di intelligence e formazione per l'esercito kazako, anche assistenza e fornitura di navi, aerei e armi pesanti, con relativo munizionamento. Quindi più che un accordo sulla difesa, questo disegno di legge è di fatto, un accordo per la vendita di armi ad un Paese che non rispetta i diritti umani e la democrazia. Appare infatti chiaro il gap democratico del Kazakhstan che dal 1991 ha in carica lo stesso Presidente, il quale ha sempre represso nel sangue e nella carcerazione qualsiasi tipo di opposizione. Il caso Shalabayeva è solo l'ultimo in ordine cronologico, a dimostrazione di quanto l'opposizione kazaka sia più formale che altro. Basti ricordare che a tutte le tornate elettorali Nazarbayev vince con percentuali superiori al 90 per cento; condizione, questa, che qualsiasi Paese democratico, definirebbe quantomeno anomala. È da ricordare inoltre come il potere di Nazarbayev si estenda in maniera incontrollata, arrivando persino a punizioni collettive, come nel caso della protesta degli operai delle compagnie petrolifere a Zhanaozen, nata per rivendicare salari e condizioni di vita migliori e repressa nel sangue con 16 morti tra i manifestanti, l'imposizione del coprifuoco da parte del Governo e addirittura la negazione del diritto di voto per i 50.000 abitanti della città in cui si svolsero le proteste. Altro aspetto da sottolineare riguarda il culto della personalità di Nazarbayev, che non esita a promuovere la sua immagine con ogni mezzo. Questi sono alcuni esempi della situazione in Kazakhstan. Più volte le organizzazioni umanitarie hanno denunciato pratiche di censura da parte del Governo, oltre che vere e proprie azioni mirate a minacciare o ad arrestare dissidenti politici. Proprio le compagnie petrolifere tra cui l'ENI, naturalmente, sono responsabili dello sfruttamento e delle pessime condizioni di lavoro dei kazaki, che giustamente protestano, incontrando però la repressione governativa, che in questi casi agisce in sintonia con le compagnie petrolifere, o forse sarebbe meglio dire per procura. Una risoluzione del Parlamento europeo del 15 marzo 2012 invita il Kazakhstan ad adottare politiche antirepressive riguardo al diritto di sciopero, al diritto di assemblea e alla libertà di stampa, subordinando queste azioni alla conclusione di accordi di natura sia politica sia economica e soprattutto militare. Ebbene, signor Presidente, nell'accordo in discussione oggi, non c'è alcun riferimento alle azioni di miglioramento della democrazia, della libertà di stampa e di manifestazione, ma si fa esplicito riferimento alla fornitura di arsenali aerei, navali e di armi pesanti nonché al loro munizionamento. Se il rispetto dei diritti umani è stata la causa ufficiale degli interventi in Iraq e in Libia, se il rispetto dell'individuo è alla base del supporto degli Stati europei ai ribelli siriani, allora mi chiedo perché, riguardo al Kazakhstan, non è fatta alcuna menzione nell'accordo sul miglioramento delle condizioni democratiche del Paese. Chi ci garantisce che queste armi, una volta ottenute non vengano usate contro la popolazione? Nazarbayev ha oggi 74 anni e non ha ancora indicato un successore ed è presumibile che la sua uscita dalla scena politica, presto o tardi, condizionerà la stabilità del Paese. L'assenza di diritti umani certifica l'assoluta irresponsabilità di questo accordo, che non presta alcuna attenzione alle conseguenze, ma evidentemente si accontenta di chiudere un buon accordo economico di vendita di armi per le nostre imprese, magari in cambio di risorse energetiche primarie, di cui il Paese è ricco, e a cui faceva cenno il senatore Divina. Allora signor Presidente, bastano i dati economici per ripulire uno Stato dittatoriale? Nel 2013 lo scambio commerciale con il Kazakhstan ha raggiunto 4,6 miliardi di euro. Le esportazioni dell'Italia in Kazakhstan sono state pari a 733 milioni di euro, mentre le importazioni pari a 3.867 milioni di euro. L'Italia rimane nel 2013 il secondo Paese fornitore dell'Europa dopo la Germania e l'ottavo fornitore in assoluto, e risulta il primo destinatario di merci dal Kazakhstan (soprattutto per i prodotti energetici). L'Italia è dunque al terzo posto in assoluto tra i partner commerciali del Kazakhstan, dopo Russia e Cina, e risulta tra i principali investitori europei (nono Paese per capitale investito in termini assoluti) soprattutto nel settore petrolifero e in quello delle costruzioni. In effetti, il presidente del Consiglio Renzi non si è posto molte domande durante la sua visita nel Paese nel giugno scorso. Era andato a firmare accordi petroliferi e di transito militare per il nostro contingente in Afghanistan e a chiudere il caso Shalabayeva, proprio con Nazarbayev. Se questa è la considerazione per i diritti umani, allora appaiono quanto meno grottesche, le scuse che hanno portato all'invasione dell'Iraq e della Libia, e all'attacco per procura alla Siria, tutti Paesi che non rispettano i diritti umani così come Nazarbayev. Ma si sa che il petrolio e gli interessi dell'ENI sanano qualsiasi problema democratico. Per la sua posizione geopolitica il Kazakhstan è un attore centrale anche per il recente accordo strategico sino-russo, in quanto il Paese confina a Nord con la Russia e a Est con la Repubblica Popolare Cinese. Questa particolare situazione rende e renderà il Kazakhstan sempre più instabile, per ovvie ragioni di predominanza geopolitica dei due colossi. La fornitura di armi al Kazakhstan non verrà vista di buon occhio né dai russi, né dai cinesi, che considereranno l'Italia partner strategico della dittatura kazaka, e di conseguenza agiranno anche contro di noi, in una già tesa situazione diplomatica, soprattutto con la Federazione Russa. Il PD e i galoppini che appoggiano questo Governo siano consapevoli di ciò e si assumano le responsabilità di questo accordo fino in fondo. Stiamo dando gli strumenti per una potenziale mattanza della popolazione kazaka e lo stiamo facendo consapevoli di ciò che potrebbe accadere. Queste, signor Presidente, sono le ragioni che ci spingono a votare contro questo Accordo. Votare a favore per noi significa associarsi ad una dittatura sanguinaria e totalitaria, che nulla porterà di buono agli italiani.
2015-06-03	M5S	BertorottaOrnella	Signor Presidente, onorevoli colleghi, il Gruppo Movimento 5 Stelle si asterrà sul provvedimento in esame perché ritiene che esso non soddisfi i requisiti minimi affinché uno Stato libero e democratico sottoscriva atti di valenza internazionale. Il Paese contraente è retto da una sostanziale dittatura con la quale il nostro Paese pare intessere rapporti diplomatici proficui, visto che solo oggi ratifichiamo ben due trattati con questo Stato. Sorvolando - come nei casi precedenti - in sede di dichiarazione di voto sui contenuti del provvedimento in esame, ci tengo tuttavia a precisare che il Trattato bilaterale sottoscritto, arriva dopo il diniego del Kazakhstan di sottoscrivere la Convenzione promossa dal Consiglio d'Europa sul tema delle persone condannate, siglata a Strasburgo nel lontano 21 marzo 1983 e aperta alla sottoscrizione e all'adesione anche di Stati che non fanno parte del Consiglio. Come riportato nella relazione illustrativa che precede il disegno di legge in discussione, nonché in utilissime note del Servizio studi della Camera dei deputati, tale Convenzione costituisce infatti lo strumento giuridico maggiormente applicato in materia di trasferimenti internazionali di detenuti al fine di eseguire condanne definitive. Tuttavia, il nostro Paese non può attenersi a detta Convenzione per avere rapporti in siffatta materia con il partner kazako. Per questo motivo si è provveduto a sottoscrivere un atto con un governo dittatoriale, al fine di trasferire i tre cittadini italiani oggi detenuti ad Astana ed i quattro kazaki detenuti in Italia. Infine, ma non meno importante, non è esplicitato ciò che accadrà in caso di richieste all'Italia circa l'estradizione di eventuali oppositori del regime kazako. Per non parlare del fatto che le riserve previste dall'articolo 5 permetterebbero di vanificare l'intera portata dell'atto in commento. Per questi motivi, il Gruppo Movimento 5 Stelle si asterrà sull'Atto Senato n. 1807 di ratifica del Trattato con il Kazakhstan sul trasferimento delle persone condannate.
2015-06-09	PD	LoGiudiceSergio	Signora Presidente, colleghe e colleghi, stamattina, dopo più di un anno e mezzo di lotta contro il cancro, è morto a Madrid, a soli cinquantacinque anni, Pedro González Zerolo. È stato uno dei principali attivisti europei per i diritti LGBT. Avvocato, consigliere comunale di Madrid dal 2003 al 2011, presidente del Partito Socialista di Madrid dal 2007, Zerolo iniziò il proprio impegno politico già nel 1998, come Presidente della FELGT, la Federazione spagnola delle organizzazioni LGBT, finché nel 2004 Zapatero lo chiamò a ricoprire la carica di responsabile nazionale del PSOE per le ONG ed i movimenti sociali. In quegli anni, Zerolo fu il principale animatore della battaglia per l'estensione del matrimonio civile alle coppie dello stesso sesso, approvata poi nel 2005. Per la prima volta, un Paese dell'Europa meridionale riconosceva il matrimonio alle coppie dello stesso sesso, presto seguito da altri Paesi latini, dal Portogallo all'Argentina, dall'Uruguay al Messico, al Brasile. Lo conobbi quell'anno, quando lo invitammo in Italia a raccontarci com'era stato possibile che un Paese così fortemente cattolico, con alle spalle una dittatura liberticida, avesse preso una decisione che, all'epoca, era innovativa e coraggiosa, assunta sino ad allora solo da Olanda e Belgio. Si era rotto un argine di pregiudizio ed era partita un'onda che avrebbe prodotto la stessa legge in 14 Stati europei nel giro di pochi anni. Pedro Zerolo è stato protagonista anche di una legge importante sull'identità sessuale e sui diritti delle persone transessuali, che ha portato in Spagna la possibilità di un cambiamento e di un'attribuzione anagrafica del sesso anche senza l'operazione chirurgica: anche in questo caso, una misura seguita da tanti altri Paesi europei. Grande comunicatore, Zerolo uscì fuori pubblicamente con la sua malattia - un cancro al pancreas - affrontandola senza timore, con grande forza, e senza abbandonare quel partito che amava tanto e in cui continuò a militare fino alla fine. Ateo, repubblicano, gay, femminista, socialista: un difensore dei diritti civili di cui oggi mi fa piacere che l'Assemblea possa ricordare la figura, perché è stata una di quelle che ha prodotto, all'interno del continente europeo, un grande vento di libertà e un grande esempio di lotta per i diritti civili, per la civilizzazione del suo Paese e dell'Europa intera.
2015-06-10	LN	CentinaioGianMarco	Signor Presidente, da un lato noi siamo parzialmente soddisfatti dell'accoglimento da parte del ministro Boschi della richiesta, avanzata dal Movimento 5 Stelle e dalla Lega, di un'audizione da parte dei Ministri sulle vicende oggetto dell'inchiesta Mafia Capitale. Siamo inoltre soddisfatti della decisione di inserire anche l'argomento riguardante il CARA di Mineo, proposto dai colleghi di SEL. Se si potesse svolgere un'unica discussione su questi due argomenti, noi siamo disponibili ad intervenire e a ragionare su di essi, anche perché si tratta pur sempre di illeciti e di situazioni imbarazzanti per il nostro Paese. Dall'altro lato, vorremmo esprimere la nostra perplessità ed il nostro sostegno alla richiesta del presidente Romani di iniziare ad aprire un dibattito in quest'Aula su un argomento che riteniamo non solo importante, ma fondamentale per il nostro Paese, quello dell'immigrazione. Noi siamo soggetti, in questo momento, ad un'invasione e ad un esodo biblico, che parte dalle coste dell'Africa. Li andiamo a prendere direttamente con le navi nelle acque territoriali libiche. Siamo noi stessi gli artefici e i fautori di questo esodo e di questa invasione in casa nostra. Di conseguenza, signor Presidente, riteniamo che occorra iniziare un dibattito in vista della seduta del 24 giugno e in vista delle due giornate del 25 e del 26 giugno, quando il nostro Presidente del Consiglio sarà impegnato in quella che molti chiamano una mission impossible, cioè nel cercare di avere, da parte di tutta Europa, un ulteriore aiuto e una suddivisione delle quote, anche se sappiamo benissimo che questa suddivisione non si avrà (forse riusciremo ad averla dall'inizio di luglio). È importante iniziare ad aprire subito questo dibattito, per far sì che il Parlamento inizi a parlare di argomenti che, senza nulla togliere all'importanza di ciò di cui stiamo trattando in questo momento, sono all'ordine del giorno non in quest'Aula ma fuori, nell'opinione pubblica e nella vita di tutti i giorni, dove si parla di Mafia Capitale, di CARA di Mineo e soprattutto di immigrazione. Quindi occorre cercare di capire e di confrontarci tra le varie forze politiche sulle soluzioni concrete che questo Governo deve iniziare ad attivare e ad attuare; altrimenti staremo sempre a parlare del sesso degli angeli oppure ci dovremo per forza confrontare nei vari talk show televisivi in cui si dicono tante parole ma non si conclude niente. Sul tema dell'immigrazione vorremo cominciare a capire e ad avere delle risposte concrete dai signori che sono seduti davanti a lei, signor Presidente, sui banchi del Governo, e vorremmo iniziare ad averle già dai prossimi giorni. Il presidente Romani ha proposto di iniziare a parlarne domani: noi siamo disponibili anche a parlarne martedì, non ci sono problemi. Tra domani o martedì poco cambia, perché, come dice giustamente il senatore Candiani, non stiamo facendo nulla. Ne stiamo parlando da tempo, ma si continuano a fare promesse, dicendo: «Faremo, diremo, porteremo e chiederemo». Nel frattempo, però, andiamo a prenderli sulle coste dell'Africa, facciamo i tour operator, li portiamo direttamente in Italia e poi li distribuiamo nei vari alberghi. Si sta avvicinando la stagione estiva e ne arrivano più di 1.000 al giorno, che portiamo sulle nostre coste. Di conseguenza, signor Presidente, prima ne parliamo prima facciamo proposte concrete e prima forse riusciremo a fermare questa invasione, di cui sembra che alcuni siano anche artefici e fautori, visto e considerato che per alcuni partiti l'immigrazione vuol dire aumentare le proprie casse.
2015-06-11	LN	CrosioJonny	Questa è la verità, questa è la realtà plastica del nostro Paese e non va bene, perché da professionista posso dire che l'avvocato lo assumo come ultima ratio se ho un problema. In Italia invece questa è una consuetudine, infatti arriveremo a dire che è l'unico Paese dove esiste la professione del riservista, che è il soggetto pagato dalle imprese per fare le riserve e su questo punto tornerò più avanti. Vorrei fare una puntualizzazione per quanto riguarda il disastro che il sistema degli appalti nel nostro Paese ha creato anche sull'economia pubblica. Vi sembra normale che sia consuetudine che nel nostro Paese i ribassi d'asta si aggirino tra il 40 ed il 50 per cento? C'è qualcosa che non funziona: o è sbagliato il progetto o non so che cosa. Tra l'altro questo genera un problema di economie all'interno delle amministrazioni dello Stato, perché sappiamo che per fare un appalto c'è bisogno della copertura finanziaria e non è logico che si metta a disposizione un miliardo di euro per realizzare un'opera quando si sa già in partenza che se ne useranno 500 o 600 milioni. Questo crea un grande problema, perché non essendo nel privato bisogna spostare risorse da una parte all'altra e questo ha generato, nel corso degli anni, un disastro ed ha tra l'altro creato la possibilità di effettuare manovre ben poco chiare. Questa è una condizione unica, presente solo nel nostro Paese. Parlavo prima dei riservisti. Il relatore, probabilmente per pudore, ma anche per onestà intellettuale, ha omesso di parlare della legge obiettivo ed è stato bravo, ma ne parlerò io. La legge obiettivo, che alla sua nascita avevo condiviso, ha generato - anche questa - un delirio nel nostro Paese e noi vogliamo superarla, perché riteniamo che sia giusto farlo, ma è chiaro che dobbiamo creare le condizioni affinché le opere seguano una procedura umana, la definisco così perché altrimenti non ci capiamo. Credo che la mission sia quella di riuscire ad avere delle procedure sufficientemente snelle e trasparenti e ce lo chiede l'Europa (una delle poche cose che l'Europa ci chiede seriamente) di adeguarci a uno standard più europeo. Su questo punto, mi preme sottolineare un importante contributo che abbiamo portato e che all'inizio ha generato una sorta di impasse generale, quando abbiamo evidenziato come sia importante che l'utilizzo dell'appalto integrato in questo Paese venga limitato il più possibile. Credo sia fondamentale - e su questo abbiamo posto l'accento - che il primo appalto, il primo incarico che viene conferito per un'opera sia quello della progettazione. Non si può demandare a chi deve realizzare l'opera - nell'appalto integrato, in modo particolare - il compito di definire in maniera puntuale quali saranno le lavorazioni e la qualità finale della progettazione dell'opera (a suo uso e consumo, alla fine), perché all'interno delle amministrazioni pubbliche non vi è qualcuno che possa dare certezza (anche se ci sono le validazioni del progetto) che il progetto venga analizzato in maniera seria. Siccome il nostro Paese istruisce e crea professionisti seri, che all'estero lavorano seriamente, perché non li facciamo lavorare, invece di metterli sotto il giogo delle imprese che andranno a fare le opere? Rendiamoli responsabili su tutto. Per quanto concerne i riservisti, non è possibile che in un Paese come il nostro, su un appalto di 480 milioni di euro, come le due gallerie della Variante di valico, siamo in ritardo di un anno e mezzo e abbiamo riserve per 530 milioni di euro, senza avere la certezza che quest'opera abbia le qualità che sono state richieste e la durabilità che è stata richiesta e senza sapere bene quanti soldi spenderemo. Queste cose non possono e non devono più succedere. Non deve succedere che per opere a ridosso del confine (mi riferisco ad una fondamentale opera ferroviaria del nostro Paese, una adduttrice alla grande linea Alp transit del Gottardo) una certa impresa realizzi l'opera nella Confederazione elvetica, la termina in minor tempo, addirittura portando a casa un bonus (perché in un Paese serio è previsto un bonus e un malus per la realizzazione di un'opera) e la stessa impresa nel nostro Paese sia ancora all'età della pietra nella progettazione. Ma non è colpa dell'impresa; non voglio difendere l'impresa, ci mancherebbe, ma chi conosce i fatti - e mi dispiace che si sia allontanato il vice ministro Nencini che conosce bene questa problematica - sa che si tratta di una questione paradossale. Non so dove andremo a finire. Mi resta poco tempo. Ho parlato della questione dell'appalto integrato ed è bene sottolineare che è ora di finire in questo Paese di parlare di massimo ribasso, che è stata l'origine di tutti i problemi; forse è bene che l'offerta più vantaggiosa, ma sulla base di una progettazione seria, possa essere attuata. Non ho mai visto, anche per esperienza personale, che quello che deve controllare, ossia il direttore dei lavori, sia nominato da chi fa il lavoro. Una volta - quando mio nonno faceva il capomastro - esisteva l'assistente contrario, che era quello che garantiva alla committenza la qualità del lavoro. Dobbiamo adeguarci, perché tutto il mondo è così. Non esiste che il direttore del lavoro venga nominato dall'impresa, magari per tutti i cantieri: è fuori di testa. Siamo contenti che venga istituto un albo nazionale dei commissari di gara. Abbiamo chiesto - forse non sarà possibile, lo vedremo con il relatore - una bad list per le imprese che ricorrono, ad uso e consumo, alle riserve... PRESIDENTE. Senatore, concluda. CROSIO (LN-Aut). Vado a concludere, signora Presidente. Voglio solo fare una considerazione e la ripeterò anche in dichiarazione di voto. Abbiamo lavorato a quattro mani su questo importante passaggio, dando una temporanea fiducia al Governo, nella persona del vice ministro Nencini; in Commissione è stato fatto un lavoro serio, per il quale ringrazio il presidente Matteoli e tutti i colleghi. Abbiamo veramente lavorato con la volontà di dare una svolta a questo Paese, che riteniamo fondamentale, e abbiamo portato il nostro importante contributo. Io mi auguro che non verremo delusi, e vedremo nel nostro percorso cosa vorrà fare il Governo. Dico però, in maniera molto distaccata, che abbiamo l'occasione di uscire da una situazione veramente, non solo imbarazzante, ma davvero molto pericolosa per il nostro Paese. Pertanto, il Governo faccia buon uso del lavoro svolto in Commissione, e comunque, lo verificheremo alla prova dei fatti.
2015-06-11	LN	CrosioJonny	È importante che il nostro Paese esca da questo che io definirei ginepraio unico di norme e normative che hanno caratterizzato tutto il sistema pubblico e tutto il sistema imprenditoriale specialmente nella realizzazione delle grandi infrastrutture del nostro Paese. Basti pensare che sicuramente non esiste - lo dico sommessamente, non come politico ma come professionista - in Europa una condizione come quella che abbiamo nel nostro Paese, dove ci sono imprese e studi di progettazione che hanno più avvocati che tecnici.
2015-06-11	M5S	BlundoRosettaEnza	Fatta questa breve ma dovuta premessa, ciò che lascia perplessi è lo strumento utilizzato per recepire tali direttive, cioè quello della delega, che riconosce al Governo una libertà e una discrezionalità politica che francamente non meriterebbe, alla luce soprattutto degli innumerevoli scandali e corruttele che hanno recentemente investito il Ministero delle infrastrutture, con il coinvolgimento dell'ex ministro Lupi, di Ercole Incalza & company. La versione originaria della delega era estremamente ampia e riconosceva di fatto all'Esecutivo ampi margini di discrezionalità nella riscrittura del nuovo codice. L'esame parlamentare ha poi permesso, anche grazie al lavoro svolto dalla Commissione e all'importante contributo dei colleghi del M5S, di introdurre criteri e paletti più stringenti e di indirizzare più efficacemente il lavoro dell'Esecutivo in fase di scrittura dei decreti delegati. In quest'ottica, la direttiva regola anche la fattispecie del subappalto della concessione, stabilendo che l'osservanza da parte dei subappaltatori degli obblighi vigenti in materia di diritto ambientale, sociale e del lavoro, deve essere assicurata attraverso azioni appropriate da parte delle autorità nazionali competenti nell'ambito delle proprie responsabilità e competenze, come le agenzie di ispezione del lavoro o agenzie di protezione ambientale. Si tratta di norme che calzerebbero a pennello per numerosi servizi pubblici nazionali, ad esempio le concessioni autostradali, ma così non è, visto che nell'articolo 5 del decreto-legge n. 133 del 2014, meglio conosciuto come sblocca Italia, il Governo ha assicurato alle lobby dei concessionari un rinnovo automatico delle concessioni, impedendo che le stesse fossero oggetto di gara pubblica. Non è solo l'Europa a reclamare una riforma del settore delle concessioni autostradali, chiedendo una maggiore trasparenza nelle modalità di assegnazione e gestione delle concessioni, ma anche il presidente della Autorità nazionale anticorruzione, Cantone, che già nelle settimane che portarono all'approvazione dello sblocca Italia chiese espressamente al Governo di rivedere le norme del rinnovo automatico delle concessioni, perché contraria alla richiesta dell'Unione europea di una loro assegnazione con gara pubblica. Il settore, durante la legislatura, è stato al centro di numerose interrogazioni parlamentari, anche da parte mia, per i continui e pesanti incrementi delle tariffe, in media il 15 per cento, con il non rispetto dei contratti di servizio da parte dei concessionari. In Italia siamo - come dire - refrattari ad assegnare mediante regolari gare pubbliche gli appalti sui lavori pubblici e i servizi, e si continuano a privilegiare il sistema della trattativa privata, del rinnovo automatico delle concessioni, in deroga a quanto richiesto dall'Unione europea. Secondo l'Unione europea le gare sono assegnate con trattativa privata solo in situazioni di particolare eccezionalità. Se non riusciamo a dissociarci da questo modus operandi non potremo assolutamente evitare che avvengano corruzione e malaffare. La stessa ANAC ha denunciato questa cattiva pratica, rilevando, su un campione di 20 Comuni capoluogo di Regione, che l'80 per cento delle commesse di importo superiore ai 40.000 euro sono assegnate con trattativa privata, contravvenendo a quanto stabilito dalla norma europea. Il presidente del Consiglio Renzi continua, un giorno sì e l'altro pure, a propagandare il cambio di vento della politica e a sottolineare che c'è un cambiamento. Bene, è su questi rilievi mossi dall'ANAC che dovrebbe intervenire quando dovrà esercitare questa delega, ma le premesse non sono quelle giuste, se continuiamo ad andare avanti lungo il cammino avviato con lo sblocca Italia.
2015-06-11	PD	BorioliDanieleGaetano	Signora Presidente, desidero iniziare il mio intervento con una noterella: anche guardando l'Assemblea questa mattina, mi viene infatti da dire che a volte è molto più succulento e appare più stimolante discutere della materia degli appalti quando si ha a che fare con le sanzioni penali e con i reati, mentre anche i media dedicano minore attenzione a questa materia quando si tratta di parlarne per cercare di correggere il sistema e individuare quei meccanismi che possano prevenire ed evitare di precipitare verso esiti di illegalità e verso le conseguenti sanzioni di carattere penale. È già stata sottolineata da chi mi ha preceduto l'importanza del provvedimento, per il quale credo debba essere rivolto un ringraziamento non retorico, ma sincero, nei confronti dei relatori, di tutta la Commissione e - mi si lasci dire - anche del Presidente, che ha guidato un lavoro importante, che ha consentito di consegnare all'Assemblea un testo che ha una sua coerenza, percepibile e leggibile, laddove una materia come questa, per l'addensarsi di interessi convergenti e allo stesso tempo divergenti (se mi si passa l'ossimoro) che si concentrano intorno al tema degli appalti, avrebbe potuto implodere in un coacervo di norme senza una loro chiara fisionomia e identità. Invece non è così e credo che la legalità, la trasparenza, la semplificazione, l'efficienza e la qualità siano i pilastri fondamentali che questo testo consegna alla nostra discussione e spero anche alla nostra approvazione. Negli interventi che mi hanno preceduto sono già stati ricordati alcuni elementi. Ne voglio evidenziare alcuni: per ciò che riguarda la legalità e la trasparenza è importante aver eliminato alcuni dei meccanismi che giustamente il dottor Cantone ha definito criminogeni, quali la facoltà del general contractor di nominare la direzione dei lavori nelle grande opere o il ricorso sistematico al meccanismo del massimo ribasso. Si sono dunque intaccati gli ingranaggi che hanno consentito il proliferare degli elementi corruttivi e il moltiplicarsi dei costi delle opere. Naturalmente il provvedimento non riguarda solo le opere pubbliche, ma mi soffermo particolarmente su questo aspetto, perché è quello che conosco meglio. Altrettanto importante, come è già stato ricordato, è la parte del provvedimento che mira, non solo a diminuire il numero delle stazioni appaltanti e a spezzare la catena che molto spesso lega le commissioni giudicatrici a coloro che presentano domanda nei bandi per ottenere l'aggiudicazione dei lavori, ma a conseguire l'obiettivo di diminuire e al tempo stesso riqualificare le stazioni appaltanti. Perché la grande questione posta dal provvedimento non ha soltanto a che fare con la prevenzione dei fenomeni di corruzione e di contiguità tra malavita, criminalità organizzata e sistema degli appalti, ma mira anche a restituire efficacia ed efficienza ad un sistema che purtroppo ci vede, per molto aspetti, delle cenerentole nel panorama europeo. Quindi, lo sforzo compiuto nella direzione della qualificazione delle stazioni appaltanti è davvero molto rilevante. Le cose da ricordare sarebbero moltissime: mi voglio soffermare, per concludere, su un paio di aspetti che ritengo cruciali. Il primo riguarda un passaggio a mio giudizio molto rilevante contenuto nel provvedimento in esame. Mi riferisco - e ne parlo, perché fui io a svolgere la dichiarazione di voto del Gruppo del Partito Democratico sul cosiddetto sblocca Italia - al salto di qualità che oggi viene compiuto rispetto al sistema delle concessioni autostradali, che costituisce certamente una grande questione per questo Paese, anche se non la sola. Ora, aver coraggiosamente deciso di introdurre sostanzialmente il 100 per cento dell'evidenza pubblica in tutti i meccanismi che i concessionari in esercizio pongono in essere per effettuare i lavori, credo sia un salto di qualità nel segno della trasparenza molto importante, ma che aiuta anche l'organizzazione e la crescita del sistema delle imprese, questione altrettanto rilevante: sollecita, cioè, le imprese a confrontarsi con il mercato, a rafforzarsi e a crescere, anziché dedicare il proprio tempo a rintracciare i percorsi più utili per legarsi a cordate predeterminate che le collochino nella condizione di poter lavorare. Questo è un elemento fondamentale per il salto di qualità del nostro sistema. È molto importante anche avere stabilito che questo Paese deve arrivare a regime ad affidare le concessioni autostradali attraverso gare ad evidenza pubblica. Mi permetto di sottolineare, però, su questo punto, una necessità al Vice Ministro. Noi abbiamo bisogno di ripristinare con più solidità ed efficacia il sistema dei controlli e della vigilanza sulle concessioni autostradali; un sistema che, da quando è stato smantellato IVCA, è di fatto dormiente. Lo dico perché altrimenti possiamo prevedere i migliori meccanismi per l'affidamento delle concessioni, ma se poi nessuno controlla in maniera incisiva come le concessioni vengono svolte non risolviamo il problema. Affronto un ultimo aspetto, e concludo. Come credo si sarà notato - e io condivido questo approccio - in questo testo si affida un ruolo rilevante all'Autorità anticorruzione, e credo sia importante perché il sistema degli appalti purtroppo oggi registra una patologia grave che richiede questo esubero del ruolo di ANAC rispetto alle normali funzioni di controllo e di vigilanza, anche nel concorrere operosamente allo svolgimento e al funzionamento del sistema. Poiché le norme si fanno anche nella situazione contingente, condivido moltissimo questo approccio, ma voglio riprendere un'osservazione che ho fatto anche in Commissione. L'auspicio che io formulo è che questa terapia intensiva, cui oggi si ricorre mettendo mano a questo strumento e a questo coinvolgimento di ANAC, serva a portare nel più rapido tempo possibile il paziente fuori dalla condizione di malattia grave in cui oggi si trova per ritornare ad un sistema in cui oggi chi deve vigilare e controllare fa quello, e complessivamente un migliorato, semplificato e riqualificato sistema di stazioni appaltanti riesce a svolgere con piena autonomia il proprio mestiere. Questo sarebbe, infatti, l'indicatore migliore che l'Italia è guarita da una malattia che la trascina in fondo alle classifiche dell'Europa anche su questo versante, e finalmente è diventato un Paese normale in cui le imprese possono competere su un mercato trasparente e concorrere con l'amministrazione pubblica alla crescita complessiva del Paese e alla realizzazione di opere di buona qualità fatte in tempi certi, con costi certi e nella migliore armonizzazione con i territori in cui si vanno a collocare. Il provvedimento al nostro esame ci aiuta ad andare in questa direzione, e quindi mi pare vada accolto con tutta la positività del caso.
2015-06-11	PD	CardinaliValeria	Prevedere quindi che le deroghe siano possibili solo per casi specifici - e penso al tema della protezione civile, quindi ai casi di calamità naturali - credo sia un altro passo in avanti molto importante. La valorizzazione del progetto e l'offerta economicamente più vantaggiosa, invece del massimo ribasso, sappiamo tutti cosa possano rappresentare nella scelta e nell'aggiudicazione di un appalto. La qualificazione delle imprese passa, sì, per la digitalizzazione del progetto e della sua qualità, ma anche per il riconoscimento di alcuni valori e parametri oggettivamente misurabili, ma meritori: il fatto che un'impresa consegni il lavoro in tempo e che rispetti i contratti costituiscono per gli enti una serie di elementi riconoscibili - non scontati e che già vigono, perché sappiamo che chi non rispetta il contratto nazionale non può neanche partecipare - come quelli che l'Europa ci dice (mi riferisco al limite di non prevedere ulteriori norme rispetto a quelle che la normativa europea già pone, in base al cosiddetto gold plating ). Seguono l'unico testo, il riordino delle norme, la pubblicità e la tracciabilità di quello che si fa non solo in fase di aggiudicazione, bensì in tutte le fasi che accompagnano la realizzazione dell'opera o l'espletamento di un servizio, che spesso appunto passa in secondo piano. Certamente vi sono ancora nodi da sciogliere, come ha detto il relatore: sul tema delle stazioni appaltanti ci vuole un po' di coraggio perché è evidente che, se sono 36.000, diventa assolutamente complicato controllarle tutte, anche a voler fare un lavoro certosino. Non so se la dimensione regionale sia eccessivamente ristretta, ma forse su quella provinciale si può lavorare, altrimenti ci prendiamo in giro e non è possibile farlo. Non sono d'accordo con chi ha detto che il potenziamento del ruolo dell'ANAC rende discrezionale l'albo, fatto da un altro soggetto, perché ci si atterrà a determinati criteri circa le caratteristiche dei progettisti, ma non solo; penso ad esempio all'albo che sarà in capo al Ministero delle infrastrutture e dei trasporti sui vari soggetti che si occuperanno delle varie fasi, dalla direzione dei lavori alla responsabilità dei lavori. Anche su questo, infatti, alcuni nodi devono essere sciolti, come l'accentramento di incarichi in un'unica persona. Desidero infine concludere su un paio di aspetti che mi sembrano interessanti, legati alla concessione di servizi. Penso a tutti quei servizi in cui la manodopera ha un ruolo importante, in cui vi è un 50 per cento di manodopera con utilizzo di personale: il tema della clausola sociale, quando si dice di garantire il posto di lavoro a quelle persone e che si sceglierà il contratto più favorevole al dipendente, non è cosa di poco conto. Anche in questo caso, tra realtà e leggenda si dice che, se paghiamo X ad una determinata cooperativa, poi il lavoratore prende una miseria. Incidere e agire su questo credo sia una tutela importante. Lo stesso vale per quanto riguarda l'aspetto legato alla comunità ed al rapporto con essa: nella mia esperienza amministrativa ho compreso l'importanza del rapporto con le comunità. Voglio affermare con chiarezza che valutare, sentire ed ascoltare la comunità sull'impatto di un'opera che si va a realizzazione non vuol dire però, per chi si assume la responsabilità di governare e di fare opere, andare dietro alle spinte del comitato sotto casa che tende a far prevalere l'obiettivo del proprio orto - mi si passi la dizione - per bypassare invece quello più generale. Sull'introduzione del débat public, però, alcuni colleghi - i senatori Borioli, in testa, e Vaccari - hanno presentato un disegno di legge, perché si introduca anche questo elemento di partecipazione e condivisione, che non significa un altro ostacolo. Non dobbiamo vederlo come tale, ma come un momento di ascolto che non ci deve però sottrarre alle nostre responsabilità di decidere e portare avanti le opere pubbliche. Desidero infine concludere con un ringraziamento non formale, ma sostanziale al Presidente della Commissione e ai relatori. Abbiamo ascoltato oltre cinquanta soggetti e potete ben immaginare quanto ciascuno di questi abbia provato a portare il proprio interesse. Dico purtroppo, signora Presidente, con un po' di tristezza: in un momento in cui ognuno di noi deve fare la propria parte per un obiettivo comune, che è quello di portare a casa il risultato, le opere e i servizi, e di lavorare al meglio, troppe volte in audizioni di ogni ambito e ordine ho sentito dire: «Sì, va bene, dobbiamo migliorare, però comincia dal mio vicino». Questo non può più funzionare. È stato dunque complicato e complesso per il Presidente e i relatori anche provare a coordinare tutto questo lavoro. Ringrazio anche il Governo non solo per la sua presenza, ma anche per la collaborazione vera: non dimentichiamoci che parliamo di una delega che diamo al Governo; nonostante ciò, siamo andati molto nel dettaglio, senza sconfinare nell'eccesso di delega. Però il Governo ci ha permesso, con il suo accordo e il suo lavoro costante e quotidiano, di far dare alla Commissione tanti indirizzi, di scendere nelle pieghe del provvedimento, come raramente si fa nelle deleghe e di ciò lo ringrazio. Spero che in Senato riusciremo ad approvare velocemente questo testo e che anche alla Camera il suo esame venga portato a termine, perché il Paese e le imprese lo aspettano con ansia per la ripresa dell'economia.
2015-06-11	PD	EspositoStefano	Oggi, nel mare magnum in cui i progetti preliminari e definitivi vanno a gara, la variante è lo strumento principale. Con progetti migliori sarà un'eccezione. Il Governo ha un compito importante nella scrittura del codice, nel definire con puntualità quali sono queste possibilità. Vi ho detto che il tema del rapporto qualità-prezzo, e quindi del superamento del massimo ribasso, è uno dei punti qualificanti, soprattutto per quanto riguarda il superamento del massimo ribasso per i contratti pubblici relativi alle forniture ai servizi sociali. Faccio un esempio. Con molti colleghi in Commissione - alcuni naturalmente erano più informati - abbiamo scoperto che il massimo ribasso in questo Paese è utilizzato anche per la fornitura dei pasti per le scuole, per le mense, per gli ospedali, e questo non è accettabile. Permettetemi, allora, di darvi un elemento: è evidente che il superamento del massimo ribasso per tutta una serie di appalti di lavoro, di fornitura di beni e servizi produce e produrrà un aumento del costo per la pubblica amministrazione, la quale sta utilizzando a piene mani il massimo ribasso per servizi che non dovrebbero essere trattati in tal modo. Ma attenzione: l'apparente aumento di costi iniziale garantisce un risparmio a valle, ma soprattutto noi - la Commissione lo ha riconosciuto unanimemente - da legislatori non possiamo permetterci l'idea che, dietro ad una logica economica, facciamo passare servizi indispensabili per i cittadini di scarsa qualità. Per questo cancelliamo il massimo ribasso anche per gli appalti di servizio ad alta intensità di manodopera. Questo è stato uno dei problemi italiani degli ultimi anni, e anche in questo caso la pubblica amministrazione non ha dato una grande prova. Sappiamo che sono stati appaltati servizi che riguardavano, in particolare, la pulizia nelle scuole, i servizi di controllo negli ospedali o i servizi di assistenza alla persona con il massimo ribasso. Si tratta di servizi in cui la qualità è importante, ma il vero cuore dell'appalto sono le persone, coloro che lavorano e, quindi, il loro stipendio. Quando c'è un ribasso, in quegli appalti, del 60-70 per cento, significa che si scarica esclusivamente sulla paga oraria di chi lavora, oltre ovviamente ad incidere sulla qualità del servizio. Si è arrivati a situazioni nelle quali lavoratori svolgono la propria attività a 2,50 euro l'ora. Con l'approvazione di questa disegno di legge, se quest'Aula ed il Parlamento la riterranno accettabile, non avremo più una tale vergogna. E soprattutto, poiché nella giungla dei contratti che consente di arrivare a paghe da terzo mondo le responsabilità sono diffuse, e anche tra le associazioni di rappresentanza dei lavoratori e delle imprese, al fine di aiutare il loro percorso inseriamo una norma che prevede l'applicazione del miglior contratto che tutela il lavoratore, il contratto nazionale sul settore merceologico più favorevole al lavoratore. Questo è un passaggio importante, perché ricorderete tutti il tema del sistema della cooperazione che ha dato il proprio contributo, negli anni, sulla pulizia nelle scuole - tema sul quale un anno e mezzo fa ci fu una violenta discussione - ma soprattutto ridiamo a centinaia di migliaia di lavoratori la dignità di un lavoro pagato degnamente. È un punto sul quale c'è stata una discussione non semplice con il sistema di rappresentanza della pubblica amministrazione. Ma dobbiamo decidere se fare la spending review in questo Paese sulle spese superflue o sulla pelle di chi lavora e, soprattutto, sulla pelle dei cittadini che di quei servizi si trovano a dover usufruire. Questo è il punto su cui siamo chiamati a svolgere una discussione e a fare una scelta. In Commissione la scelta è stata fatta, come dimostra il testo a vostra disposizione. Un altro grande tema che pure è stato oggetto, purtroppo, di cronache giudiziarie è l'affidamento dei lavori attraverso il contraente generale. È una procedura che esiste e, rispetto alla quale, abbiamo fatto una scelta drastica. Come sapete, oggi il contraente generale che riceve un affidamento si sceglie direttamente il direttore dei lavori. Con l'approvazione di questo provvedimento - sottolineo della legge delega e non del decreto attuativo - non sarà più possibile per i lavori affidati attraverso il contraente generale che lo stesso si scelga il direttore dei lavori. Per questo costituiamo un albo presso il Ministero delle infrastrutture, che qualificherà il direttore dei lavori e le stazioni appaltanti che decidessero di affidare, attraverso il contraente generale, la realizzazione di un'opera dovranno individuare in quell'albo il direttore dei lavori, con un'ampia rotazione: non sarà più possibile avere un direttore dei lavori impegnato su cinque cantieri diversi, nominato dalla stessa stazione appaltante. Questo è un punto qualificante, un punto di innovazione fondamentale e ad esso si accompagna anche l'albo dei collaudatori delle opere. Sappiamo, infatti, cosa avviene quando i collaudatori sono figure che non hanno tutte le necessarie qualità. E gli albi nazionali che andiamo a costituire sui diversi segmenti possono apparire uno strumento pesante, ma esso garantirà la qualità e che non vi siano - ci auguriamo - i problemi che abbiamo visto negli ultimi mesi, in particolare per quanto riguarda le vicende legate all'ANAS (viadotti, strade e quant'altro). Permettetemi ancora un passaggio sulla qualificazione. Abbiamo parlato delle stazioni appaltanti, ma noi lavoriamo anche sulla qualificazione degli operatori economici e delle imprese. È necessario che vi sia una trasparenza rispetto alle competenze tecniche e professionali delle imprese: non possiamo più avere imprese che non siano qualificate per la partecipazione agli appalti. È uno sforzo che chiediamo al sistema delle imprese, ma sappiamo che esso è favorevole ad avere imprese che partecipano ad appalti con i giusti requisiti. Deve essere chiaro che la qualificazione tecnica è importante, ma è importante anche avere un rating di legalità di queste imprese, che significa non solo il rispetto del codice penale, ma anche avere a che fare con imprese che passino il loro tempo nei cantieri e non nei tribunali amministrativi; imprese che garantiscano la certezza dei tempi di consegna dei lavori; imprese che garantiscano il pagamento ai subappaltatori; imprese che applichino i contratti nazionali di lavoro. È una richiesta che ci è arrivata fortissima. Inseriamo, a questo proposito, un punto che riguarda l'edilizia in maniera fondamentale: non sarà più possibile l'utilizzo di contratti esteri pagati il 40‑50 per cento in meno sul territorio italiano. È una norma che ci viene richiesta sia dalle organizzazioni dei lavoratori che dalle organizzazioni di imprese. E questo è un altro fatto politicamente e qualitativamente importantissimo contenuto all'interno della proposta di codice degli appalti. Arriviamo ora ad un tema che, naturalmente, è stato molto discusso: la disciplina organica per affidare i contratti di concessione. Parliamo di tutte le concessioni, ma sappiamo bene - quest'Assemblea è stata attraversata da una discussione importante, quando discutemmo lo sblocca Italia e l'articolo 5 - che in questo caso, nel recepimento della direttiva n. 23 del 2014, che applichiamo integralmente, facciamo la scelta di dire con chiarezza che le concessioni devono essere affidate attraverso una gara. Non è nostro compito il formale superamento dell'articolo 5 dello sblocca Italia, ma è evidente che in questa proposta di legge - e devo dire che al riguardo vi è stata perfetta e totale sintonia con il Governo, con il vice ministro Nencini e con il ministro Delrio - noi diamo un segnale molto preciso: le concessioni autostradali vengono assegnate attraverso gara. C'è un'unica possibilità alternativa, prevista dalla citata direttiva europea n. 23 - non dall'Italia - all'articolo 17: l'affidamento senza gara di concessioni a società che siano controllate al cento per cento dal pubblico. In Italia abbiamo due unici casi: lasciamo la possibilità e la valutazione al Governo di poter utilizzare l'articolo 17 su questi due casi. Ma siamo, comunque, in perfetta sintonia con quanto previsto dall'Europa. Non c'è alcuna procedura derogatoria definita dall'Italia. Per essere chiari e trasparenti, stiamo parlando, in particolare, del Brennero e di una norma contenuta nell'articolo 17. Lo sottolineo perché tutti noi colleghi della Commissione abbiamo discusso e concordiamo sul fatto che rappresenta il superamento di una situazione che ci ha creato difficoltà. Al riguardo credo che il lavoro svolto dalla Commissione e dal Governo sia stato produttivo e consegna finalmente all'Italia uno strumento chiaro e definito nel settore delle concessioni autostradali. A questo accompagniamo un altro elemento, che è quello di istituire anche in Italia, per i concessionari pubblici e privati autostradali, l'obbligo di indire gare ad evidenza pubblica per l'affidamento dei lavori sulla rete in concessione. Come sapete, oggi vi è una normativa europea che prevede che i lavori vengano assegnati in via diretta senza gara per il 40 per cento e per il 60 per cento attraverso una gara. Ma questo strumento non ha funzionato. Attraverso esso, non si è riusciti a garantire la concorrenza e, siccome fra i più importanti principi richiamati dalle direttive europee vi è quello secondo cui è necessario garantire ed ampliare la concorrenza, prevediamo in maniera chiara, netta e indiscutibile che un mercato importante dal punto di vista economico debba essere aperto e i concessionari siano chiamati ad espletare delle gare d'appalto per l'affidamento dei lavori (escludendo i servizi), mentre per le forniture lasciamo loro uno spazio di indipendenza ed autonomia fino a 150.000 euro. È inutile nascondere che questo è un tema che ha creato grandi tensioni e sul quale l'Assemblea è chiamata a discutere. Non nascondo neppure, pur rispettando i messaggi ed i segnali pervenuti, che sono tutti leciti e trasparenti, che al riguardo abbiamo fatto una scelta: una scelta di coerenza con quanto dicevo prima rispetto all'apertura, finalmente, del mercato delle concessioni attraverso le gare ad evidenza pubblica. Inutile parlare di livelli minimi di concorrenzialità se non siamo in grado neanche di garantire la concorrenzialità. Noi vogliamo livelli massimi di concorrenzialità, perché questo Paese ne ha uno straordinario bisogno. Come ha bisogno di uno strumento che in alcuni Paesi già esiste e che noi abbiamo previsto nel disegno di legge in esame, dopo tanti anni di discussione: mi riferisco alla previsione di forme di dibattito pubblico, che siano certe nel loro percorso e garantiscano il confronto con le realtà locali quando si decide di realizzare sia una grande infrastruttura che opere medie. Ci siamo cimentati in una discussione su come far sì che questo dibattito pubblico sia non solo un esercizio, ma anche uno strumento utile, vincolante sia per il proponente che per chi decide di sedersi a quel tavolo per intraprendere il percorso di analisi dell'opera. Su questo tema disegni di legge sono incardinati in Commissione. Ovviamente, noi diamo solo un indirizzo al Governo perché non è possibile fare altro, ma è un tema di innovazione della legislazione italiana e, se riusciremo a dare una certezza, faremo compiere al nostro Paese un significativo passo in avanti rispetto a molte situazioni nelle quali risulta bloccato per incapacità, spesso per l'arroganza dei proponenti o per atteggiamenti sbagliati assunti dalle comunità locali. Signora Presidente, concludo il mio intervento invitando i colleghi a riflettere su un punto. Purtroppo, stiamo attraversando di nuovo una fase nella quale la politica è sui giornali per l'incapacità di gestire la cosa pubblica. Noi questa mattina iniziamo la discussione su un provvedimento che può drasticamente cambiare il sistema dell'affidamento dei lavori pubblici in questo Paese. Mi auguro, Presidente, che la passione, il tempo e la grande qualità che l'8ᵃ Commissione ha messo in campo possano servire ai colleghi di questa Aula per licenziare e migliorare il testo, laddove è possibile, perché siamo sicuri di aver fatto molto, ma il contributo dell'Aula può essere fondamentale. Se approviamo un buon testo, la politica potrebbe dare, al di là dell'appartenenza, una risposta, che non è solo quella di dividersi i 50 centesimi o l'euro sulle persone disperate che arrivano in Italia.
2015-06-11	PD	FilippiMarco	Partire quindi dagli errori macroscopici presenti e passati per costruire un futuro sano e di speranza non è uno slogan, ma la condizione sine qua non per rimettere in bonis il Paese. Questa convinzione, peraltro, è stata rafforzata dal fatto che, oltre al rispetto di tempi certi in cui il processo riformatore deve avvenire, le nuove direttive comunitarie devono essere recepite entro il mese di aprile del prossimo anno. Ciò impone anche la consapevolezza che nel quadro attuale è impensabile limitarsi a recepirle in un corpus normativo di fatto già oggi ingestibile. Si pensi soltanto ai sistematici ricorsi alle deroghe per aggirare norme e cavilli che non determinano per alcuno nessuna certezza del diritto. Cito, ad esempio, la vicenda dell'Expo, solo l'ultimo, in termini temporali, degli eventi straordinari per il nostro Paese. Bene, per l'Expo ne sono state contabilizzate oltre ottanta, e a ciò si aggiunga il ruolo che si è dovuto prevedere per l'ANAC di Cantone al fine di risolvere contenziosi e sistemi corruttivi divenuti strutturali al sistema realizzativo dell'evento. C'è forse allora bisogno di ricordare che l'attuale codice si compone, tra norme primarie e regolamento attuativo, di oltre 600 articoli e di migliaia di commi o che il regolamento attuativo del codice, giunto a quattro anni di distanza dall'emanazione del codice stesso, ha prodotto una commistione di norme che non definiscono compiutamente ambiti e delimitazioni tra due strumenti e quindi tra norme primarie e secondarie? Come c'è forse bisogno di ricordare che il legislatore, a vari livelli, ma di certo tra i più influenti si sono distinti i gabinetti ministeriali e le potenti lobby del settore, in questi anni hanno prodotto oltre 50 riscritture al testo per più di 650 modifiche complessive al codice e al regolamento? E c'è infine bisogno di ricordare che per un lungo periodo, in questo Paese, se si doveva realizzare un'opera o un evento, il ricorso alla protezione civile e al suo connesso sistema derogatorio era la regola aurea per avere la certezza del risultato, come si diceva allora, costi quel che costi, tanto a pagare erano gli italiani? Ecco, il lavoro che oggi presentiamo è solo il primo tempo di una riforma complessa ma necessaria per cambiare le regole in un settore che, per certi aspetti, ha funzionato al contrario di come doveva. Il provvedimento di delega al Governo, voglio ancora sottolinearlo, prevede la riscrittura integrale dell'attuale codice perché il solo recepimento delle direttive comunitarie avrebbe prodotto l'effetto di conferire maggiore discrezionalità alla pubblica amministrazione, aspetto non certo praticabile a fronte dei fenomeni di corruzione di cui ogni giorno le cronache, purtroppo, danno triste testimonianza. Una maggiore discrezionalità nella pubblica amministrazione - come, di fatto, ci chiede l'Europa - nel nostro Paese, in questa fase, ha un senso soltanto se siamo in grado di imporre un salto culturale profondo nel modus operandi della nostra pubblica amministrazione. Un salto culturale che voglio riassumere così: occorre passare in fretta da una cultura degli atti ad una cultura dei fatti, dove il controllo formale degli incartamenti per le autorizzazioni a fare lasci il posto ad un controllo sostanziale delle realizzazioni e delle modalità realizzative: più controlli sui cantieri e meno carte negli uffici! È necessario passare da un formale adempimento nello svolgimento di una procedura di gara ad un sistema più complesso di trasparenza e pubblicità che sia in grado di monitorare anche ex ante ed ex post ciò che avviene a quel momento. In una parola, bisogna definire un sistema in grado di rendere tracciabili tutte le procedure di affidamento ma anche i soggetti che vi concorrono e le fasi realizzative successive, senza che ciò costituisca un dispendioso aggravio di spesa, ma che avvenga in tempi certi e con procedure semplificate. Nel merito, il provvedimento contiene molti principi di delega su cui il Governo è chiamato a riscrivere integralmente il nuovo codice degli appalti con un unico decreto legislativo e contestualmente - voglio sollecitare su questo punto, per quanto possibile, la vostra attenzione - anche il regolamento attuativo. Nel prendere a riferimento la relazione introduttiva del relatore, mi limito a richiamarne succintamente alcuni aspetti e a sottolineare gli elementi a mio avviso maggiormente qualificanti del provvedimento stesso, a partire da un nuovo sistema richiesto per la qualificazione delle imprese e delle stazioni appaltanti, elemento centrale del provvedimento che vuole combattere sia la compravendita dei titoli di qualificazione, come purtroppo avvenuto nella pratica corrente, ma anche ridurre significativamente i margini di discrezionalità delle stazioni appaltanti. Il provvedimento si propone di indicare al Governo anche una drastica riduzione del numero delle stazioni appaltanti, come è stato ben ricordato da chi mi ha preceduto, di cui nessuno, oggi, conosce il numero preciso, si mentova un numero che varia da 20.000 a oltre 36.000 A nostro avviso un numero che si aggiri tra le 250 e le 300 in tutto il Paese costituirebbe un numero congruo per consentirne un effettivo controllo e una sistematica qualificazione delle stesse, senza determinare fenomeni di congestionamento nell'evasione delle richieste di affidamento lavori. Con la delega si chiede al Governo la scrittura di norme che superino la logica diffusa nell'aggiudicazione del massimo ribasso, per accogliere il principio conforme alla direttiva, di un utilizzo prioritario dell'offerta economicamente più vantaggiosa in un quadro di chiarezza nel rapporto costo qualità della prestazione, del prodotto o del servizio, oggetto dell'affidamento. Logica conseguenza vuole che nella delega sia contenuta una specifica attenzione alla qualificazione del momento progettuale - aspetto richiamato da molti interventi - rispondendo a specifici standard architettonici e urbanistici e che soprattutto non sia vittima delle dinamiche economiche delle imprese realizzatrici, ma che costituisca al contrario un fattore di qualificazione del processo di affidamento e della successiva realizzazione. Con ciò si vuole determinare il concetto che l'affidamento non debba più avvenire sul progetto preliminare, se non debitamente motivato e giustificato da specifiche condizioni e per queste debitamente autorizzato, ma esclusivamente su progetto esecutivo o al massimo definitivo. Ne consegue che vengono limitate le varianti in corso d'opera ai soli casi per contingenze impreviste e imprevedibili e al solito sempre debitamente giustificate e preventivamente autorizzate. Altro aspetto qualificante del provvedimento è costituito dal principio di una maggiore selezione dei commissari di gara e della composizione delle commissioni aggiudicataci, prevedendo per i primi la tenuta di un apposito albo presso l'ANAC, con le condizioni di competenza richieste e le condizioni di incompatibilità, per le seconde, la previsione di un sistema di sorteggio che renda imprevedibile e indeterminabile da alcuno la composizione della commissione dì gara. Altra questione indicata nel provvedimento di delega riguarda la formula della tanto discussa, in questi mesi, fattispecie di appalto integrato e general contractor, soprattutto in ragione degli effetti che questa pratica ha prodotto in termini di commistione e corruzione tra imprese e pubblica amministrazione. Qui mi sento di sottolineare la profonda distanza tra quanto abbiamo scritto e quanto veniva menzionato in ragione della legge obiettivo. Le indicazioni vanno nel senso di prevedere che non sia più prerogativa del contraente generale la nomina del direttore lavori, ma torni ad essere titolarità della stazione appaltante. Lo stesso ricorso all'appalto integrato viene fortemente limitato a quelle fattispecie dove è giustificato da una presenza di lavori specialistici e ad alto valore di innovazione tecnologica superiore al 70 per cento dell'importo lavori. Una norma introdotta di grande valore è costituita dall'avere poi previsto la cancellazione del massimo ribasso per gli appalti di servizio ad alta intensità di manodopera; aspetto su cui molti interventi si sono concentrati. Nel testo vengono indicati quelli con percentuale superiore al 50 per cento dell'importo posto a base d'asta, per i quali si prevede anche l'applicazione di un contratto collettivo nazionale corrispondente allo svolgimento delle mansioni richieste. Non c'é nessun ammiccamento alle componenti sindacali, c'é soltanto la necessità di porre fine alla macelleria sociale di questi anni, compiuta indistintamente a destra, a sinistra e al centro. Come grande importanza è rivestita dalla norma che chiede al Governo una revisione profonda della disciplina del subappalto, nell'ottica di tutelare maggiormente le imprese utilizzate per tali fattispecie e che in questi anni sono state quelle che più di altre hanno fatto le spese per i contenziosi nati tra la centrale di committenza e l'impresa aggiudicataria dei lavori. Nel testo viene prevista l'indicazione della percentuale dei lavori da svolgere in subappalto, la loro tipologia e anche una percentuale in cui ci sia un esplicito riferimento alle ditte di cui s'intende avvalersi, così pure viene contemplata la possibilità di pagamento diretto della stazione appaltante alle ditte subappaltatrici ad esecuzione dei lavori avvenuti e debitamente certificati. Elemento di assoluta novità è poi costituito dall'avere previsto l'introduzione di un regime di soft law, che si propone di standardizzare massimamente le procedure per migliorarne i controlli e la tracciabilità, con la previsione e l'adozione per quanto possibile di bandi tipo. Così pure più rigorosa viene indicata la disciplina che deve regolare le commissioni di collaudo, con la previsione di specifici albi la cui tenuta è curata dal Ministero e dove anche qui siano rigorosi i criteri di esclusione e incompatibilità. Attenzione, infine, è stata posta ai tempi e ai termini in cui vengono definite - e richiamo l'intervento della collega Cantini - le procedure di affidamento e di esecuzione dei lavori, affinché il naturale processo di maggior accentramento a cui il provvedimento nel suo complesso è ispirato non faccia venire meno il presupposto dell'efficienza e dell'efficacia dei provvedimenti che vengono assunti. In conclusione, segnalo anche la previsione di applicazione di forme e strumenti partecipativi nella progettazione delle grandi opere che si richiamino all'esperienza francese del débat public, ad una revisione sostanziale della disciplina dell'avvalimento per correggere le distorsioni che si sono registrate in questi anni ed al tema di un'effettiva e praticabile previsione dell'istituto della garanzia globale, oggi fortemente preclusa. Discorso a parte meriterebbe l'istituto delle concessioni, che solo per economia di tempo risparmio alla discussione, evidenziando però che viene sancito, come ricordava il relatore, in linea ed in perfetta corrispondenza con la direttiva dell'Unione europea, il fatto che per ogni rinnovo debba essere prevista un'adeguata forma di procedura di evidenza pubblica. Voglio dare infine conto all'Assemblea di un lavoro straordinario compiuto dal Governo, dai relatori e dalla Commissione tutta, in un clima di grande positività e di leale confronto. Credo che anche il dibattito di oggi, per quanto l'Aula in qualche modo non ci abbia onorato, abbia però dato veramente testimonianza della qualità del confronto, che ha prodotto un processo di progressivo affinamento e miglioramento del testo in esame. Il merito è da ascrivere, prima che a tutti gli altri, al vice ministro Nencini, che ringrazio sinceramente, oltre che per la pazienza e l'assiduità della presenza, anche e soprattutto per il grande ed intelligente lavoro svolto sotto il profilo sia del metodo, con una straordinaria e inusuale disponibilità al confronto, sia del merito, con un iniziale testo - e qui mi differenzio dai colleghi ed amici di SEL - che, a mio avviso, costituiva già un'indubbia buona base di partenza. Parimenti, desidero dare conto anche del lavoro davvero esemplare svolto dai relatori, che hanno interpretato al meglio il loro ruolo, producendo modifiche sostanziali al testo nel costante rispetto del Governo e della Commissione. Un ringraziamento mi sia infine anche al Presidente della Commissione, non banale né scontato, che ha davvero guidato il lavoro dell'esame del provvedimento con saggezza politica, peraltro da una condizione politica di opposizione, non venendo mai al suo ruolo di garante istituzionale. Desidero infine formulare un altro ringraziamento, anch'esso non scontato, a tutti i colleghi per l'arricchimento che hanno prodotto al testo e per il confronto sincero e leale che non fa mai velo alle differenze in campo, ma le esalta e - quando ne è capace - produce sintesi in grado di generare risultati positivi per la collettività. Un ringraziamento doveroso agli Uffici per l'apporto fondamentale, non solo l'istruttoria impeccabile degli atti, ma anche per la loro costante affidabilità sotto il profilo della correttezza amministrativa e istituzionale. Adesso la palla passa alla Camera e poi al Governo, per la stesura definitiva del nuovo codice, che attendiamo conforme ai principi di delega e semplificato nella forma e nella struttura. Confidiamo di non perderci di vista, signor vice Ministro, per rivederci, secondo quanto prevede la procedura, nelle Commissioni di merito per un parere che possa costituire davvero una formalità in un lavoro che, a mio modo di vedere, fino a qui è stato davvero senza macchia.
2015-06-11	PD	PuppatoLaura	(ore 11,45) ( Segue PUPPATO). Come è stato già detto dai colleghi, è importante aver inserito in questa legge delega il no al massimo ribasso e alla giungla degli appalti. Ad esempio è stata appaltata un' opera, facendo riferimento ad una legge del 1908. È veramente un panorama impressionante di varietà legislativa quello che dobbiamo mettere a punto e rettificare. Voglio ricordare ancora l'importanza, evidenziata poco fa dalla collega senatrice Cardinali, che questa legge può avere per eliminare la riduzione di reddito dei lavoratori, messa in campo da molti appalti. Voglio inoltre soffermarmi su due elementi, non scontati e non sufficientemente pubblicizzati in questo dibattito, il primo dei quali riguarda la reputazione. A me ha fatto particolare piacere che si richiami questo termine - che in fondo è un termine antico - ponendolo a garanzia della qualità della realizzazione. Oggi, in termine moderni, si parla di rating di qualità, che vale per i progettisti e per le imprese, ma che vale anche per il committente. Faccio in questo caso riferimento al ritardo, in qualche caso persino mortale per le imprese italiane, dei pagamenti della pubblica amministrazione. Il fallimento viene considerato un atto persino penalmente perseguibile negli altri Paesi europei, perché sintomatico di sprovvedutezza, di inaccettabile rischio fatto pagare agli altri, ai committenti e al cittadino. In Italia, al contrario, in moltissimi casi il fallimento delle imprese è troppo spesso da mettere in relazione al mancato pagamento delle pubbliche amministrazioni. I suicidi di imprenditori, a questo dovuti, fanno riflettere e obbligano ad un pesante cambiamento di passo, con l'impegno e la determinazione, che il Governo sta portando avanti da tempo, da mesi, da due anni, di portare a zero il debito accumulato nel corso di questi anni nei confronti delle imprese: altra causa di ritardi, contenziosi, tensioni sociali, mancato interesse da parte delle imprese sane, degli investitori stranieri al nostro mercato degli appalti; cosa nient'affatto neutra, se ci ha permesso di essere sollecitati da parte dell'Unione europea a quella sana concorrenza a cui oggi ci si richiama in forza di volere realizzare. Altro tema contenuto in questo disegno di legge è l'istituzione di un albo dei commissari di gara, direttori dei lavori e progettisti, dai quali recuperare il know-how che serve senza più le commistioni nei conflitti di interesse, troppe volte causa di sovraccosti e corruzione; ancora, la partecipazione come elemento produttivo, elemento nel quale gli stakeholder, ovvero i portatori di interessi qualificati, possono portare un incremento di qualità ai progetti che si vanno a fare. Come diceva prima anche il collega Crosio - i dati sono spaventosi - nel decennio 2001-2011 la legge obiettivo ha fatto passare la consegna di opere oltre i 200 milioni di euro dagli undici anni ai quattordici anni di media, con solo l'otto per cento delle opere eseguite. Una finta scorciatoia ha avuto il demerito di allungare i tempi, dare origine a contenziosi infiniti e fare annidare il peggiore dei malaffari. Si è parlato di ANAC. Bene, dunque, che ci sia il timbro e la verifica di ANAC sui grandi interventi. I commissariamenti recentemente avvenuti - il caso di Expo lo cito solo per il nome - hanno dimostrato che, per esempio, piccole e medie imprese che non si erano mai avvicinate alla pubblica amministrazione, specialisti che magari oggi, presentandosi in ATI hanno trovato uno spazio di ascolto, hanno potuto favorire grande esperienza e qualità. Questo è il compito del nuovo codice degli appalti. Da ultimo - e concludo - l'appalto innovativo. Mi preoccupo perché ho visto alcuni emendamenti volti ad eliminarlo. L'Europa ci chiede di inserire l'appalto innovativo tra i sistemi di appalto che noi dobbiamo andare ad istituire. Per appalto innovativo si intende il pre-appalto commerciale, ovverosia quel modello di appalto che preventivamente mette in gara più imprese capaci di realizzare ricerca, sviluppo e innovazione al fine di determinare poi un affidamento all'impresa che è riuscita, attraverso questo meccanismo, a creare le migliori opportunità. Voglio solo ricordare che la Spagna, solo su questo elemento, è riuscita a fare crescere la propria ricerca dall'1,8 al 3 per cento. I nemici di questo disegno di legge credo siano diversi: alcuni sono anche tra di noi, altri sono dentro il mercato. Direi che hanno un nome, anzi due: uno si chiama conservazione, l'altro si chiama grande convenienza personale. Il prezzo - abbiamo detto - è troppo alto, e noi non siamo più disponibili a pagarlo. Da qui il modello molto rivoluzionario che vorremmo vedere finalmente applicato in questo Paese, dove l'onestà divenga anche merito.
2015-06-11	PD	PuppatoLaura	Per ciò che riguarda gli affidamenti diretti, abbiamo visto i casi dei progetti di finanza o del MOSE. Tutto ciò ha reso evidente un sistema di corruttele nel Paese che ci ha portato decisamente agli ultimi posti in Europa e tra i Paesi occidentali - come è stato ricordato - per ciò che riguarda il sistema dei servizi e degli appalti.
2015-06-11	PD	VaccariStefano	È da qui che occorre ripartire, se davvero vogliamo colmare il gap infrastrutturale - non solo strade, ma ferrovie e impianti di energia da fonti rinnovabili - che, secondo i più accreditati osservatori, affligge il nostro Paese e rimettere così in moto la nostra economia, creando occupazione e stabilendo un nuovo clima di fiducia fra cittadini e amministratori. Si tratta di chiudere un'epoca per aprirne un'altra, attraverso la presa d'atto che il modello, asettico e tecnocratico, delle procedure autorizzative previste dalla normativa vigente (Conferenza dei servizi, VIA, AIA) è divenuto da solo insufficiente a dare garanzie sulla fattibilità concreta di un progetto e sulla sua sostenibilità. Quel modello riesce oggi - e non sempre - a garantire la legittimità di un iter e di una decisione finale, ma non anche l'effettiva completa realizzazione del progetto approvato. Consapevole di questo scenario e come corollario alla delega appalti che si stava discutendo in 8ᵃ Commissione, ho presentato con il relatore Esposito ed il collega Borioli uno specifico disegno di legge, con l'intento d'introdurre anche nel nostro Paese procedure obbligatorie di consultazione dei territori su cui andranno ad insistere infrastrutture e opere pubbliche. Lo abbiamo fatto prevedendo l'introduzione dello strumento del débat public francese, un dispositivo senza dubbio innovativo, che riconosce negli attori coinvolti non solo preferenze in conflitto, ma anche diverse logiche di azione, ipotizzando che, qualora esse siano riconosciute e fatte interagire, si possa aprire la strada a processi di progettazione più inclusivi e meno conflittuali rispetto ai classici. Nondimeno, il dibattito riesce a fare sintesi tra i territori e i proponenti l'opera, che vogliono conoscere in anticipo dove e come si può realizzare. È chiaro che il luogo ideale dove costruire questa sintesi non è durante il procedimento amministrativo, ma nella fase precedente, in cui il dibattito pubblico può creare una rappresentazione anticipata di quello che avverrà dopo. La buona prova di sé che il débat public ha dato nell'esperienza francese - da individuare nella sua capacità di superare momenti di conflitto, talora strumentale, tra le parti, conducendo ad esiti il più possibile costruttivi - lo rende conclusivamente un dispositivo partecipativo solido, facendone il luogo istituzionale ideale nel quale i soggetti in qualche modo coinvolti nella decisione finale si confrontano per selezionare le opzioni che meglio soddisfano le finalità pubbliche nel senso più alto, e allo stesso tempo più ampio, dell'espressione. Vi è anche l'esperienza inglese, naturalmente, a cui guardare. Naturalmente, non tutti gli interventi destinati a realizzarsi sul territorio scontano in egual misura prevedibili difficoltà di accettazione da parte delle popolazioni locali. Per questo motivo, il disegno di legge che abbiamo presentato rende obbligatorio indire un dibattito pubblico solo per le grandi opere e per quegli interventi che, pur non essendo dal legislatore individuati come grandi opere, comportano egualmente un forte impatto sociale, economico o ambientale (si pensi alle discariche e ai termovalorizzatori, solo per citare alcuni casi). Mirando a superare lo stallo decisionale che affligge la nostra economia, il dibattito pubblico può divenire uno degli elementi essenziali di un nuovo patto sociale che raccolga la sfida di tenere assieme ambiente, sviluppo, salute e lavoro. Vantaggi per i territori e i proponenti l'opera, dunque, procedure certe nei tempi - come ha sottolineato in precedenza la collega Cardinali - decisioni più consapevoli e condivise, aumento delle conoscenze da parte di tutti i soggetti coinvolti: ecco perché nel nostro Paese è fondamentale e non più rimandabile l'introduzione di norme per la consultazione e la partecipazione in materia di localizzazione e realizzazione di infrastrutture e opere pubbliche. Perché il legislatore, già passato dai procedimenti di VIA a quelli di VAS, ha compreso che adesso è giunto il momento di passare dalla VAS alla VIS, ossia la valutazione d'impatto sociale. Ci auguriamo che il Governo, nell'esercizio della delega che con questo provvedimento gli stiamo conferendo sul tema del dibattito pubblico, prenda a riferimento il nostro disegno di legge, così come quelli di altri gruppi parlamentari, per riuscire a definire in tempi rapidi per il nostro Paese una norma avanzata che lo collocherebbe pienamente in Europa, assieme a tutte la altre misure straordinarie e rivoluzionarie che questo disegno di legge contiene.
2015-06-16	LN	CrosioJonny	Gli emendamenti presentati ad abundantiam sono finalizzati ad un ulteriore miglioramento, se possibile, della presente legge delega. Ognuno poi può disquisire e fare le sue considerazioni: ci mancherebbe, siamo in democrazia. Trovare un pretesto per non condividere questo passaggio sarebbe stato semplice, ma credo sia riduttivo cercare di banalizzare il lavoro meticoloso e scrupoloso svolto in Commissione segnalando un'eventuale debolezza di questo documento e quindi presentando emendamenti che potrebbero apparire "pretestuosi". Il nostro è stato un atteggiamento cauto, morbido e comunque collaborativo; resta inteso che d'ora in avanti vigileremo, come abbiamo fatto nella stesura del testo e come faremo nella sua attuazione, affinché vi siano davvero le condizioni per poter dare al nostro Paese qualcosa che non sia proiettato nel futuro ma estremamente contemporaneo, perché purtroppo in questo momento non riusciamo neanche a vivere la contemporaneità in tema di necessità di una riforma del codice degli appalti. Sintetizzando, l'auspicio è che nel nostro Paese vi sia davvero la possibilità di non vedere più cose sulle quali ci siamo estremamente battuti. Non è possibile, aspetto riconducibile esclusivamente al nostro Paese, che opere del valore di 500 milioni di euro abbiano riserve superiori alla base d'asta; è qualcosa che non si trova da nessuna parte sulla faccia della terra, tant'è che in Italia le imprese e gli studi di progettazione hanno più avvocati che tecnici. Siamo l'unico Paese che ha i riservisti, quelli che prima ancora di iniziare l'opera fanno le riserve. Al riguardo ho presentato un emendamento, che non verrà accettato perché forse è un po' provocatorio, finalizzato alla creazione di una bad list delle imprese che utilizzano il sistema delle riserve in maniera scientifica, a prescindere dal progetto. Quanto al ricorso all'appalto integrato - anche questo prerogativa del nostro Paese perché, salvo casi davvero specifici per realizzazioni molto particolari dal punto di visto tecnico e tecnologico, non esiste in nessun altro posto sulla faccia della terra o perlomeno non esiste in Europa o nei Paesi occidentali - noi della Lega ne abbiamo proposto da subito un utilizzo moderato se non l'abolizione. Tale richiesta è stata condivisa nella maggior parte dei casi da tutti gli auditi in Commissione, in prima persona da Cantone. Non è stata condivisa dall'amministratore delegato delle Ferrovie dello Stato e ciò la dice lunga, dal mio punto di vista, sul fallimento di certe opere realizzate con appalto integrato. Credo infatti che il primo atto che qualsiasi tipo di amministrazione debba compiere nell'approcciare un'opera, strategica o meno, è avere la certezza di dove voglia andare e cosa voglia fare. Pertanto, il primo mandato da conferire è quello relativo alla progettazione in modo da poter decidere, fino all'ultimo chiodo, tutte le caratteristiche dell'opera e mettere in condizioni chi concorrerà alla sua realizzazione di poterlo fare ad armi pari: chi sarà più bravo si aggiudicherà infine l'esecuzione dell'opera, come accade nel resto del mondo. Concludo dicendo che è un passo avanti importante per il Paese, una sfida. Io ho la certezza che esistono le caratteristiche e le condizioni per superare questa sfida, se le carte saranno scritte dal Governo nella maniera giusta. Noi abbiamo nel Paese tecnici e imprese che all'estero ottengono ottimi risultati, cosa che non riescono a fare nel nostro Paese per il ginepraio che tutti conosciamo. Questa è l'anomalia e anche ciò che lascia l'amaro in bocca a tutti quanti. È una sfida importante che dal punto di vista politico, condividiamo - e ringrazio ancora una volta il Vice Ministro, nonché il Presidente della Commissione e il relatore - per la collaborazione avuta. Siamo riusciti, per una volta, a tenere un po' distante l'approccio eccessivamente invasivo che il Governo ha sempre in queste occasioni. Speriamo di non essere delusi in una seconda fase, e lo vedremo. Non vogliamo fare nessun processo alle intenzioni. Per quanto riguarda gli emendamenti, mi riservo di intervenire in dichiarazione di voto su quelli che ci stanno particolarmente a cuore e sono relativi a settori specifici. Cercheremo anche in questo caso di continuare ad avere un dialogo sia con il relatore che con il Governo e, comunque, anche su questi emendamenti, un approccio sereno e costruttivo, come è avvenuto fino a questo momento.
2015-06-16	PD	AlbanoDonatella	Evidentemente questo argomento non interessa, signora Presidente. Ventimiglia, una specie di Lampedusa del Nord, con collegamenti e infrastrutture carenti, che hanno la tendenza a renderla isolata dal resto della Liguria e dal confinante Piemonte, è diventata mano a mano una specie di "tappo", accogliendo almeno 80 persone al giorno, che arrivano con i treni da Milano o da Roma. Ma perché questa situazione? Il Trattato di Dublino, firmato nel 2008 quando governava il centrodestra - Ministro era proprio Maroni, il quale, insieme al suo segretario Matteo Salvini, ora grida «Tutti a casa», «Padroni a casa nostra», «Non accetteremo più migranti» e minaccia illegittime sanzioni verso i Comuni che rispettano le indicazioni delle prefetture e ricordano che siamo tutti esseri umani - prevede che la richiesta d'asilo da parte del migrante venga fatta nel Paese d'accesso della Comunità europea. E noi siamo diventati la porta d'Europa per questi disperati, che ora affollano la porta d'Italia, Ventimiglia. Personalmente ho trascorso tre giorni al confine e consiglio a tutti i miei colleghi parlamentari di andare personalmente a vedere, a guardare in faccia i ragazzi, le madri, i padri e i bambini, anche di pochi mesi, che sono ora accolti nella stazione ferroviaria di Ventimiglia, e i disperati che resistono da tre notti sugli scogli. Con quale coraggio potete dir loro di tornare a casa? Avete mai visto le immagini dei luoghi da cui scappano? No, noi nell'Occidente pacifico non ne possiamo avere un'idea. Forse ce l'hanno i nostri nonni, prima migranti e poi vittime della guerra, ma noi no, purtroppo. Come diceva il compianto Enrico Berlinguer: «Ci si salva e si va avanti se si agisce insieme e non solo uno per uno». Questa frase rivolgo a tutti noi parlamentari, qui a rappresentare i cittadini italiani, al Governo, a tutti gli Stati membri dell'Unione europea, e ai ventimigliesi, che in questi giorni stanno dimostrando di essere un modello per tutti gli italiani, portando incessantemente la loro solidarietà e la loro collaborazione, affinché tutti - e dico tutti - italiani e migranti, possano stare meglio in questa emergenza. L'Italia non deve essere lasciata sola. Il trattato di Dublino va cambiato. Nessuno di noi può pensare di cavarsela voltando le spalle e di arginare in modo violento e disumano i flussi migratori. Già il fatto che l'Italia sia una terra di transito e non di destinazione ci dovrebbe far riflettere. Gli slogan che certi leader sventolano, espressione del populismo più bieco, rivelano la loro infondatezza. Grazie Ventimiglia, grazie ventimigliesi, per l'esempio di umanità che state dando oggi all'Italia, come prima di voi i siciliani. Dal Governo serve, però, una risposta più incisiva, sia a livello europeo sia, pragmaticamente, in termini di fondi per la gestione di emergenze come questa, perché non si può lasciare sola un'amministrazione comunale, la Croce Rossa, la quale sta gestendo instancabilmente l'aspetto sanitario. E, in particolare, vorrei sottolineare l'aspetto della necessaria mediazione culturale, affidata a giovani volontari, tra cui una diciottenne di origine marocchina che è in Italia da nove anni. Ricordo ancora le sue lacrime, sfinita dalla stanchezza, lacrime di delusione per non essere riuscita a convincere una famiglia, con madre incinta e figli piccoli, ad abbandonare l'aiuola e a recarsi in stazione per ricevere assistenza, terrorizzati da cosa avrebbe potuto attenderli accettando il trasferimento. La protesta dei migranti è pacifica ma determinata e da qui il rifiuto del cibo di molti. Chiedono di ricongiungersi a parenti ed amici che hanno ottenuto asilo in altri Paesi europei. Concludo, ringraziando ancora per il lavoro svolto la prefettura e la questura di Imperia, Rete Ferroviaria Italiana, che ha messo a disposizione i propri spazi, e tutte le associazioni e i cittadini che incessantemente portano il loro aiuto. Voi siete l'Italia migliore.
2015-06-17	M5S	CioffiAndrea	Signor Presidente, in questo specifico paragrafo parliamo del partenariato pubblico-privato, che è uno strumento che si mette in campo perché lo Stato ha limitate disponibilità e risorse. Il concetto è che si vuole ampliare lo strumento del partenariato pubblico-privato e noi, con l'emendamento in esame, vorremo ridurre una tale possibilità. Se è vero che ci sono situazioni nelle quali il partenariato pubblico‑privato può aiutare lo Stato a fare determinate opere, bisogna però stare veramente molto attenti perché ovviamente un privato ha un interesse specifico. È normale che sia così e l'iniziativa privata è anche costituzionalmente garantita. Il privato, pertanto, investe per avere un ritorno economico, e questo è sacrosanto, ed ha interesse a fare opere che procurano una redditività. Allora dovremmo porci una domanda: perché lo Stato non può fare le opere che hanno una redditività? Avendo una redditività, è garantito il ritorno dell'investimento, altrimenti il privato non le farebbe mai. E allora dovremmo iniziare a pensare che forse lo Stato dovrebbe fare da solo le opere che realizzano una redditività e bisogna evitare che un tale strumento sia ampliato in maniera così grande da portare lo Stato a cedere sovranità al privato. Anche in questo caso stiamo facendo un discorso di fino, e faccio un esempio di partenariato pubblico-privato per capirci sebbene ne potremmo fare tanti. Parliamo dell'autostrada Orte-Mestre: non si tratta proprio di un caso di partenariato pubblico-privato perché è una cosa diversa, ma lo Stato mette 1,9 miliardi di euro come defiscalizzazione. Quindi, lo Stato investe 1,9 miliardi in un'opera che costa 10 miliardi. Il privato ha interesse a farla, perché prevede con i flussi di traffico di avere un guadagno. E questa è un'opera in un certo senso particolare, perché è dimostrato che potrebbe avere un ritorno economico solo se fosse l'autostrada più cara d'Europa. Bisognerebbe allora capire qual è l'interesse di un privato a fare un'opera sapendo già in partenza di dover prevedere un pedaggio alto. Forse ci sono dei pensieri sottesi, ma il concetto è sempre quello. Noi non riusciamo più come Stato - e parlo non solo a livello centrale, ma anche di Regioni e Comuni - a realizzare opere perché non possiamo indebitarci, avendo previsto quell'accidente di pareggio di bilancio in Costituzione. E allora, forse, dovremmo capire che questi sono gli effetti a valle di quella decisione. Perché un Comune non può compiere direttamente un'opera come un classico parcheggio, pensando che l'investimento venga ripagato dalla tariffa applicata ad ogni macchina parcheggiata? Dobbiamo capire che forse dovremmo limitare l'istituto del partenariato pubblico-privato a determinati casi. Lo Stato si dovrebbe riappropriare della forza di decidere e di pensare che, se c'è un ritorno economico, esso stesso potrebbe realizzare l'opera perché alla fine lo Stato sono i cittadini. Quindi, l'istituto del partenariato pubblico-privato potrebbe avere un senso, ma deve essere compreso all'interno di un ambito, deve essere ristretto. Questo è un discorso molto complesso che riprenderemo in altri passaggi, ma penso che sia molto importante riflettere sulle conseguenze di quanto abbiamo fatto quando abbiamo inserito il pareggio di bilancio in Costituzione. Produce una serie di effetti a cascata molto pericolosi e deleteri che noi aggiriamo utilizzando il privato. Poi ne riparleremo più avanti. Dobbiamo stare molto attenti. L'intento, quindi, era di limitare la possibilità di estendere. Parliamo anche di strumenti finanziari di carattere innovativo. Quando leggo di strumenti finanziari di carattere innovativo, mi tremano i polsi perché con i finanziamenti innovativi è successo quello che è successo. Ricordo i derivati. Ora non voglio aprire il discorso a dismisura, ma ci sono delle cose che devono essere ristrette. Quindi il concetto è di limitare questo alveo, in modo che il Governo possa ben esercitare la sua delega, ma con particolare attenzione.
2015-06-17	M5S	CatalfoNunzia	Signor Presidente, oggi questo ramo del Parlamento è chiamato a votare sulla relazione di aggiornamento dei conti pubblici, presentata dal Governo a seguito della sentenza della Corte costituzionale n. 70 del 2015. La suddetta sentenza dichiara incostituzionale la norma che prevedeva il blocco della perequazione automatica per gli anni 2012 e 2013, per le pensioni che eccedevano più di tre volte il trattamento minimo INPS. Si tratta di una norma dichiarata dalla Corte costituzionale illegittima e lesiva dei «diritti fondamentali connessi al rapporto previdenziale», del principio di solidarietà, di adeguatezza, di proporzionalità e di eguaglianza sostanziale. Quella messa in campo, a detta dell'allora Presidente del Consiglio, Mario Monti, fu un'operazione necessaria per rientrare nei parametri di Maastricht e dare un segnale forte all'Unione europea circa la volontà italiana di mettere i conti pubblici in sicurezza. Il come, però, lascia perplessi. Mettere mano ai risparmi previdenziali dei cittadini già di per sé è un'operazione alquanto discutibile. Farlo poi in maniera errata e lesiva dei diritti sanciti dalla Costituzione rende questa operazione, valutata a distanza di anni, un disastro su tutti i fronti. La sentenza della Corte costituzionale è l'ultimo, in ordine di tempo, degli orrori di quel Governo proprio in materia previdenziale. Ancora oggi stiamo a discutere dei disastri provocati dalla riforma Fornero, proprio quella riforma che ha creato l'emergenza sociale degli esodati e che questo Parlamento e questo Governo non vogliono ancora risolvere in modo definitivo. Oggi, come in passato, ancora una volta il Governo decide di toccare i diritti dei cittadini e non i privilegi e gli sprechi. Si è deciso di scaricare sui più deboli, su chi vive di pensione, di lavoro e di sacrifici, gli eccessi e gli errori di un sistema malato. Si è deciso di far pagare alla parte ancora sana dell'Italia il peso di una crisi finanziaria ed economica causata e voluta dai poteri forti delle banche e dell'Europa.
2015-06-17	PD	PaduaVenera	Nessun supporto economico è giunto però a quella che, a mio parere, potrebbe essere definita la città dell'accoglienza e della pace e il cui nome andrebbe promosso in Italia e all'estero. Questa è una comunità votata al turismo, che tanto ha investito in tal senso: non possiamo abbandonarla né lasciarla, perché, oltre alle spese che ha dovuto affrontare senza alcun sostegno, vede piccoli, coraggiosi imprenditori che stanno chiudendo, perché nessuno va più lì a fare le vacanze. Che allora questo diventi un brand positivo, per cui si dica: "Andiamo nelle belle città dove si accoglie e aiutiamo le persone ad avere fiducia e coraggio". È questo il paradosso cui ci ha costretti finora un'Europa nella quale circolano liberamente merci, capitali, servizi e cittadini, ma solo se europei. Voglio dirvi un'ultima cosa: un altro immediato problema sorgerà fra pochi giorni, se diventeranno operativi quei centri di smistamento per l'identificazione dei migranti che l'Europa ci richiede. Sapete qual è una delle città che sono state scelte? Ancora una volta, Pozzallo. Occorrono l'assicurazione e anche l'impegno da parte nostra che oneri e spese non ricadano ancora su questa città, che - come altre - è stata tanto duramente provata.
2015-06-17	PD	PaduaVenera	Sarebbero solo tre i minuti a disposizione! PADUA (PD). Capisco che queste siano parole pesanti, ma dobbiamo ricordare - e desidero ribadirlo - che l'Italia è un Paese accogliente, vivo, non arido di sentimenti, che non si rassegna ad essere vittima inconsapevole del proprio individualismo: è questo il modello virtuoso cui l'Europa deve guardare e copiare davvero, se vuole rispondere al sogno dei nostri padri. È questa la grande occasione che viene offerta al popolo europeo per cominciare a costruire finalmente quell'Europa politica che sogniamo e vogliamo e che incarnerà così i valori di
2015-06-17	PD	PaduaVenera	Signor Presidente, onorevoli colleghi, si è parlato a buon proposito in questi giorni dell'assoluta disponibilità e dell'accoglienza del Comune e della cittadinanza di Ventimiglia, ribattezzata la Lampedusa del nord. È a Ventimiglia, a Milano, a Roma - quella Roma che dimostra il suo lato buono avverso agli scandali di mafia capitale - e in moltissime località del Sud Italia che viene fuori la solidarietà, quella con la "S" maiuscola, vera caratteristica del popolo italiano, che ci distingue da chi, a fronte di una situazione in cui si dovrebbe agire di concerto, rifiuta di collaborare in nome di una presunta superiorità. L'Italia che accoglie è quella delle persone che sono presenti nei luoghi degli sbarchi o nei punti di arrivo, ogni volta con la determinazione di chi è consapevole che chi arriva da situazioni veramente disperate ha bisogno di un supporto, qualunque esso sia, fosse anche un bicchiere d'acqua, una coperta o un piccolo peluche da donare a un bambino che attende e che guarda, perché a queste persone davvero non è rimasto più nulla. La generosità, nonostante avventate fazioni e dichiarazioni di natura strumentale, è una caratteristica intrinseca del nostro popolo, di cui dobbiamo essere fieri. Ieri, durante la riunione dei Ministri degli interni svolta in Lussemburgo, si sono fatti alcuni passi in avanti sul cosiddetto sistema delle quote. Il Governo sta cercando una soluzione reale, ma non è semplice: non si può semplificare, banalizzandola, una questione veramente complessa, che richiede una risposta politica strutturata, integrata e di lungo periodo. Superare le norme stabilite nel Trattato di Dublino (cosa affermata da tanti di noi più volte, anche in quest'Aula) è assolutamente necessario ed è certamente più complesso che minacciare i Comuni che accolgono i migranti di bloccare loro il trasferimento delle risorse. D'altra parte, è ben chiaro che, nonostante le parole spese sulla volontarietà e sulla obbligatorietà dell'accoglienza per quote, bisogna attendere le decisioni prese per tirare le somme di una questione rispetto a cui, finora, è incontrovertibile che l'Italia e il Sud, in primis, si sono sobbarcati degli oneri maggiori. Infatti, in Sicilia - è bene ricordarlo - è presente circa il 22 per cento dei migranti giunti nel nostro Paese. Se quindi il Governo cercherà soluzioni concrete nel prossimo Consiglio europeo perché si possa attuare, con vero senso di responsabilità e di solidarietà, quel piano elaborato dalla Commissione per coinvolgere l'Europa intera in un processo fin qui delegato quasi esclusivamente al nostro Paese, non si può scordare che, dietro quei numeri, ci sono esseri umani. Il ragionamento per quote non può prescindere da questo rilievo, che spesso molti provano a dimenticare o a tralasciare. Si parla di persone, con le proprie storie e i propri drammi personali, con sogni e legittime speranze. Quando si fanno a tavolino programmi sull'accoglienza e sulla cosiddetta spartizione non si può scordare che, poi, tali politiche sono rivolte a donne, uomini e bambini: insomma, a persone. Fare propaganda sulla pelle degli sventurati, così come cercare di contrapporre il Nord al Sud sul tema dell'immigrazione, è pura strumentalizzazione. Noi, donne e uomini di questo straordinario Paese che è l'Italia, in questi giorni abbiamo dimostrato che vogliamo essere quelli che credono, ancora oggi, che nel confronto con popoli altri vi sia un'occasione di crescita umana e sociale e che uno scambio tra diverse culture non possa che arricchire. Vogliamo essere quel popolo che lotta attivamente contro la piaga dei minori scomparsi: tra il 1974 e il 2014, degli oltre 15.000 bambini e minori svaniti nel nulla, la maggior parte (13.489) sono bambini stranieri. Come bene ha scritto Marina Corradi oggi sulle pagine di «Avvenire», la nostra società paga le conseguenze di un reale impoverimento culturale che parte dai nostri cuori e dalle nostre coscienze; cuori e coscienze induriti da grida di allarme contro un'invasione di portatori di sventure e malattie che, in realtà, per la maggior parte, non sono che profughi in fuga aventi diritto di asilo secondo le convenzioni internazionali cui l'Italia ha aderito "nell'immediatezza degli anni bui dell'ultima guerra" e di cui oggi sembriamo proprio non avere memoria. Se ognuno di noi si sforza di portare quanto può di positivo all'interno della grande questione migranti, a partire dal linguaggio utilizzato, magari qualche passo avanti lo facciamo davvero, altrimenti ci chiuderemo davvero man mano in noi stessi, sempre più paurosi e sempre meno generosi. Per uscire da questa impasse la prima mossa utile e positiva che ognuno di noi può fare gratuitamente è mettersi al servizio di quei valori di fratellanza e solidarietà che allargano l'orizzonte delle nostre vedute e ci fanno pienamente comprendere che l'indifferenza verso gli altri non è che una parte di un processo che impoverisce la mente e svuota di energia e sentimento i cuori. È necessario che, in tutto questo processo, il Governo sia in prima linea, lì dove si affronta ogni giorno l'emergenza, in Sicilia soprattutto. Ci sono - l'ho detto molte volte - Comuni anche piccoli, come Pozzallo, che rischiano di morire dal punto di vista economico e turistico, perché - ascoltiamo bene - non sono disposti a non accogliere. A Pozzallo, sapete, è stato chiuso l'unico asilo nido per carenza di fondi. Questi fondi si sono però trovati - ascoltiamola questa cosa - per dare onore e tumulare i migranti morti. Hanno chiuso l'asilo, ma i morti li hanno seppelliti, avendo rispetto di quei morti, di quelle persone che non sono riuscite a farcela.
2015-06-17	PD	SangalliGianCarlo	Certamente la situazione la ricordiamo tutti: eravamo sull'orlo del baratro (questo era il termine che si usava più di frequente). Sono andato ad appuntarmi qual era nel 2011 il valore dello spread (parola che è diventata famosa in Italia nel 2011; prima nessuno la utilizzava e nessuno sapeva cosa fosse). Nel gennaio del 2011 lo spread era di 173 punti rispetto all'andamento dei buoni del tesoro tedeschi. Il 30 dicembre lo spread era invece di 528 punti. Si diceva che, se fosse aumentato ancora, grosso modo, di 100 punti base, avremmo dovuto chiudere il Paese e dichiarare fallimento. Ciò avrebbe voluto dire non pagare più le pensioni (non l'integrazione e la contingenza, ma le pensioni); avrebbe voluto dire non pagare più gli stipendi ai pubblici dipendenti; avrebbe voluto dire, per un Paese complesso come il nostro e con uno stock di debito come quello che abbiamo sulle spalle da molto tempo, non essere più nella condizione di operare. Ci saremmo trovati in una situazione ancora peggiore di quella in cui si trova la Grecia in questi giorni. Questo è meglio ricordarlo perché quel provvedimento, che conteneva varie misure, è quello che ha innestato la retromarcia rispetto al baratro in cui ci stavamo infilando. Se oggi siamo qua a discutere di quello che potremmo fare, lo dobbiamo al fatto che, in quel momento, il Parlamento (tra l'altro, in una sua grande unitarietà) ha avuto il coraggio di adottare provvedimenti impopolari. Il Parlamento ha affrontato molti provvedimenti impopolari, su alcuni dei quali commettendo anche errori. Infatti, quando si devono fare le cose in fretta, si fanno anche degli errori. Certamente, però, con quel provvedimento si è salvaguardato il sistema della previdenza sociale del nostro Paese, che - vorrei ricordarlo - è un sistema più solido di quello di molti altri Paesi europei. Si tratta, infatti, di un sistema che garantisce la pensione e la previdenza secondo i meccanismi e le varie riforme che si sono fatte negli anni (purtroppo, negli anni qualche retromarcia si è fatta). Si garantiscono le pensione per i prossimi decenni con un sistema di bilanciamento tra ciò che si versa per la pensione, le pensioni che vengono prese dai pensionati attuali e un sistema di solidarietà che non è basato sul contributivo e retributivo, ma sul fatto che coloro che lavorano adesso pagano la pensione a coloro che sono in pensione adesso. Questa è la solidarietà posta alla base del nostro sistema, la quale, ovviamente, regge se si possono fare delle politiche che facciano nascere più posti di lavoro, che occupino più persone, che facciano crescere il prodotto interno lordo e che consentano ai giovani e a coloro che sono al lavoro di poter pagare la propria previdenza, che è la pensione di coloro che adesso sono in pensione. Queste premesse sono anche il succo del ragionamento che voglio fare e che devono essere ben considerate quando si fanno valutazioni su quello che possiamo far da adesso in avanti. Mi sono letto anche stralci della sentenza della Corte costituzionale - con assoluta incompetenza giuridica, però - che, com'è ovvio, penso vada rispettata, come pure la Corte costituzionale in sé, per la sua somma funzione. La sentenza, però, dice cose non così peregrine rispetto al decreto-legge che stiamo per prendere in esame, né così discoste dal suo contenuto, ossia che bisogna rispettare, ma salvaguardando e mantenendo indicizzate soprattutto le pensioni più basse. Lo si è fatto già nel 2001, ma lo si rifà a maggior ragione adesso, perché si sposta una quota d'intervento sulla parte più bassa di coloro che sono stati puniti dalla mancata indicizzazione. Voglio dire per inciso che qui stiamo parlando del 30 per cento dei pensionati italiani, che hanno la pensione che va da tre a sei volte il minimo. Sono tutte pensioni calcolate con il metodo retributivo. Vorrei che si sapesse, visto che parliamo di questo: sono tutti pensionati che hanno maturato la loro pensione con il metodo retributivo; non è che abbiano commesso un reato, ma era questo il metodo con il quale si calcolavano le pensioni e che adesso tutti dicono con molta tranquillità di voler cambiare, per far passare al sistema contributivo coloro che hanno versato secondo un contratto retributivo; ci si lamenta, però se non si riesce ad indicizzare una quota di quelle pensioni. Si vorrebbe cioè togliere ai pensionati di cui stiamo parlando il 50 o il 60 per cento della loro pensione, salvaguardando però il fatto che l'8 per cento del potere d'acquisto in tre anni non è stato pagato: sarebbero utili una minore ipocrisia ed un maggiore collegamento ai fatti e ai dati. Dobbiamo restituire? Restituiamo, ma a chi? Alle fasce più basse (vicine alla prima, seconda e terza), quindi alla quarta e alla quinta; restituiamo secondo sistemi di gradualità, che sono quelli che la Corte richiama, dicendo: «Attenzione, non potete bloccare l'indicizzazione delle pensioni sine die »; non dice che non si può bloccare l'indicizzazione delle pensioni, ma che lo si deve fare per un tempo limitato, con provvedimenti esplicitamente dichiarati nella loro finalità. Infatti, il provvedimento del Governo corregge i due anni, limita l'intervento nel tempo e agisce esattamente in coerenza con quanto la Corte ci ha detto. Certo, tutti vorremmo restituire ai pensionati quello che non è stato loro dato, con gli interessi, e nessuno qua vorrebbe non dare l'indicizzazione completa, ma si dà quella che è possibile dare in base al principio che dobbiamo non solo rispondere all'Europa e corrispondere all'articolo 81 della Costituzione sul pareggio di bilancio, ma anche mantenere un po' di risorse per fare politiche che ci consentano non solo di agganciare ma di trascinare la ripresa economica (cosa che certamente tutelerà le pensioni ed il reddito dei cittadini). Lo sforzo dovrebbe essere comune nell'analizzare le cose: abbiamo preso una decisione sulla base di uno stato di necessità; era perfetta giuridicamente? Non era perfetta giuridicamente. Molte cose si sono dovute fare anche se non erano perfette giuridicamente, ma oggi abbiamo un Paese che riaggancia la ripresa economica, mette in campo energie nuove, sta dentro ai parametri europei, è uscito dalla procedura d'infrazione europea ed è in una condizione nella quale può trattare in Europa, speriamo anche in modo più determinato e deciso di quanto sia avvenuto negli anni passati. Siamo nella condizione in cui si può innestare la crescita, che è l'unica condizione per riuscire a creare quel minimo di equilibrio, di solidarietà e di gradualità nelle scelte che si compiono, senza i quali non vi sarà alcuna indicizzazione in grado di proteggere qualcuno. Per venire all'ultima cosa che voglio dire, quando parliamo di soldi pubblici, evitiamo di pensare che siano diversi da quelli delle famiglie o delle aziende, perché sono gli stessi, che non si possono stampare con la macchinetta del monopoli, per fare più pensionati, più dipendenti pubblici, più garanzie, più ferie per tutti e più tutto quello che serve nel settore pubblico e, dall'altra parte, ci deve essere un settore privato che alimenta stabilmente tutta la spesa pubblica. Non va così: la ricchezza che produce un Paese è fatta da un' insieme di voci, ma è la ricchezza che viene dal mercato che alimenta l'insieme della struttura e della ricchezza pubblica. Dunque, a questo mercato dovremmo prestare più attenzione: non si può proporre, come pure ho sentito in questi giorni, di togliere risorse alle imprese per ristabilire la quota di indicizzazione delle pensioni, perché il rischio è di far chiudere le imprese e di non pagare più né le pensioni, né gli stipendi pubblici. Chiedo quindi un po' più di attenzione a quello che si dice e un po' più di coerenza nei ragionamenti. Non si può proporre di salvare le indicizzazioni e di mandare a quel paese l'intero sistema retributivo in un colpo solo: attenzione a dire cose di questo tipo, perché si combinano dei guai grossi. È come entrare con un caterpillar in una cristalleria, buttare giù tutto in un colpo solo e poi dire che abbiamo salvato l'intonaco. Attenzione, perché si possono fare dei guai più grossi di quelli che si tende a correggere. Ci sono delle cose che vanno corrette e le correggeremo come possiamo, con la forza che abbiamo per farlo: spero che sia una forza consapevole.
2015-06-17	PD	SantiniGiorgio	Signor Presidente, onorevoli colleghi, la relazione del Governo che siamo chiamati a votare illustra in maniera molto adeguata e chiara gli effetti della sentenza della Corte costituzionale sui conti pubblici, come ha in modo esauriente spiegato il relatore, derivanti dal blocco 2012-2013 delle indicizzazioni delle pensioni, ed illustra in maniera altrettanto chiara la tipologia di intervento che il Governo ha assunto rispetto a questa sentenza per ottemperarne gli obblighi in relazione sia agli arretrati sia agli incrementi successivi al 2015, secondo criteri di adeguatezza, proporzionalità e solidarietà. Da questo punto di vista, condividiamo la relazione e soprattutto, entrando nel merito, condividiamo il punto decisivo, ossia quando afferma la compatibilità tra l'applicazione della sentenza e la tenuta dei conti pubblici, a norma dell'articolo 81 della Costituzione, e delle condizioni per quanto riguarda la nostra permanenza all'interno del meccanismo dell'euro e dell'Europa. Da questa compatibilità - lo vorrei dire ai tanti colleghi che hanno chiesto un'applicazione della sentenza su parametri quantitativi diversi, totali, parziali o rateali - deriva la quantità di risorse possibili da mettere in campo per l'attuazione di questa sentenza: da qui nascono i 2,8 miliardi stanziati nel rispetto di quelle regole e della compatibilità. La domanda che vorrei fare ad alta voce a me stesso, ma anche ai tanti colleghi intervenuti con argomentazioni in senso opposto, è la seguente: si poteva evitare questa compatibilità? Si poteva stanziare sostanzialmente, come dice bene la relazione, una quantità di risorse che avrebbe inciso in modo determinante sul delicato equilibrio dei conti pubblici e del rapporto deficit -PIL che sarebbe passato, come ci dice la relazione, dal 2,5 al 3,6 per cento nel 2015? Questo equilibrio e questo rapporto, come sappiamo tutti, è la condizione indispensabile non solo per rispettare l'articolo 81 della Costituzione, ma anche per ottenere ed usufruire di margini di flessibilità che il nostro Governo ha ottenuto in sede europea ai fini di poter realizzare, pur dentro una crisi così dura, politiche di crescita dell'economia e del lavoro, cioè del PIL. La domanda è: si poteva fare di più e compromettere questi obiettivi così difficili ancora da realizzare ma così necessari? Io penso di no perché, come credo sappiamo tutti ma è bene ricordarlo, la crescita del PIL è una condizione obbligata per la tenuta sociale ed economica del Paese e nello specifico - è stato ricordato in tanti interventi - è la condizione obbligata anche per il mantenimento e la salvaguardia del sistema previdenziale sotto due profili, che vorrei sottolineare. Qualcuno in qualche intervento ha parlato di disastro con riferimento a questo provvedimento del Governo. Io credo - non lo dico con retorica - che il vero disastro sarebbe se questo Paese nel 2012 o negli anni futuri non fosse in grado di pagare sistematicamente tutti i mesi i 270 miliardi all'anno della spesa previdenziale. Questo destabilizzerebbe in profondità il Paese sul piano economico, ma prima ancora sul piano sociale della convivenza dei rapporti. In secondo luogo osservo che la crescita del PIL e del lavoro sono una condizione fondamentale anche per il valore delle pensioni. Tanti hanno obiettato che questi miliardi stanziati sono largamente insufficienti per il valore delle pensioni e abbiamo detto perché questa è la quantità. Voglio sottolineare però - anche qui credo sia noto a tutti - che il valore delle singole pensioni che si pagheranno nel nostro Paese da qua in avanti dipende in modo intrinseco dalla quantità di lavoro e dalla quantità di PIL. È un indice matematico che rivaluta o no le pensioni anno per anno con il contributivo. Se non cresce il PIL, le pensioni crollano per tutti i lavoratori e tutti i cittadini.
2015-06-18	M5S	CioffiAndrea	Signor Presidente, quella di oggi è una giornata importante, perché siamo alla conclusione di questo primo passaggio sulla riforma del codice degli appalti. La riforma del sistema con il quale vengono dati in appalto i lavori pubblici, i servizi e le forniture è un tema che ha una rilevanza assolutamente prioritaria nel nostro Paese, non soltanto per chi si occupa di appalti, ma per tutti quanti noi. Per capire perché è fondamentale mettere mano al codice che regola questo sistema basta raccontare e riguardare la storia recente di questo Paese. Siamo nel 2015 e per alcuni versi sembra di essere tornati al 1992. Infatti, benché siano stati scritti la legge Merloni nel 1994, poi la Merloni- bis, la Merloni- ter, la Merloni- quater, tre regolamenti, un intero codice nel 2006 ed il regolamento attuativo, benché sia stato riscritto il capitolato generale, sia stata corretta quella norma del codice tantissime volte, si sia intervenuti su 70 articoli, quindi sul 30 per cento dell'impianto complessivo (quella norma è stata modificata circa 400 volte dal 2006), sembra quasi che non siano passati ventiquattro anni. Ogni giorno infatti siamo tristemente impegnati a seguire la cronaca degli appalti, da cui emerge che invece di dar seguito all'interesse pubblico, all'interesse diffuso delle persone e quindi ai bisogni delle comunità, si continua a dar soddisfazione soltanto agli appetiti privati di alcuni: singoli politici, dipendenti pubblici e privati, tutti quanti impegnati, quasi impegnatissimi nel gestire e perpetuare un sistema in cui l'arricchimento deriva esclusivamente da quella che chiameremo "cresta" che questi personaggi fanno sulle spalle dei cittadini che alla fine, pagando le tasse, sono coloro che finanziano le opere pubbliche. Non ci vuole certo un esperto per capire dove sono andati a finire i soldi pubblici, i soldi di tutti quanti: nella rete dei trasporti pubblici, inconsistenti in alcuni pezzi, nelle code degli ospedali, nei materiali scadenti - ne abbiamo sentito parlare recentemente -, nelle scuole che crollano sulla testa dei ragazzi, nelle aree verdi incolte e fatiscenti, dove abbiamo recentemente scoperto anche la più grande discarica d'Europa, nella Provincia di Caserta. Alla fine Mafia Capitale è questa roba qua ed è bene che capiamo e che siamo tutti edotti di cosa sia, altrimenti rimane un titolo vuoto sui giornali; invece è parte di questa Tangentopoli 2.0 in cui siamo immersi. Pensiamo, ad esempio, all'appalto per il restauro della sede del Consiglio comunale di Roma, che ha prodotto cinque arresti, che non riguardano una parte o l'altra: non vi sono sconti per nessuno, perché parliamo di coop rosse e di coop bianche, di PD e di quello che una volta si sarebbe chiamato PdL e che ora non si sa come si chiami. Ecco perché, quando abbiamo approcciato il testo pervenuto dal Governo eravamo in apprensione: era un bel foglio in cui non c'era scritto quasi niente, della serie: «Governo, fai tu». E possiamo mai pensare che il Governo possa fare qualcosa, considerando quello che sta facendo? Non c'è bisogno che citi la scuola, tanto per dirne una. Questo Governo è in grado di applicare le norme quando ci sono esponenti che si trovano in condizioni particolari? Il testo appariva come una grande scatola vuota, che esautorava, ancora una volta, il Parlamento, perché era la solita delega. Allora, come ha detto il senatore Crosio, in Commissione abbiamo preso un foglio bianco e abbiamo provato a riscriverlo, per far sì che quella delega fosse chiara, stringente, quanto più retta possibile, in modo che il Governo possa attuarla, perché è questo il suo compito. Fissiamo dei paletti e il Governo deve sapere che noi saremo molto attenti a come verrà attuata quella delega, perché non ci possiamo fidare minimamente di questo Governo. Saremo molto attenti e seguiremo con molta attenzione quello che succederà anche alla Camera. Voglio proprio vedere cosa faranno gli esponenti della maggioranza - che in quel caso è di un solo partito - di ciò che è stato fatto in questa sede. Ci sono delle parti da togliere, come abbiamo detto, e ci sono molte cose interessanti. Bene, saremo molto attenti a vedere quale sarà il testo finale che uscirà e soprattutto come il Governo eserciterà la delega. Gli staremo molto con il fiato sul collo, come diciamo noi. Ci sono elementi veramente palesi che sono stati inseriti nel testo, perché si trattava semplicemente di proposte giuste e di buonsenso: preferire sempre appalti con gara ad evidenza pubblica; aumentare la trasparenza e la pubblicità; includere - e questo è proprio il minimo - il parere delle Commissioni parlamentari; definire - con un emendamento che abbiamo firmato - le cause di incompatibilità tra chi fa prima delle cose e poi ne fa altre, chi segue una gara e magari ha fatto il collaudatore per la medesima impresa che si aggiudica la gara (ci sono circostanze sulle quali dobbiamo stare attenti); qualificare gli operatori in base alle reali capacità tecniche; escludere l'avvalimento a cascata (quello è proprio il minimo per veder elidere il rapporto tra impresa ausiliaria e ausiliata). Vi è, poi, l'emendamento con il quale abbiamo definito le centrali di committenza con un ambito subprovinciale, per consentire che solo le gare importanti siano affidate alla società regionale che seguirà la gara. Facciamo in modo che i Comuni si aggreghino per fare le gare e per avere stazioni qualificate, senza però passare da 33.000 a 20, perché 20 sono troppo poche. Dobbiamo trovare una soluzione: vogliamo ridurre le stazioni appaltanti? Va bene, anche del 90 per cento, ma non del 99 per cento, perché altrimenti facciamo male. Per quanto concerne il subappalto, abbiamo dato la possibilità di pagare direttamente i subappaltatori, i fornitori, i prestatori di servizio: bene. Sono loro la ruota debole del sistema ed è bene poterli pagare direttamente, perché in questo modo si esercita un controllo sui trasferimenti economici e si evita che l'impresa che vince la gara poi non li paghi; in questo modo salvaguardiamo l'anello debole della catena. Rimane il vulnus - ne abbiamo parlato diffusamente - del project financing: lo abbiamo detto e lo ribadiamo. Va bene, facciamo la gara per affidare le opere in project financing, ma tutti i soldi a valle, secondo noi, avrebbero dovuto essere messi a bando, altrimenti escludiamo dalla procedura di gara un grandissimo ammontare economico. Escludendo la procedura di gara, siamo sicuri che tutto venga fatto nel rispetto della legge? Non ci fidiamo. Non possiamo, non dobbiamo fidarci, per quello che sentiamo continuamente sui giornali. Quindi la delega verrà attuata dal Governo, un Governo che sembra avere un generale calo di fiducia. Ed è il minimo. Forse la gente sta iniziando a capire che questo Governo non fa l'interesse dei cittadini, ma di qualcuno. È questo il problema. Questo Governo, che noi pensiamo e ribadiamo continuamente, deve andarsene a casa. Questo deve fare il Governo: se ne deve andare, perché non è in grado di cambiare profondamente questo sistema. Come non lo è quell'uomo, che dice di essere nuovo e invece è un misero, piccolo conservatore di nome Matteo. Noi ci asterremo, come abbiamo detto, perché ci sono alcuni passaggi che non sono coerenti con il nostro pensiero. Sono stati fatti dei passi avanti. Bene. Vigileremo sull'attuazione della delega. Bene. Staremo molto attenti. Però non possiamo votare a favore, perché ci sono alcune cose che non sono state fatte e questo compromesso per noi non è sufficientemente elevato. La parola compromesso è importante. Una volta si diceva compromesso per indicare ciò che ha dato vita alla Costituzione di questa Repubblica, e termino Presidente. Quello era un compromesso, un compromesso alto. Hanno realizzato una bella Costituzione. Qui dentro la vogliamo cambiare, la vogliamo far diventare uno schifo, quando invece bisognerebbe tutelarla, dovrebbe essere un baluardo per tutti noi qui dentro.
2015-06-18	PD	EspositoStefano	ESPOSITO Stefano, relatore. Signor Presidente, siccome ci troviamo di fronte ad un testo 3 dell'emendamento, abbiamo voluto essere precisissimi rispetto all'articolo 17 della direttiva. Quello che dice il senatore Carraro non è vero e non corrisponde, perché l'articolo 17 prevede che ci sia l'80 per cento del fatturato della società svolto per il proprietario. Quindi non c'è un problema di quote di proprietà al 51 e al 49 per cento. Si tenga conto che la ragione per la quale abbiamo espresso un parere contrario rispetto alla totale proprietà pubblica è che nella fattispecie e nella normativa attuale non è contenuto questo elemento. Nessuno esclude che l'Europa possa inserirlo come condizione, ma allo stato attuale il richiamo dell'articolo 17 è riferito al fatturato e ai lavori svolti per il proprietario nella misura almeno dell'80 per cento. Questa è la ragione per cui abbiamo riportato il controllo analogo, citando in maniera assolutamente scolastica quanto scritto nell'articolo 17. In questo modo non ci sono possibilità per società che hanno... (Il senatore Carraro scuote la testa). Senatore Carraro, le sto dando una risposta. Si fidi, se le dico che abbiamo studiato sull'argomento in maniera abbastanza approfondita. Non esiste possibilità, per società che abbiano il 51 per cento di proprietà pubblica, di accedere al meccanismo previsto in questo comma, perché non c'è il controllo analogo, che è l'elemento centrale che consente all'Europa di prendere in considerazione la proposta del Governo italiano che è in trattativa. Questo è il punto dirimente.
2015-06-18	PD	ZandaLuigi	Signor Presidente, con le nuove regole sugli appalti che fra poco il Senato voterà, viene delegato il Governo ad attuare direttive importanti del Parlamento e del Consiglio europei. In un settore chiave per l'economia e per la concorrenza, vengono finalmente omogeneizzate le regole italiane ed europee. Lo dico senza alcuna retorica: il rafforzamento del processo di coesione politica dell'Europa passa anche attraverso misure come questa, che rendono più integrato, forte e attrattivo il mercato del nostro Continente. La Commissione lavori pubblici del Senato ha fatto un buon lavoro ed ha approvato nel tempo record di soli sei mesi un testo molto apprezzato, anche dai più sensibili operatori economici oggetto della regolamentazione. La larga maggioranza con la quale la Commissione si è espressa e la previsione che possiamo fare sin d'ora, ascoltate le dichiarazione di voto, che non vi saranno voti contrari a questo provvedimento ci confermano la serietà del risultato. Ne debbo dare atto a tutti i componenti della Commissione, al Presidente, senatore Matteoli, e ai relatori, senatori Esposito e Pagnoncelli, che ringrazio con sincerità. È proprio la qualità del lavoro della Commissione lavori pubblici a farmi dire che dovremmo trovare le modalità per assegnare più tempo ai lavori delle Commissioni - cosa che la prego di riferire, se lo vorrà, al presidente Grasso - perché solo così possiamo pensare di mettere l'Aula nelle condizioni di licenziare testi di legge ben scritti, meditati e ampiamente condivisi. Bastano pochi elementi per dar conto delle profonde e positive novità che con questo provvedimento e con i decreti attuativi che seguiranno stiamo introducendo nel regime degli appalti. Secondo l'antimafia, oggi abbiamo 20.000 stazioni appaltanti, ma secondo altre stime 36.000: sono numeri sterminati e assolutamente ingovernabili. Pensate, colleghi senatori, che solo nel Comune di Roma sono stati contati 290 centri di spesa e almeno 44 stazioni appaltanti. Ebbene, dopo il lavoro puntuale del Senato, nei decreti governativi di attuazione ne sopravvivranno su tutto il territorio nazionale meno di 200. Questa drastica riduzione da sola potrebbe essere sufficiente a qualificare il provvedimento, perché l'affollamento delle stazioni appaltanti e l'impossibilità di garantire l'omogeneità del loro operato sono stati sinora, non solo causa di inefficienza e di spropositati aumenti di costi, ma hanno anche contribuito a far crescere quell'epidemia corruttiva che sta infangando l'Italia. La corruzione, signor Presidente, ingrassa sempre quando le regole sono fumose e pletoriche e le competenze frantumate in mille rivoli. Il testo che ci è stato sottoposto conferma che la Commissione ha operato le sue scelte avendo chiari gli obiettivi dell'efficienza e della moralità del comportamento degli operatori pubblici e privati. Le segnalo solo alcuni passaggi decisivi per una vera svolta del sistema degli appalti e molto rilevanti sul piano politico. Il meccanismo principale scelto per l'aggiudicazione degli appalti non è più quello del massimo ribasso, ma quello dell'offerta economicamente più vantaggiosa. Il massimo ribasso è arrivato a produrre sconti anche del 70 per cento, con conseguenze facilmente immaginabili in termini di risultati scadenti e di iniquo trattamento dei lavoratori. Col massimo ribasso sono stati appaltati servizi che prevedevano solo prestazioni di lavoratori, con effetti violenti sui salari, e nella sua relazione il senatore Esposito ha parlato di compensi di 2,50 euro l'ora. Adesso questo sfruttamento del lavoro sotto l'ombrello del massimo ribasso finirà. Viene anche abbandonata con effetto immediato la regola medioevale secondo la quale è il contraente generale a scegliersi il direttore dei lavori delle sue opere. D'ora in avanti la stazione appaltante (e non più l'impresa) lo sceglierà all'interno di un albo costituito presso il Ministero delle infrastrutture e dei trasporti, con l'obbligo di un'ampia rotazione dei collaudatori e con il divieto di assegnare una pluralità di incarichi a uno stesso collaudatore. Una procedura analoga è prevista per i commissari delle gare d'appalto, che saranno individuati con sorteggio in una lista costituita presso l'Autorità nazionale anticorruzione, alla quale è attribuito anche l'incarico, che io considero molto importante e delicato, di redigere i bandi e i contratti tipo, così da annullare tutti i rischi di migliaia di bandi di gara oggi redatti dalle stazioni appaltanti senza alcun coordinamento. È stato poi affrontato - e l'Aula ne ha discusso a lungo anche questa mattina - il delicatissimo tema delle concessioni, un istituto giuridico di cui in Italia viene fatto largo uso e che richiedeva da tempo la nostra attenzione. D'ora in avanti finalmente le concessioni saranno disciplinate con regole di stampo europeo: gare per la loro assegnazione e gare per i lavori cosiddetti in house; per questi ultimi, manterranno la disciplina vigente, che il Senato ben conosce, solo le concessioni affidate con gare europee o con finanza di progetto. Vorrei infine fare alcune considerazioni in generale sulle concessioni. Una seria regolamentazione delle concessioni non è necessaria solo per rispetto alle direttive europee e va anche oltre la necessità di ampliare gli spazi di concorrenza in mercati molto rilevanti. Noi dobbiamo riflettere sulla natura e sul significato profondo che sta alla base di quegli istituti giuridici utili e positivi che consentono al potere pubblico di affidare a privati, a ben determinate condizioni, la gestione di grandi e medi servizi pubblici. La concessione è cosa molto diversa dall'appalto per l'esecuzione di opere pubbliche e produce nel concessionario doveri di natura pubblica molto estesi. Al concessionario è quindi richiesto - permettetemi questa espressione - di impegnarsi con reale e convinto spirito pubblico. Con l'atto di concessione lo Stato o altro ente pubblico delegano a privati l'esercizio di proprie funzioni, attribuiscono al concessionario tutte le responsabilità contrattuali ed extracontrattuali connesse e lo sottopongono a rigorosi controlli con sanzioni che possono giungere, nei casi più gravi, sino alla revoca della concessione. Io aggiungerei che, non solo possono giungere alla revoca, ma che debbono farlo, nei casi più gravi. In questo scambio, in questo patto tra il pubblico e il privato, il concessionario ha un evidente tornaconto economico, spesso rilevante, a fronte del quale è tenuto ad ispirare l'intera sua controprestazione all'interesse pubblico, compresi, naturalmente, il rispetto rigoroso degli investimenti dovuti, delle opere, anch'esse dovute, di miglioramento e di manutenzione, dei principi e delle regole della concorrenza. Le concessioni possono ben funzionare solo se questo delicato meccanismo viene fatto rispettare per intero e con rigore. Concludo, ricordando altri due punti della nuova normativa cui dobbiamo attribuire una grande importanza strategica e, aggiungo, anche politica. Il nuovo codice interviene con forza nella regolamentazione della fase progettuale e questa apertura è una vera rivoluzione per il nostro Paese. Il provvedimento non soltanto rimette al centro delle grandi e piccole opere la progettazione, non soltanto abolisce l'assegnazione col massimo ribasso degli incarichi di progettazione, non solo costituisce un forte stimolo alla crescita della professionalità dei progettisti, ma può anche garantire un serio miglioramento della qualità delle opere. Sostenere il progetto, attribuirgli centralità rispetto alle pur rilevanti fasi della realizzazione, significa aver fatto tesoro della lezione che ci viene dall'esperienza pluriennale del sistema delle opere pubbliche. Chiunque analizzi con attenzione e onestà le ragioni che hanno contribuito nel nostro Paese ai ritardi, agli errori, alle brutture, all'aumento dei costi, alla presentazione di infinite riserve, all'approvazione di migliaia di varianti in corso d'opera e persino al diffondersi della corruzione, constaterà come alla base di tanto spreco c'è stata spesso una sottovalutazione dell'importanza del rigore e della qualità del progetto, se non, addirittura, una sua subordinazione agli interessi economici dell'impresa realizzatrice. La norma che stiamo per approvare prevede che d'ora in poi, per la realizzazione delle opere, potranno essere messi a gara esclusivamente progetti esecutivi e non soltanto preliminari o definitivi. Quando le opere pubbliche inizieranno la fase della realizzazione, l'impresa ne dovrà conoscere e accettare nel dettaglio tutti i particolari esecutivi e costruttivi: non è cosa da poco. Concludendo - le chiedo soltanto un minuto, signor Presidente - noi vogliamo livelli massimi di trasparenza, di semplicità nelle procedure e di concorrenza, perché l'Italia ne ha una straordinaria necessità, ma ci serve anche un altro strumento che molti Paesi hanno già adottato e che, dopo tanti dibattiti e tensioni anche gravi, oggi approveremo. Quando si decide di realizzare una grande o media opera pubblica, nel provvedimento sono state previste forme di dibattito pubblico, certe nelle procedure e strutturate in modo da favorire il confronto. Così come il progetto deve precedere la realizzazione delle opere pubbliche, allo stesso modo anche la consultazione dei cittadini, la loro informazione, la ricerca del loro consenso, dovranno costituire un passaggio non solo procedurale, ma di sostanza, nella delicatissima fase di avviamento degli interventi. Nel dibattito sull'Europa e sulle sue prospettive, le nuove regole sugli appalti assumono un significato molto particolare, ci indicano una strada e ci dicono che, solo attraverso una sempre maggiore integrazione, le Nazioni europee possono trovare la forza di reagire alla crisi e tener testa alla dura competizione di un mondo globalizzato. I senatori del Partito Democratico voteranno a favore del provvedimento, certamente per il suo contenuto, ma anche per il suo forte significato politico.
2015-06-18	PD	FaveroNicoletta	Signora Presidente, ringrazio l'onorevole Sottosegretaria per essere qui. Prima di illustrare l'interpellanza vorrei però fare un inciso. È un po' bizzarro che a un'interpellanza si risponda con dei tempi tanto lunghi. La ringrazio per la risposta, ma ricordo che l'articolo 156- bis del Regolamento prescrive che le interpellanze siano poste all'ordine del giorno entro quindici giorni dalla presentazione. Il collega Manconi recentemente ha sottolineato la questione e ha fornito al riguardo una serie di dati che dimostrano che in media la risposta è di circa centoventisei giorni: quindi rientro abbondantemente in questa media visto che l'interpellanza è stata depositata il 4 febbraio scorso. Passo ad illustrare rapidamente l'interpellanza. In tema di diritti delle persone con disabilità, nell'ambito della strategia Europa 2020, il Trattato di Lisbona ha elaborato la strategia sulla disabilità volta a rafforzare la partecipazione delle persone disabili alla società, all'economia e a migliorare il pieno esercizio dei loro diritti. Al fine di favorire questa inclusione sono state delineate otto aree di azione congiunta. Tra queste vi sono proprio quelle della mobilità e i viaggi in treno, compresi quindi i collegamenti regionali, per quanto di competenza di ogni singola Regione, che sono disciplinati dal regolamento n. 137 del 2007 del Parlamento europeo e del Consiglio del 23 ottobre 2007, relativo ai diritti e agli obblighi dei passeggeri nel trasporto ferroviario. Detto regolamento stabilisce una serie di diritti fondamentali dei passeggeri e in particolare l'articolo 21, relativo all'accessibilità, prevede che le imprese ferroviarie e i gestori delle stazioni garantiscano per le persone a mobilità ridotta, mediante il rispetto di specifiche tecniche di interoperabilità, l'accessibilità delle stazioni, delle banchine, del materiale rotabile e degli altri servizi alle persone con disabilità o a mobilità ridotta. Inoltre, in mancanza di personale di accompagnamento a bordo di un treno o di personale in una stazione, le imprese ferroviarie e i gestori delle stazioni compiono tutti gli sforzi ragionevoli per consentire alle persone con disabilità o a mobilità ridotta di avere accesso al trasporto ferroviario. Esiste inoltre un regolamento europeo, recepito dal decreto legislativo n. 70 del 2014, che prevede una serie di sanzioni per mancata osservanza degli obblighi a tutela del diritto di trasporto di persone con disabilità e a mobilità ridotta. Provengo dal territorio biellese che in questo momento risente, come tanti altri, di una crisi che lo ha spinto ad avere un pendolarismo diffuso, dovuto sia agli studenti che frequentano università fuori zona (costoro si spostano per non incidere sul budget già ridotto in quanto gli alloggi nelle città universitarie sono parecchio cari) sia ai lavoratori pendolari. Del resto i posti di lavoro si trovano laddove c'è lavoro e quindi si assiste ad un aumento notevole degli spostamenti. Nell'ambito della società Centostazioni sono stati investiti 7 milioni di euro da parte di RFI e della Regione Piemonte per ammodernare e quindi sistemare la stazione San Paolo con tutte le caratteristiche relative all'allungamento dei marciapiedi e alla costruzione di un sottopasso. È successo che dovevano essere istallati degli ascensori, ma per anni non è stato fatto. Inoltre, vi erano anche difficoltà nell'accessibilità dei bagni, che erano stati rimodernati, ma non in maniera sufficientemente adeguata per i disabili, e anche l'accessibilità ai marciapiedi non era così agevole. Ho quindi presentato l'interpellanza che stiamo svolgendo proprio per richiamare la necessità di dare seguito all'investimento, visto che era veramente importante per una stazione non così grande, con solo con tre binari, e visto che c'erano già i vani per l'ascensore. Per fortuna RFI ha ottemperato e la situazione si è andata a definire, perché proprio il 21 maggio sono stati ufficialmente inaugurati, alla presenza del sindaco, i tre ascensori, che quindi vengono utilizzati dalle persone con mobilità ridotta e dai disabili. Questo impianto, realizzato da RFI con un forte investimento, ha abbattuto le barriere architettoniche, migliorando l'accessibilità della stazione in cui è già comunque garantita l'assistenza gratuita alle persone con ridotta mobilità. PRESIDENTE. Il rappresentante del Governo ha facoltà di rispondere all'interpellanza testé svolta.
2015-06-18	PD	LoGiudiceSergio	Oggi i giornali di tutta Europa hanno dato notizia di una vicenda abbastanza inquietante, che sta accadendo nel cuore dell'Europa. Mi riferisco alla costruzione di un nuovo muro, di una recinzione lunga circa 150 chilometri, al confine tra l'Ungheria e la Serbia, per impedire che attraverso la Serbia un'ondata di profughi provenienti da Paesi in crisi economica o in crisi politica possa raggiungere l'Ungheria. Quest'ultima in questo momento rappresenta, dal punto di vista della democrazia e del riconoscimento dei diritti delle persone, il grande malato d'Europa. Si tratta di un Paese che, a seguito di un vero e proprio golpe bianco mosso dal primo ministro Orbán, ha modificato radicalmente la sua Costituzione, rendendola fortemente antidemocratica e liberticida su diversi fronti. Uno di questi fronti è rappresentato dai diritti civili e in particolare dai diritti delle persone omosessuali. Un rapporto del commissario per i diritti umani del Consiglio d'Europa pubblicato pochi mesi fa, nel dicembre 2014, ha espresso preoccupazione per il clima di ostilità nei confronti delle persone LGBT (lesbiche, gay, bisessuali e transgender), sfociato in alcuni casi in discorsi e crimini d'odio a loro mirati, crimini d'odio che spesso hanno una matrice istituzionale. In particolare un partito alleato di Orbán, il partito di estrema destra Jobbik, xenofobo, antisemita ed omofobo, con un consenso del 12 per cento, si è reso responsabile di diverse azioni di intimidazione nei confronti delle persone omosessuali.
2015-06-24	FI	RomaniPaolo	Ebbene, quello strano Governo è riuscito in poche settimane ad accendere la luce sui comportamenti europei, a trattare con forza e determinazione e a mettere realmente in crisi i parametri rigidi e controproducenti che sono sempre voluti dalla burocrazia europea. Il quadro più agghiacciante l'ho colto però dalla lettura di un' intervista del ministro Varoufakis, apparsa se non ricordo male l'altro ieri sul quotidiano «la Repubblica». Questo strano Ministro, che arriva in motocicletta al Ministero e che fa fatica a portare la cravatta, ci dice: «Chi avesse assistito in maniera imparziale alle delibere dell'Eurogruppo giungerebbe inevitabilmente alla conclusione che si tratta di un forum assai bizzarro, mal attrezzato per prendere buone e solide decisioni, quando l'Europa ne ha davvero bisogno. Grecia e Irlanda - io vorrei aggiungere anche l'Italia - all'inizio della crisi sono state fortemente colpite, perché l'Eurogruppo non era stato concepito per gestire efficacemente la crisi. Ed è tuttora incapace di farlo». Questa è l'Europa che ha visto Varoufakis, che sarà un anche uno strano negoziatore, ma che è uno straordinario negoziatore, perché valgono le cose che ho cercato di dire in precedenza. La questione di fondo toccata dal Governo greco è quella centrale. Abbiamo toccato tutti con mano quanto siano inadeguate e sbagliate le risposte alla crisi dell'Eurogruppo e in questo momento di debole uscita dalla crisi non è cambiato nulla, le risposte rimangono sempre le stesse. È questo quello che lei, signor Presidente del Consiglio, ci dice, quando parla di cambiare verso all'Europa? Questa mattina, signor Presidente del Consiglio, ha avuto pochi applausi e uno lo ha avuto quando ha ricordato Erbil, ma a mio avviso è stato un applauso sbagliato. Ad Erbil non ci sono migranti, ma turkmeni, yazidi, assiri, caldei, cristiani, armeni, gente che scappa dalla guerra, ma che vuole tornare a casa. Erbil ha messo in piedi uno straordinario modo per allestire campi di rifugiati di centinaia di migliaia di persone, che vogliono tornare a casa loro, dopo che la guerra forse sarà finita nell'Iraq settentrionale, ma noi abbiamo un altro tipo di immigrazione. Quindi, colleghi, è stato sbagliato l'applauso che avete tributato al vostro Presidente, perché si tratta di due tipi di immigrazione che non hanno affinità tra di loro. La cosa che mi preoccupa di più - e torno alla premessa, per cui è difficile capire cosa sta accadendo - è che lei questa mattina ha toccato molto en passant il tema principale, che sarà oggetto dell'incontro dei prossimi due giorni a Bruxelles. C'è un fantasma che si aggira per l'Europa e che ha citato nel suo intervento il presidente Casini, ovvero il rapporto di Juncker, Draghi, Dijsselbloem e Tusk, in collaborazione e in associazione con il Presidente del Parlamento europeo Schulz. È una cosa che ci sta capitando tra capo e collo, di cui dovrete o prendere atto o approvare o respingere. Il rapporto Juncker è un documento che va nella direzione dell'unificazione economica, incidendo sulle sovranità nazionali dei singoli Paesi; è un documento che va verso un'unione economica che è garantita dalla creazione di un sistema coordinato di autorità nazionali indipendenti, incaricate di valutare i risultati delle politiche pubbliche di ogni Paese e se c'è qualcosa che non va bene a questi occhiuti funzionari e a queste occhiute autorità, noi verremo castigati, più di quanto sia accaduto fino ad oggi. Ci sono procedure per intervenire ad hoc sugli squilibri macroeconomici ed il nostro Paese è nella lista dei cinque Paesi con squilibri macroeconomici. Noi stiamo delegando la nostra sovranità nazionale ad un'Europa che non conosciamo, a quella stessa Europa di funzionari e di eurocrati che hanno pregiudizi gravi nei confronti del nostro Paese. Questa mattina, signor Presidente del Consiglio, lei ha parlato di un muro, ricordando che a quattordici anni ha assistito alla caduta del Muro di Berlino. Sotto quel muro, però, c'era un violoncellista famoso, Rostropovich, che non c'è sotto un altro muro, quello che si sta innalzando in Europa, tra il Nord ed il Sud Europa, tra i pregiudizi e le diffidenze degli europei che stanno a Bruxelles ed i nostri Paesi. C'è un silenzio assordante da questi parti ed io ho paura di quel muro, signor Presidente. Lei questa mattina ha fatto una citazione dotta: « amicus Plato » - ed io aggiungo anche « amicus Socrates » - « sed magis amica veritas ». Parafrasando la citazione, io dico che l'Europa è amica, ma mi interessa di più la verità e la verità di oggi è che noi facciamo fatica a stare in questa Europa del pregiudizio, in cui dobbiamo rincorrere i parametri che quei funzionari ci indicano e sui quali si ha spesso difficoltà ad essere ascoltati. Bene, questo muro io mi auguro che lei abbia la volontà di romperlo, visto che ha ricordato il muro che è caduto nel novembre del 1989, ma non ho la sensazione che lei vada al Consiglio europeo animato dalle migliori intenzioni, laddove oggi, nella relazione che ha reso a questa Assemblea, ha omesso fondamentalmente il tema principale, che è quello del rapporto Juncker, su cui noi andremo a confrontarci per un'Europa profondamente diversa da quella a cui siamo abituati e dove la cessione di sovranità nazionale a favore di questa Europa e di questi funzionari non si inserisce nel solco della migliore democrazia italiana.
2015-06-24	FI	RomaniPaolo	ROMANI Paolo (FI-PdL XVII). Signor Presidente, devo ammettere che ho difficoltà a capire ciò che sta accadendo. Leggendo i giornali di oggi e degli ultimi giorni sembra possibile tutto, ma anche il contrario di tutto. Per quanto riguarda il problema della Grecia in Europa, un dato è certo: il Governo greco di allora aveva falsificato i bilanci, aumentando così la diffidenza e il pregiudizio di Bruxelles nei suoi confronti. E, forse, ha alimentato ulteriormente il pregiudizio e la diffidenza di Bruxelles anche nei confronti dei Paesi mediterranei, dei famosi PIGS che non vanno più di moda ma che alla fine rimangono sempre gli stessi. Ho l'impressione che ormai l'Europa sia non più l'Europa degli ideali e dei valori, ma l'Europa degli egoismi e degli interessi nazionali. Siamo lontani da quell'Europa immaginata da Schumann, da Adenauer, da De Gasperi e da Spinelli. Siamo arrivati all'Europa di Katainen, di Dijsselbloem e di Junker ad un'Europa lontana dai cittadini; un'Europa di occhiuti e severi funzionari di Bruxelles che non sono stati legittimati da elezioni dirette, ma che preparano e prendono le decisioni - e sappiamo quanta importanza ciò abbia - sostituendosi ai Capi di Governo e ai Ministri nelle riunioni del Consiglio. Anche riguardo al problema greco, leggendo oggi i giornali - non avendo accesso ad informazioni riservate, che invece immagino e mi auguro che il Governo italiano abbia - sembra di capire che il problema greco possa risolversi abbastanza velocemente: basta aumentare l'IVA di qualche punto per quanto riguarda i beni non di prima necessità; sembra sia possibile bloccare i prepensionamenti e sembra che il Governo greco abbia detto che intende impegnarsi perché l'accesso alla pensione avvenga con qualche anno di ritardo fino ad arrivare ai 67 anni. In cambio, oggi, l'Europa ci dice che neanche il 50 per cento dei 35 miliardi di euro afferenti al fondo di coesione e sviluppo sarà disponibile per i Governi nazionali. Ciò vuol dire che probabilmente il problema greco è risolto: probabilmente hanno acceduto alle richieste degli eurocrati e dei funzionari di Bruxelles. Ricordo però, signor Presidente del Consiglio, che nel maggio del 2014 in questa Aula lei aveva detto che non dobbiamo andare in Europa a prendere l'elenco dei compiti da fare, ma dobbiamo andare a raccontare che tipo di Europa vogliamo. Aveva anche detto, in quella sede, che pensiamo di dover aiutare l'Europa a cambiare se stessa e che dobbiamo evitare una deriva burocratica e tecnocratica. Al momento, però, l'unico risultato che vediamo davanti agli occhi è che siamo fuori da tutti i tavoli. I destini della Grecia li decidono Hollande e la Merkel, che regolarmente vedono Tsipras senza il concorso del Governo italiano, che pure ha un credito di più di 50 miliardi, di pochi miliardi di euro inferiore a quello del Governo francese. La crisi russo‑ucraina viene trattata dal formato Normandia, da cui ovviamente siamo esclusi. Non c'è dunque da meravigliarsi, signor Presidente, che il Presidente di Confindustria dica che è demoralizzante vedere che quando fanno i vertici che contano non ci invitano più. C'è poi la Grecia e il suo strano Governo di sapore milazziano. Lo dico in particolare agli amici che provengono dalla Sicilia, i quali ricorderanno che nell'immediato secondo dopoguerra ci fu un'alleanza tra sinistra e destra: in questo caso i 149 deputati di Syriza e i 13 deputati dei Greci indipendenti sono riusciti a fare un Governo destra-sinistra.
2015-06-24	LN	CentinaioGianMarco	Il Presidente del Consiglio andrà in Europa a concordare sul fatto che gli scafisti devono essere combattuti. Nel momento in cui a chiederlo è la Lega, non penso che tale richiesta sia populista. Se invece è il Presidente del Consiglio che lo chiede in Europa, non credo sia questa una proposta da persona equilibrata. Infatti, o siamo equilibrati entrambi o siamo populisti entrambi. Non giochiamo con le parole.
2015-06-24	LN	CentinaioGianMarco	Innanzi tutto, Presidente, come già l'ultima volta che è venuto in quest'Aula a parlarci sempre dello stesso argomento, la domanda che ci facciamo è a cosa servono sedute del Senato come questa, perché se l'obiettivo è quello di venire a raccontarci le stesse cose che racconta a «Porta a Porta», allora le ho già sentite a «Porta e Porta» o magari in qualche altro talk show. Se invece l'obiettivo è quello di venire in Senato e dirci esattamente quello che lei domani e dopodomani andrà a fare, allora anche oggi abbiamo abbastanza "toppato". Innanzitutto, signor Presidente, vorremmo deplorare la decisione di prorogare le sanzioni alla Russia al 1° luglio. Anche in questo caso ve ne siete lavate le mani e avete abbandonato le aziende italiane al loro destino, salvo poi fare i simpatici con Putin quando viene in Italia. Domani però non tratterete di questo, non ne parlerete; evidentemente avete argomenti più importanti rispetto alle problematiche che hanno i nostri concittadini e le nostre aziende. Domani sicuramente non parlerete dei nostri marò perché, poverini, sono abbandonati al loro destino e né lei, né il suo Governo, né i suoi colleghi in Europa si ricordano di due persone che stanno ancora nelle mani della giustizia indiana, che mi sembra di aver capito essere più efficiente di quella italiana. Sulla questione greca, signor Presidente, mi preme evidenziare che anche in questo caso non ci piace essere presi in giro. Non ci piace essere presi in giro sul ruolo dell'Italia, perché a maggio 2015 (non lo dice il senatore Centinaio, ma il «Corriere della Sera») l'Italia è stata classificata tra i cinque Stati con maggiori squilibri e rischia l'apertura di una procedura d'infrazione. Quindi, se il penultimo della classifica va a fare la morale all'ultimo, forse è meglio avere un minimo di dignità e pensare a quello che non siete in grado di fare a casa nostra, piuttosto che andare a guardare ciò che succede a casa d'altri.
2015-06-24	LN	CentinaioGianMarco	Presidente, lei ci ha detto che, in passato, l'Italia aveva in Europa il ruolo dello studente interrogato. È vero. Ma oggi lei sembra quello studente che a casa fa credere ai genitori che va tutto bene ma poi, come al solito, quando torna alla scuola europea, viene rimandato a casa tra i sorrisini dei compagni. Signor Presidente, l'Italia non è il suo Paese dei balocchi: Renzi bocciato!
2015-06-24	LN	CentinaioGianMarco	Presidente, non ha parlato dell'accordo europeo. Non ci ha parlato di come verranno distribuite le 40.000 persone, non ci ha parlato della nuova iniziativa EuNavFor Med dove noi, Europa, andremo a finanziare, con la cifra di 11,8 miliardi di euro in due mesi - sottolineo 11,8 miliardi in due mesi - un'operazione che non serve assolutamente a niente. La prima fase sarà di raccolta di informazioni sugli scafisti. Perché, non sapete ancora da dove arrivano gli scafisti e come operano, dopo anni che siete li a scaldare la sedia?
2015-06-24	LN	CentinaioGianMarco	Signor Presidente, visto che prima non ho rispettato i tempi del mio intervento, ora sarò ancora più veloce. Mentre parlavano i colleghi, purtroppo, è arrivata una nota stampa, direttamente da dove andrete domani, che dice: «Migranti: fonti UE. Al vertice non passerà il sistema quote Commissione». Ma di cosa stiamo parlando allora? Nel momento in cui, dalle fonti della UE, e non dalle fonti de «La Padania» o di via Bellerio, arriva una affermazione del genere, l'impegno, signor Presidente del Consiglio, che in questo momento noi le chiediamo è di far almeno rispettare ciò di cui abbiamo parlato fino ad ora e che, teoricamente, avete concordato. Se non passa neanche il sistema delle quote, se non passa neanche la quota di 40.000 persone, allora non andateci neanche al Consiglio o, perlomeno, fate vedere che l'Italia ha gli attributi. Essere presi in giro in questo modo, per gli italiani è abbastanza vergognoso. O stiamo prendendo in giro il Parlamento - e questo fatto già si conosceva - oppure, in caso contrario, se l'Europa sta prendendo in giro l'Italia, è ancora peggio. Faccia qualcosa, presidente Renzi, visto che ci ha fatto comunque capire di essere determinato. Signor Presidente, è vero che di solito non bisogna rivolgersi ai colleghi ma alla Presidenza. Ricordo, però, al collega Casini che la parola populismo, e il solito teatrino di cui si parla sono ormai le solite affermazioni da talk show. Anche qui riprendo quanto afferma il Presidente del Consiglio. Io chiedo se sia da populisti chiedere il rimpatrio dei clandestini. Io penso che, nel momento in cui una persona entra nel territorio nazionale in modo irregolare, senza permesso di soggiorno e senza averne diritto, sia da persone equilibrate chiederne il rimpatrio il più velocemente possibile, e non ritengo che ciò sia da populisti. È da populisti chiedere di accelerare i tempi per le domande e per fornire, quindi, assistenza a chi ne ha realmente bisogno? Non penso sia da populisti. Penso, invece, che chi in questo momento sta governando il Paese deve accogliere la proposta della Lega e sottoscriverla, come mi sembra di aver capito sia stato fatto.
2015-06-24	M5S	FattoriElena	Il Presidente del Consiglio ha fatto un discorso un po' altalenante e quindi dobbiamo essere noi a mettere un po' di ordine. La condizione della Grecia non è qualcosa di tanto distante da noi: è un disastro economico, sociale, politico e umanitario e noi non siamo lontani da quel disastro, perché in realtà gli aiuti che si stanno dando alla Grecia non si stanno dando ai greci, ma alle banche del Nord Europa che con questi Paesi hanno un debito, e noi siamo stati così sciagurati da partecipare a questo incravattamento dando 40 milioni di euro nel 2014 per salvare il credito di Germania e Francia e così ci siamo anche noi invischiati in questa crisi greca dalla quale non possiamo uscire, quindi - lo ripeto - non siamo assolutamente distanti dalla Grecia.
2015-06-24	M5S	FattoriElena	Noi ad un fascismo italiano ed europeo diciamo no: vogliamo un'Europa della democrazia, della libertà e dell'onestà in cui nessuno deve rimanere indietro.
2015-06-24	M5S	FattoriElena	Quello che vogliamo dall'Europa è che ci salvi dal destino verso cui stanno andando tutti i Paesi del Mediterraneo cui non è stata data nessuna attenzione, proprio per tutelare gli interessi tedeschi, che invece hanno ritenuto opportuno espandersi verso Est. Noi vogliamo un'Europa con un bilancio pubblico federale, un'Europa di condivisione del debito pubblico e se questo non sarà possibile, l'uscita dall'euro sarà necessaria non solo per la Grecia, ma anche per noi. A tal proposito, abbiamo depositato la richiesta di un referendum consultivo per chiedere agli italiani cosa pensano di questo argomento. Chiediamo, infine, un Parlamento europeo, democratico, incisivo, di 28 Paesi liberi e democratici e voi invece ci proponete - e su questo il Presidente del Consiglio si è ben tutelato, non parlandone - la relazione dei cinque Presidenti. Perché non ci avete commentato questo documento e non ci avete detto qual è la posizione del Governo italiano rispetto a questo manovra che toglie ancora democrazia?
2015-06-24	M5S	MartonBruno	Allora, Presidente, lei andrà in Europa a fare cosa? È solo una questione economica. Andiamo a trattare di cessioni di sovranità economica. Perché non rispettiamo i cittadini che le hanno detto altro? Lei non è lì per fare l'interesse di pochi banchieri o dei pochi europei che detengono quell'1,60 per cento di potere.
2015-06-24	M5S	MartonBruno	Noi stiamo qui a raccontarcela bellamente - ovviamente l'ho già ripetuto in altre situazioni - con il sedere al caldo, facendo la guerra negli altri Paesi, e prepariamo uno strumento militare che sia praticamente proiettabile in altre parti del mondo per difendere i nostri interessi strategici. Allora, quando iniziamo a pensare agli esseri umani? Perché dobbiamo pensare sempre ai numeri e alla ricchezza? L'essere umano dovrebbe essere il centro di tutto, di ogni decisione politica. La politica esiste per gli esseri umani e noi invece parliamo di altro. Parliamo di andare a convincere l'Europa a rivedere il regolamento di Dublino III - è un regolamento e non un trattato - che voi avete firmato.
2015-06-24	M5S	MartonBruno	Signor Presidente, annuncio che voteremo favorevolmente alla nostra risoluzione e ad alcuni punti di qualche altra e, in senso contrario, alla risoluzione della maggioranza. Alla risoluzione di maggioranza votiamo contro innanzitutto perché c'è un impegno a mantenere la Grecia nell'euro e nell'Europa, e noi ci chiediamo per quale ragione dobbiamo continuare a mantenere un popolo in Europa e a non rispettare le sue scelte. Lo ha dimostrato con le elezioni precedenti, dando mandato pieno al suo Primo Ministro di ridiscutere questi aspetti, e invece noi pretendiamo di vincolarla. Ho sentito il senatore Casini affermare che si alzerà lo spread e via dicendo. Vogliamo metterci in testa che l'Europa non è solo questione di numeri? L'Europa è costituita da persone che hanno diritto di vivere degnamente, e non di essere schiave della Troika o di chiunque altro. Devono poter vivere normalmente. Allora, Presidente, io le cito - come ha fatto la senatrice Bonfrisco - l'estratto di un altro testo che non so se lei conosce, ma che conosce sicuramente un suo Ministro. «Le Nazioni in via di sviluppo hanno bisogno di crescenti livelli di energia e di materie prime per sostenere la loro crescita. La competizione tra tali risorse potrebbe produrre un più elevato livello di tensione internazionale con conseguenti possibili conflitti. Più grave è la crescente scarsità di risorse vitali, quali l'acqua e il cibo, generata dalla crescita demografica, dai mutamenti climatici e da un utilizzo irrazionale dei territori. Essa è alla base di fenomeni di migrazione e potrebbe portare a forte competizione, anche armata, per il possesso di tali risorse». Signor Presidente, questo è il punto 35 del Libro Bianco della Difesa. È quello che noi pensiamo essere lo scenario futuro. Anzi, signor Presidente, le do una brutta notizia: lo scenario è già così. Non so se lei sa, ma alla base dei conflitti che ci sono attualmente nel mondo - e ne sono stati riconosciuti 33 - ci sono appunto la scarsità di risorse e il loro accaparramento. Le cito, se vuole, qualche Paese: Algeria, Ciad, Costa d'Avorio, Liberia, Libia, Mali, Nigeria, Repubblica Centrafricana, Repubblica Democratica del Congo, Somalia, Sudan, Sud Sudan, Iraq, Siria, Libano, Israele e Palestina, Yemen e Ucraina. Questi sono tutti Paesi che, per un motivo o per un altro, hanno a che vedere con le risorse energetiche o, comunque, minerarie. Ho apprezzato la parte del discorso della presidente Finocchiaro nella quale diceva che bisogna attuare la cooperazione allo sviluppo. Cooperazione allo sviluppo significa, però, che questi Paesi hanno diritto di accedere alle proprie risorse energetiche, perché ricordiamo che quelle risorse sono loro. Sono dei loro popoli e siamo noi che andiamo a fare la guerra da loro per avere le loro risorse.
2015-06-24	PD	FinocchiaroAnna	Ciò che ho detto a proposito dell'emergenza misurata sulle politiche nazionali, possiamo ribaltarlo anche sull'atteggiamento che dobbiamo adottare nella costruzione delle politiche europee e aggiungere, rispetto al riferimento che faceva il presidente Napolitano circa la capacità di accoglienza della Germania negli anni Novanta, che oggi la Grecia, quella stessa Grecia di cui parliamo per altre questioni, accoglie un milioni di sfollati. Un milione! Vorrei che su questo riflettessimo e approdassimo alla conclusione che fuori da una capacità politica europea, fuori dall'Europa che è sé stessa (perché si occupa del mondo, come diceva il senatore Tronti) noi non abbiamo alternative, non abbiamo possibilità.
2015-06-24	PD	FinocchiaroAnna	Come ci conferma ogni studio (la paura non si esorcizza: si deve misurare con la realtà) non ci troviamo di fronte un fenomeno emergenziale, ma un fenomeno ormai strutturale che abbiamo la necessità di governare con ogni strumento e, in particolare, con quello della forza dell'Europa politica che affronti politicamente (ho molto apprezzato l'intervento del senatore Tronti) sui terreni della cooperazione allo sviluppo, degli accordi, della prevenzione delle situazioni di crisi: si tratti infatti di un fenomeno che ha appunto, natura strutturale.
2015-06-24	PD	FinocchiaroAnna	Per questa ragione penso che la posizione che il suo Governo, il Governo che lei presiede, si appresta a sostenere in Europa debba fondarsi sull'apprezzamento dell'agenda europea, di questo assetto raggiunto di cui ciascuno di noi può riconoscere il travaglio precedente; ciascuno di noi sa quale sia stata la fatica per scrivere una parola piuttosto che un'altra e nessuno di noi può disconoscere che per la prima volta l'Europa affronta la questione non solo in termini di emergenza ma anche con politiche di medio, lungo periodo e con l'individuazione dei quattro pilastri che non ricordo qui ma che costituiscono l'ossatura dell'agenda.
2015-06-24	PD	FinocchiaroAnna	Per una volta tanto mi piacerebbe che considerassimo, parlando dell'Europa, l'Europa «affar nostro», non altro da noi, e definita per come noi riusciamo a definire noi stessi.
2015-06-24	PD	ToniniGiorgio	Abbiamo ascoltato - lo dico senza polemica, con un filo di ironia - un inedito asse tra il capogruppo di Forza Italia, Paolo Romani, e il ministro dell'economia greco Varoufakis: è una convergenza interessante, ma anche in questo caso, caro collega Romani, davvero noi pensiamo che il futuro dell'Europa si possa costruire attraverso una nuova contrapposizione tra Europa del Sud ed Europa del Nord? Abbiamo forse la speranza di uscire vivi da una contrapposizione del genere o non c'è piuttosto da rilanciare in modo moderno e adatto al nostro tempo un nuovo patto tra i popoli europei? Lavoriamo costruttivamente in questa direzione, allora.
2015-06-24	PD	ToniniGiorgio	Come si fa, cari colleghi della Lega, a dire di volere più Europa, più corresponsabilità dell'Europa nella gestione dell'immigrazione e poi allearsi con la signora Le Pen che certamente tutto ha nella mente tranne che questo?
2015-06-24	PD	ToniniGiorgio	Signor Presidente, il livello degli interventi del senatore Tronti e della senatrice Finocchiaro, apprezzato da tutti i colleghi, mi consente di essere davvero molto sintetico nell'esprimere la convinta adesione del Gruppo del Partito Democratico alla piattaforma politica che ci ha proposto il Presidente del Consiglio e che si traduce naturalmente nella proposta di risoluzione di maggioranza. Ho molto apprezzato anche l'apertura del sottosegretario Gozi, del resto in sintonia con la raccomandazione che aveva fatto il Presidente del Consiglio, sul cercare il massimo di unità nel Parlamento e del Paese in un passaggio così difficile per l'Europa in questo momento. Ho molto apprezzato l'apertura con la quale il sottosegretario Gozi ha dichiarato condivisibili tante parti delle proposte di risoluzione di colleghi dell'opposizione, un'apertura non sempre contraccambiata, ma così va il mondo: c'è chi lavora per unire e c'è chi lavora per dividere, anche nella nostra democrazia c'è chi prova a costruire ponti e chi si attarda a costruire muri. Noi vogliamo il massimo di unità del Paese intorno ad un passaggio così difficile per l'Europa in questo momento. Vorrei dire ai colleghi che sono intervenuti poco fa che siamo nel pieno di uno scontro politico durissimo sul futuro dell'Europa, non è un dibattito accademico quello che si svolge a Bruxelles e non è un dibattito accademico quello che si svolge nelle capitali d'Europa in questo momento. C'è uno scontro durissimo tra chi lavora con fatica e con impegno per rafforzare l'unità e la solidarietà del nostro vecchio continente; un continente dai grandi problemi, basti pensare al problema demografico - la nostra è l'area più vecchia d'Europa da questo punto di vista - ma con straordinarie opportunità che ci derivano dalla nostra storia e proprio dalla nostra pericolosa collocazione geopolitica. Noi lavoriamo per più Europa. Voi da che parte state, cari colleghi? Ho sentito le parole del collega Capogruppo della Lega, che prevede un esito negativo del confronto al Consiglio europeo. Noi ci battiamo per una forzatura, e in prospettiva un superamento, dell'accordo di Dublino e il testo base su cui lavorerà il Consiglio europeo va in questa direzione, con provvedimenti di emergenza, visto che la proposta della Commissione suggerisce una forzatura dell'accordo di Dublino e in prospettiva un suo superamento. Voi, cari colleghi, da che parte state? Non si può stare contemporaneamente in Italia, per spingere, anzi incalzare il Governo, come è giusto che l'opposizione faccia, perché forzi queste regole, e allearsi in Europa con quelli che invece vogliono ritornare al mito della sovranità nazionale.
2015-06-24	PD	ToniniGiorgio	Vi stanno arrestando tutto il partito. Vergognati! TONINI (PD). Davvero pensiamo ci possa essere una capacità dell'Italia di costruire da sola un mondo diverso o è l'Europa la dimensione minima, la taglia minima alla quale possono essere affrontati i problemi del nostro futuro? Ecco allora perché noi siamo convintamente solidali con il Presidente del Consiglio, che andrà ad un appuntamento difficile, come sempre sono i Consigli europei. Sappiamo che noi vogliamo più Europa sul terreno geopolitico perché solo al livello europeo si possono affrontare problemi del genere in modo adeguato, sul terreno della politica economica. Su questo stiamo spingendo per andare oltre l'austerità e per avere davvero una politica economica dell'Europa di tipo keynesiano, cioè fondata su maggiori investimenti, in particolare sulla conoscenza, riprendendo e rilanciando la strategia di Lisbona, e infine sul terreno della democrazia. Infatti non c'è futuro per la democrazia nel ridotto livello degli Stati nazionali. Come ha detto il collega Tronti in maniera impeccabile, siamo in mezzo al guado tra ciò che non c'è più, cioè le vecchie sovranità nazionali su cui si era costruita la democrazia, e ciò che non c'è ancora. Noi vogliamo andare verso ciò che non c'è ancora, non siamo nostalgici di ciò che non c'è più.
2015-06-24	PD	TrontiMario	Badate, è la stessa cosa la pulsione irrazionale, di massa, antipolitica e antieuropea. Non a caso esse si saldano oggi in questi movimenti, che forse non è nemmeno corretto definire populisti, perché il populismo è stato anche storicamente una cosa seria, progressista, negli Stati Uniti, in Russia, in America Latina. Questi sono veramente i movimenti della paura e del rancore, con delle ragioni, purtroppo, oggettive. È quelle ragioni che bisogna colpire, per rimediare: è necessario mettere mano a un progetto politico di Europa, supportato da una classe dirigente, politica, europea (e ho letto nelle dichiarazioni del Presidente anche questa esigenza).
2015-06-24	PD	TrontiMario	I popoli dei Paesi, delle Nazioni vanno in questo senso guidati, orientati. Sono i partiti per primi che devono assumere una forma di organizzazione sovranazionale. Partito popolare europeo e partito socialista europeo dovrebbero stringere una sorta di compromesso storico di programma e di azione contro le emergenze che provengono non solo da fuori, ma anche dall'interno dell'Europa stessa. Grandi responsabilità ricadono sul Governo italiano, che giustamente ha scelto di privilegiare l'incarico dell'Alto rappresentante della politica internazionale europea. Quello è un punto strategico; va valorizzato, facendolo uscire dal ruolo inconsistente e ininfluente che ha avuto fin qui, negli anni passati.
2015-06-24	PD	TrontiMario	L'Europa, se vuole crescere politicamente, ha da riscoprire il primato bismarckiano della politica estera. L'Europa non può occuparsi solo di se stessa; deve occuparsi del mondo, farsi protagonista della ricerca di un nuovo ordine mondiale, farsi nuovo nomos della Terra: solo la grande cultura europea può aspirare ad assolvere a questo mandato. Se quello della Guerra fredda era, a suo modo, un discutibile ordine mondiale, purtroppo questa pace calda che ne è seguita, ha prodotto un disordine mondiale. Dopo la fine del mondo bipolare non si è passati, per fortuna, a un mondo unipolare, come qualcuno sperava e magari desiderava. Siamo in un mondo multipolare, che chiede di essere governato, ma che è difficilissimo da governare. Qui, di nuovo, la politica, che non è solo uso della forza, che pure quando serve è necessaria, ma anche abile capacità di manovra. All'Europa spetta il maggior carico dell'iniziativa di fronte alla pressione che sale dal Sud del mondo, ma ci vuole un'Europa unita più larga. L'ancora giovane presidente Obama dovrebbe ascoltare i consigli del novantatreenne Kissinger che se ne intende più di lui, e forse anche più di noi. FATTORI (M5S). Il nuovo che avanza! TRONTI (PD). Non è stato casuale il suo incontro con il nostro presidente Napolitano: due personalità che conoscono bene l'Europa e il mondo. Il consiglio di Kissinger è di non isolare la Russia, di non sbagliare bersaglio, di non ricominciare con una guerriglia fredda sui confini orientali dell'Europa. La Russia è Europa. Mai come oggi torna la necessità di una grande alleanza Occidente-Oriente dell'Europa, e forse del mondo, di fronte ai pericoli veri, inediti, violenti e drammatici che vengono dal Sud, ma che - ripeto - provengono anche dall'interno dell'Europa e dell'Occidente. La stessa emergenza immigrazione andrebbe letta e gestita in questo contesto. Signor Presidente del Consiglio, concludo con un suggerimento: non si lasci travolgere da queste quotidiane «baruffe chiozzotte», tradizionali per il nostro Paese, ricordando la famosa commedia di Goldoni. Lei governi al meglio, con prudenza e saggezza, ma nello stesso tempo, con i suoi collaboratori, in primis con il suo valido Ministro degli esteri, spinga lo sguardo lontano: riuscirà così meglio a vedere anche le cose più vicine.
2015-06-24	PD	TrontiMario	Non lasciamoci chiudere nell'alternativa tutta contabile crescita-austerità: dietro, sotto, c'è il grande tema che bisogna far emergere, a cui occorre dare voce e conferire agibilità pratica: è il rapporto di conflitto tra politica ed economia. Questo è il punto vero. Se non si riporta la politica al posto di comando dell'Europa, l'idea di Europa deperirà e l'ideale europeo verrà travolto dalla diffidenza, o dalla indifferenza dei suoi popoli.
2015-06-24	PD	TrontiMario	Signor Presidente, credo che dalle parole del Presidente del Consiglio sia emerso un dato molto preciso: la consapevolezza che è un momento difficile per i rapporti tra Italia ed Europa. E questo non per colpa del nostro Paese, ma per il fatto che è difficile il momento proprio per il rapporto che l'Europa ha con se stessa. C'è come una sospensione, una pausa fatta di incertezza e quindi di forte indecisione. Si sommano emergenze politicamente non controllate, la lunga crisi economico-finanziaria, la perdita di una centralità storica del Continente, che arriva oggi alle ultime conseguenze, la pressione migratoria dal Sud del mondo che ci trova impreparati. Ma sotto questi fenomeni va individuato il dato di fondo, la causa trainante di tutto il resto. Io direi così: la vicenda dello Stato-Nazione, che tra guerra e pace aveva retto l'equilibrio europeo, almeno dal Trattato di Westfalia in poi, si è estinta, ma non ha ancora trovato, oltre di sé e sopra di sé, una nuova forma di esercizio del potere politico. Lo Stato-Nazione ha perso di sovranità senza che si sia approdati ad una sovranità sostitutiva sovranazionale e sovrastatale.
2015-06-24	M5S	FucksiaSerenella	È assurdo anche il metodo di valutazione dei docenti (vedo che è ritornato il senatore Pagliari). Ma come può un preside, che non è tuttologo, giudicare nel merito delle competenze disciplinari dei singoli professori? Un preside che si è laureato in sociologia può avere competenze per valutare l'insegnamento di matematica di uno che magari si è laureato in matematica a Pisa? O un insegnante ISEF (perché di questo si tratta), che magari non ha fatto neanche il concorso, ma ha avuto la corsia preferenziale, perché aveva fatto degli anni di servizio, è in grado di valutare l'insegnamento di un insegnante di lettere o di filosofia o quant'altro? È ancora più assurdo aver messo la possibilità di valutazione per studenti e genitori nel comitato di valutazione. A me sta benissimo che i genitori abbiano titolo per parlare di customer satisfaction, cioè di valutazione del servizio ricevuto, ma non di valutazione degli insegnanti. Il merito degli insegnanti si misura con professionisti seri e terzi: gli ispettori. Faccio solo un esempio: in Francia ci sono 3.000 ispettori, mentre in Italia ce ne sono 70 e i concorsi sono bloccati. Ecco, allora, professionisti terzi da parte dello Stato. Ci sono molte cose che vorrei dire, anche ridicole, perché quando si esalta la possibilità di questo provvedimento di assumere si dovrebbe dire che questo non è un regalo, ma è un obbligo indirizzato dall'Europa.
2015-06-24	M5S	MontevecchiMichela	Colleghi, i nostri docenti sono i meno pagati in Europa. Eppure, portano avanti con grande dignità la loro funzione sociale. E vorremmo anche insegnanti equipaggiati e vorremmo che i migliori lavorassero non nelle scuole di élite, ma in quelle di frontiera, dove c'è più bisogno di recuperare la gioventù e di intercettare la creatività e i talenti, che faranno della nostra classe adulta una classe di eccellenza. Concludendo, vorremmo una scuola innovativa e non ci arrendiamo, non ci rassegniamo a questa riforma della scuola. Sappiamo che la scuola saprà trovare le energie e le risorse per continuare a lottare e a ribellarsi perché - come sta scritto nel Talmud - «il mondo può essere salvato solo dal soffio della scuola». E noi tutti siamo convinti che la scuola manderà quel soffio su se stessa e ci libererà da questa riforma oscena.
2015-06-24	M5S	MontevecchiMichela	Vorremmo una scuola innovativa in cui gli insegnanti non siano turlupinati con un bonus di 500 euro annui: tutti sanno benissimo che 500 euro annui non sono nulla per formarsi veramente. Vorremo una scuola innovativa che sblocchi gli scatti stipendiali e paghi i docenti in linea con i colleghi europei, visto che questa riforma guarda all'Europa.
2015-06-24	PD	DiGiorgiRosaMaria	Ecco la nostra storia. Sto parlando di noi, sto parlando dell'Italia. Il nostro è uno dei Paesi che siede tra i grandi del mondo, che sta in un'Europa civile, orientata allo sviluppo. Ebbene, in questo Paese le scuole non sono all'altezza dei nostri giovani: la nostra scuola non risponde alle loro esigenze. L'abbandono scolastico è una delle nostre piaghe più importanti: dove non c'è scuola non c'è anima, non c'è coscienza, purtroppo.
2015-06-24	PD	FasioloLaura	La buona scuola non è una vera e propria riforma, ma è di più: una serie di misure riformatrici, finalizzate a completare la grande riforma incompiuta dell'autonomia. Si tratta di misure riformatrici innovative e complesse, attraverso le quali si intende rendere la scuola realmente autonoma, prevedendo percorsi di studio flessibili, consentendo la curvatura del curriculum e l'introduzione di nuove discipline di studio. Essa vuole migliorare i livelli di apprendimento degli studenti e delle studentesse; incrementare le competenze attraverso percorsi individualizzati di didattica laboratoriale; puntare sul cooperative learning; generalizzare lo studio di nuove discipline oggi imprescindibili; contrastare la dispersione scolastica; ottimizzare il sostegno; insomma, favorire il successo formativo e mettere uno stop al sommerso delle lezioni private, di cui - guarda caso - nessuno ha parlato. Il disegno di legge intende, inoltre, favorire un orientamento finalizzato a soddisfare vocazioni e competenze spendibili nel mondo del lavoro attraverso la generalizzazione anche nei licei dell'alternanza scuola-lavoro, sviluppare gli istituti tecnici superiori e i corsi post-diploma universitari. Si tratta del disegno di una scuola che guarda al futuro, che vede al centro - e non i margini - gli studenti, un termine quest'ultimo che ricorre frequentemente e diventa caratterizzante. Ugualmente imponente è il piano assunzionale dei docenti precari, rispondente al fabbisogno dei posti comuni, di sostegno dell'organico, inclusa la quota di flessibilità, di posti del potenziamento. L'assunzione di altri 60.000 docenti porterebbe alla soluzione di un problema che ha storie remote nel tempo e che gli altri Governi non hanno saputo risolvere, ma solo complicare e cronicizzare. Mettere fine al precariato, con un sistema serio di reclutamento concorsuale triennale ed una rigorosa formazione iniziale tesa a verificare le competenze (anche relazionali) dei docenti, è un altro aspetto necessario, ma non sufficiente, per il processo riformatore. Stralciare la parte relativa al piano assunzionale avrebbe comportato un'operazione monca e mancante di elementi sostanziali. La buona scuola, invece, è un'operazione interconnessa con azioni il cui obiettivo è la realizzazione compiuta dell'autonomia e del processo di miglioramento della qualità attraverso l'elaborazione dei piani di miglioramento; un compito che le scuole stanno ultimando in questi giorni attraverso il rapporto di autovalutazione (RAV), che deve andare di pari passo con la valutazione dei docenti, così ben descritta dal collega Pagliari nella sua legittimità, e con l'introduzione del merito (altrettanto ben definito) e della premialità per i docenti che più e meglio si adoperano per il raggiungimento degli obiettivi della scuola e, prima ancora, della classe e, prima ancora, di ciascuno dei propri studenti. Il successo formativo degli studenti è obiettivo primario - come ho detto, sono al centro e non alla periferia di questo processo - ed è un traguardo raggiungibile anche attraverso la formazione - parola che ricorre - capillare e continua dei docenti e del personale, prima demandata ad un non ben definito diritto-dovere. Si tratta di un elemento essenziale che comporterà la mutazione di un sistema anchilosato nel tempo e che ha bisogno di un rapido e virtuoso cambiamento, non sempre facile da accettare da tutti nel mondo della scuola. Dobbiamo, infatti, pubblicizzare gli aspetti forti di questa riforma, perché ne è stata enfatizzata (anche volgarmente) soltanto la negatività. In questo contesto, assume un ruolo fondamentale la governance: docenti impegnati a vario titolo affiancano il dirigente scolastico, responsabile in via prioritaria dei risultati che deve rendicontare. La buona scuola gli assegna compiti e funzioni che - come ha detto il collega Pagliari - sono in nuce già contenuti nelle norme, ma non ancora compiutamente realizzati. Pertanto, le aumentate prerogative, che sono state demagogicamente enfatizzate da logiche miopi e demolitorie, comportano la reale possibilità di valorizzazione e il corretto impiego delle risorse umane. Pertanto, declinare il piano dell'offerta formativa e attuare il piano di miglioramento della scuola significa assegnare al dirigente la facoltà di valorizzare i docenti necessari all'istituzione scolastica sulla base delle competenze emergenti anche dai curricula. La strada fino ad ora obbligata, costituita in via del tutto esclusiva dalla graduatoria, era espressione delle graduatorie determinate dall'anzianità, elemento valido, che però va rapportato anche ad altri. Si afferma così il principio che determinate risorse umane sono indispensabili per un POF legato alla realtà specifica che quell'offerta formativa e quell'Istituto, in un determinato contesto, richiedono. PRESIDENTE. Deve concludere, senatrice. FASIOLO (PD). Perciò, non meraviglia né deve far meraviglia che un dirigente, per una classe con un notevole carico di studenti stranieri, prediliga un docente che ha esperienza e competenza desumibili dal curriculum per l'insegnamento di italiano come L2 (Lingua due) rispetto a chi non ne ha. Oggi tutto ciò non si può fare: il dirigente scolastico è un motore immobile, ma non nel senso filosofico; è un motore bloccato, nonostante la piena attuazione della funzione dirigenziale venga ben esplicitata da decreti addirittura del 1993. Un aspetto ancora voglio sottolineare, sull'attività dei dirigenti. PRESIDENTE. La prego di concludere, senatrice. FASIOLO (PD). Il dirigente deve rispondere dei risultati, su questo è già stato detto abbastanza; deve poter selezionare e valorizzare il merito: forse è il caso di ricordarsi - come ha sostenuto l'onorevole Tonini in un altro contesto - che dobbiamo competere con Cina, India e, prima ancora, con l'Europa - la taglia minima con la quale dobbiamo confrontarci - con società e sistemi scolastici vivaci, veloci, in continuo cambiamento e in continua crescita. Guardatevi, leggetevi questo documento, guardate i risultati...
2015-06-24	PD	FerraraElena	Purtroppo il dibattito pubblico su questo disegno di legge sembra avere perso di vista molti contributi di merito e di contenuto pervenuti da tanti interlocutori, a cominciare dal mondo scolastico nel corso della grande consultazione avviata nel mese di settembre dal Governo sul documento «la buona scuola». Abbiamo molto da fare non solo nella scuola, ma sicuramente a partire da essa per rispondere alla nuova domanda formativa. Il sistema scolastico ha sicuramente al proprio attivo molte buone pratiche che non sono state disconosciute, ma che anzi vengono a riverberarsi in modo omogeneo sul territorio nazionale con il dovuto e previsto incremento di risorse economiche e professionali ineludibili per una scuola di qualità. Nel nostro Paese ci sono 800.000 minori nella fascia di povertà materiale e culturale. Secondo le ultime stime sul disagio giovanile in Italia sono circa 30.000 i minori che non escono dalle loro stanze per settimane e mesi. Sono quelli che in Giappone chiamano i hikikomori, che si annullano nella società virtuale per il senso di vergogna e di inadeguatezza. Abbiamo affrontato il tema del rapporto con la rete poche settimane fa in Senato con l'approvazione del disegno di legge per la prevenzione e contrasto del fenomeno del cyberbullismo. La proposta in discussione oggi, il disegno di legge scuola, è assolutamente mirata anche su questo tema. Questi fenomeni dovrebbero richiamarci tutti ad un profondo senso di responsabilità. Una corretta analisi del mondo minorile dovrebbe suggerirci che il Governo sulla scuola non sta facendo agguati, ma tenta di rispondere ad un bisogno urgente che non sembra essere del tutto percepito dalla collettività. Si è posto al centro il problema della scuola e subito il Paese si è attivato. L'Italia si è ritrovata a discutere di modello organizzativo, formazione dei docenti, livelli di preparazione e competenza, diritto allo studio, sicurezza, cittadinanza attiva, educazione di genere. Tanti i punti di vista, i retaggi ideologici, le autoreferenzialità, le iperboli estremizzate anche in quest'Aula. Ma voglio sottolineare alcuni punti sui quali penso invece vi siano importanti convergenze: più forza all'autonomia scolastica; più formazione per i docenti; più cooperazione con i servizi territoriali, il terzo settore, l'università e la ricerca e più collaborazione tra le autonomie nelle reti territoriali; più attività laboratoriale incentrata su metodologia didattica all'avanguardia e un'alternanza scuola-lavoro più diffusa e meglio gestita, aperta anche ai settori della cultura del sociale; più arte e musica nella formazione della persona e del cittadino; più libertà agli studenti delle secondarie di secondo grado nella costruzione del proprio curriculum, ovvero metterli nelle condizioni di esplorare nuovi ambiti della conoscenza e coltivare attitudini e talenti che fin da piccolissimi devono poter sperimentare nell'esperienza quotidiana, dentro e fuori la scuola. Sempre dal rapporto del garante, nel 2014 il 67 per cento dei bambini e ragazzi fra i sei e i diciassette anni non è mai andato a teatro, il 55 per cento non è mai andato in un museo, il 23 per cento non è mai andato al cinema, l'80 per cento non è mai andato a un concerto di musica, ma il valore più alto è riferito alla musica classica e all'opera lirica con l'89 per cento. Viene alla mente il pensiero del maestro Abbado, che considerava i beni culturali veri e propri acquedotti in grado di dare risposta a un diritto primario come l'acqua. Un diritto alla cultura evidentemente oggi negato nell'inosservanza delle convenzioni internazionali. In questo clima prendiamo atto dei like e degli applausi sui social nei confronti del giovane insegnante marchigiano che tra i compiti per le vacanze ha invitato i suoi studenti ad ammirare l'alba, a leggere e sognare il futuro. Facciamo tesoro di questo successo per una riflessione: le nostre bambine, i preadolescenti, le ragazze e i ragazzi queste attività devono poterle praticare anche durante il processo formativo nella scuola, e proprio lì devono poter condividere sogni ed emozioni estetiche. A loro va riconosciuto il diritto alla conoscenza della cultura umanistica, della bellezza della musica e del paesaggio. Ecco come leggere il potenziamento dell'esperienza musicale ed artistica, il bisogno di cultura storica e filosofica e di storia delle arti, lo sviluppo della coscienza critica nei confronti dei media e l'accesso più diretto e allargato al nostro patrimonio artistico e culturale. Aspetti contenuti nel disegno di legge e affrontati nella delega sulla cultura umanistica, che fa seguito all'approvazione all'unanimità in 7ᵃ Commissione della risoluzione «Offerta culturale nel settore musicale». Una delega sulla quale il Primo Ministro si è impegnato in prima persona, valorizzando la filiera della formazione che va vista in forte interconnessione con quella della produzione e dell'innovazione culturale. Settori, quello del made in Italy in campo turistico-culturale, dalle grandi potenzialità anche occupazionali, ma che necessita di un primo requisito: che sia per primo il popolo italiano il più consapevole estimatore della qualità della propria offerta culturale. Se il Paese ha compreso che, in una congiuntura di crisi economica e sociale come questa, ripartire dalla scuola può essere una grande occasione per parlare di noi, della nostra identità, del nostro stare nell'Europa e nel mondo, a maggior ragione dobbiamo puntare sull'arricchimento dei curricula artistici, a partire dalla primissima infanzia fino all'alta formazione accademica e universitaria. Con il disegno di legge scuola molti segmenti formativi potranno da subito essere implementati con l'assunzione di docenti, con nuove risorse economiche e con la ripartenza della didattica laboratoriale. Ma raccomando al Governo, poiché gli ordini del giorno sono decaduti, di prendersene a cuore alcuni a mia prima firma: quello sulla necessità di creare specifiche classi di concorso per i licei coreutico-musicali, che attendono da anni una regolarizzazione del reclutamento dei docenti; l'attenzione ai TFA di strumento musicale nella stesura dei bandi di concorso e la richiesta di attivare a breve un tavolo di confronto per affrontare le criticità del settore delle accademie. Ricordo anche l'attenzione alla filosofia di cui ho già detto. Se il clamore mediatico attorno alla scuola, al di là dei tatticismi della politica, ha un merito è senz'altro quello di aver spostato i riflettori finalmente nella direzione di un settore da cui dipende il nostro presente e non solo il nostro futuro. Lo ricordo a me stessa: c'è stato un «la» iniziale ed è stato di iniziativa del Governo, che ha deciso di investire sul sistema scolastico inserendo le risorse opportune nella legge di stabilità 2015. L'impegno che condivido con altri parlamentari, a partire da quelli impegnati nella 7ᵃ Commissione, di cui ringrazio il presidente Marcucci e i relatori, è quello di monitorare con attenzione e determinazione quanto accadrà nei prossimi mesi e soprattutto nei primi anni di attuazione del modello organizzativo. Nell'interesse di ciò che abbiamo di più importante: gli studenti e le studentesse!
2015-06-24	PD	FerraraElena	Signora Presidente, onorevoli colleghe e colleghi, dal rapporto presentato dal Garante per l'infanzia e l'adolescenza due giorni fa proprio qui in Senato emerge che più del 25 per cento dei minorenni e del 37 per cento dei giovani vive un senso di esclusione nella relazione con lo Stato e il proprio ambiente di vita. Una consistente porzione di ragazzi e ragazze non fa nulla e nemmeno affronta la frustrazione di quello che ritiene un impossibile accesso al lavoro. Negli ultimi quindici anni quasi tre milioni di ragazzi italiani iscritti alle scuole superiori statali non hanno completato il corso di studi. L'Italia denuncia oltre il 17 per cento di dispersione scolastica, che la colloca agli ultimissimi posti in Europa. In Italia è cresciuto il lavoro minorile e lo sfruttamento avviene su tutto il territorio nazionale. Cosa c'entra questo con il disegno di legge sulla scuola? A sentire i dibattiti di queste ultime settimane sembra che l'attenzione sia davvero rivolta altrove. La scuola è pensata per gli studenti e a loro si deve rivolgere. Questa è una vera priorità. In gioco ci sono i diritti dell'infanzia e il ruolo del minore nella società. Questa è la sfida.
2015-06-24	PD	IdemJosefa	Secondo l'OCSE, invece, la bocciatura non porta benefici per gli studenti o per i sistemi scolastici nel loro complesso, in quanto essa costituisce soltanto un modo molto costoso di affrontare il problema degli insuccessi perché, fermando gli alunni, la probabilità che abbandonino gli studi sale notevolmente. E, infatti, non è un caso che anche la dispersione scolastica nel nostro Paese sia tra le più alte in Europa, con una percentuale oltre il 17 per cento, con punte del 25 per cento in Sicilia, Campania e Sardegna, e anche in questo purtroppo siamo in compagnia dei meno virtuosi.
2015-06-24	PD	MineoCorradino	Manca del tutto, nella legge, un'idea della formazione per chi è nato nel terzo millennio. Servono davvero più materie, più nozioni da apprendere, più test da superare? No. La matematica si insegna daccapo all'università, così la filosofia, o il latino, o il diritto. Quello che serve ai nostri ragazzi è una cultura civica, repubblicana; serve educarli al confronto e al rispetto, serve offrirgli una formazione logica polivalente. Sapete, sia la scienza umanista - come la chiama Renzi - sia la matematica possono essere gioco, fantasia, stimolo a confrontarsi con la logica, con il pensiero che si articola nelle forme diverse; musica e matematica, latino e diritto romano, magnifico esempio di inclusione. È il metodo quello che serve, non una litania di regole. Perché dopo la licenza, magari a 18 anni - cioè un anno prima, come succede in altri Paesi - i nostri ragazzi possano scegliere come e dove continuare a studiare, quale occasione prendere al volo. Ancora di più tale ragionamento vale per l'industria. Pensate alla meccatronica a Reggio Emilia: credete veramente che lì serva una persona che abbia imparato a ripetere al tornio sempre la stessa operazione? No, serve piuttosto un ragazzo vivace, duttile, capace di cambiare lavoro e di immettere nel prodotto quel valore aggiunto, che ovunque si chiama «produttività». Nella riforma non c'è neppure un'idea o una mission per la scuola pubblica. Ricorre spesso, invece, una parola magica: «autonomia». Ma l'autonomia senza un forte investimento perequativo - che manca del tutto - separa i destini delle scuole di serie A da quelli delle scuole di serie B. Queste ultime, nei quartieri disagiati, daranno certo vita a tanti progetti, che libereranno pro tempore l'insegnante dal calvario dell'insegnamento e daranno punti e meriti al dirigente. Certo, queste scuole inviteranno le aziende, se ce ne sono intorno, a reclutare manodopera e forse innalzeranno la soglia minima dei voti, per rifare il blasone alla scuola. Nella migliore delle ipotesi queste scuole proporranno, in salsa 2016, quel vecchio avviamento professionale, che era un sistema avanzato ai tempi di Gentile, nel 1923. Cosa accadrà nei bei quartieri? Apparentemente, un'altra musica: il dirigente riuscirà ad attirare e gratificare i professori migliori e verranno introdotte nuove discipline da studiare, nell'illusione di poter garantire ai nostri figli, ai figli della classe media, almeno il mantenimento del loro antico status sociale. Si tratta però di un'illusione, perché la proletarizzazione dei ceti medi, in Europa e in America, è una tendenza inarrestabile. Mamme, potrete mandare i vostri ragazzi a lezione per tutta la vita, ma non potrete garantir loro di diventare notai, grandi medici o archistar. Sarebbe meglio, molto meglio, se, insieme all'utile imparassero la logica, le lingue e lo spirito civico, in una scuola veramente nazionale, pubblica e per tutti. Si potrebbe poi cogliere al balzo la palla che offre l'ENI, quando assume un filosofo per studiare gli scenari in Africa, o un ospedale americano, che cerca non un medico che conosca tutto, ad esempio, sul braccio, ma un medico che sia anche ingegnere, o il Conseil européen pour la recherche nucléaire (CERN), che ha bisogno di intelligenze elastiche adatte al lavoro di squadra. Di tutto questo nella legge non si parla. C'è, invece, un messaggio chiarissimo all'insegnante, a cui si dice: stai punito! Diritti? No, doveri! Il contratto nazionale? Meglio un cadeaux dal Governo, con premi e assunzioni dirette, ma a condizione che tutti i docenti entrino, via via, nell'organico detto dell'autonomia e si sottopongano al comando del dirigente, longa manus del potere del Governo. Tutti in fila, col cappello in mano. E questi insegnanti dovrebbero essere maestri per i nostri ragazzi? Politicanti della scuola: a questo li ridurrete! Onorevoli senatori, mentre il Governo rinvia la riforma del catasto - pare che i consiglieri non abbiano detto a Renzi che il valore catastale di un alloggio popolare sarebbe aumentato di sei volte a Napoli e di quattro volte a Roma - mentre si balbetta sulla questione morale, nascondendosi dietro garantismi pelosi, e ancora non è arrivata neppure la sospensione per De Luca, ecco che si sceglie di passare in forza sulla scuola. Lo si fa per colpa dell'ostruzionismo dell'opposizione? No, il Presidente Marcucci non ha mai usato quel termine: me lo diceva stamane e con noi c'era il senatore Calderoli. È il quotidiano «la Repubblica» che glielo avrebbe messo in bocca, forse facendo confusione tra le risposte di Marcucci e le veline quotidiane che arrivano ai giornali da Palazzo Chigi. Questo atto di forza, con le scuole chiuse e il confronto rimandato a settembre, serve solo per nascondere l'incapacità nel quotidiano governare: si pensi all'immigrazione, a mafia capitale e all'irrilevanza dell'Italia nel dossier greco. Il Premier si confronta con la difficoltà del Governo e, beninteso, la colpa non è sua: è difficile governare senza una burocrazia efficiente e quando manca un senso etico diffuso. Questa prova di forza serve però a rilanciare la promessa renziana, dicendo: non governo, ma governerò, se il Parlamento mi darà deleghe su ogni cosa e se, forzando ancora di più la scommessa, la nostra democrazia si ridurrà semplicemente ad eleggere direttamente un Primo Ministro, che poi sarà inamovibile per cinque anni. Questo tipo di forzatura, però, non funziona e la scuola diventa vittima di questo azzardo. Renzi avrebbe voluto aprire, ma qualcuno lo ha consigliato a chiudere e a passare in forza. Forse aveva capito che sarebbe stato meglio fermarsi e discutere, ma poi ha prevalso la voglia giacobina di passare d'imperio, a costo di regalarci una legge, di cui si può dire soltanto che è una legge vecchia.
2015-06-25	LN	CentinaioGianMarco	Dovevamo parlare di programmi, di quello che gli studenti dovrebbero andare a studiare in questo momento per essere forse un po' più vicini ai loro colleghi europei, di cui spesso si riempie la bocca il Presidente del Consiglio quando parla dell'Europa.
2015-06-25	LN	CentinaioGianMarco	Se il Presidente del Consiglio minaccia, visto che ormai lo conosciamo da un anno, alle minacce si risponde come persone serie: non ci si nasconde. Oggi chi vota sì vota per affossare la scuola ed è sordo alle sue richieste, perché è impossibile pensare che esistano senatori che, ad oggi, non si siano confrontati con almeno un insegnante. Quindi, nel momento in cui avete aperto almeno una di quelle mail che hanno intasato la vostra casella di posta elettronica, avete capito quello che la scuola vi sta chiedendo e quello che la scuola italiana sta chiedendo, che è totalmente diverso dalla proposta che state facendo. L'abbiamo detto in più di un'occasione e l'hanno detto anche i miei colleghi, che mi hanno preceduto: non è solo la Lega a dire no a quest'imbroglio; la Lega si fa portavoce del mondo della scuola, di milioni di persone che sono state chiare, molto chiare. Ci hanno detto di essere contrarie a questo provvedimento e ci hanno chiesto di votare no nel momento in cui Renzi fosse venuto in Aula e avesse zittito il dibattito parlamentare e la votazione degli emendamenti. Persone contrarie ad un provvedimento che voi chiamate riforma, perché questo è tutto tranne che una riforma della scuola. Anche in questo caso, non prendete in giro la gente. Contrari al ruolo del preside, o come lo volete chiamare. Contrari alle scelte fatte per la stabilizzazione. Contrari alle scelte non fatte e per non aver ascoltato il mondo della scuola: quando venite a raccontarci che siete andati in giro per le scuole ad ascoltare gli insegnanti e gli studenti, beh, ascoltate veramente ciò che hanno da dire insegnanti e studenti sul vostro metodo di ascolto. Contrari alla mancanza di progettualità: non c'è un progetto su cosa si vuol fare di questa benedetta scuola italiana; non c'è un progetto in cui si dica dove si vuole andare, se la scuola italiana vuole diventare europea come le scuole esistenti in tutta Europa o se dobbiamo tornare alle scuole del Terzo mondo. Un'occasione mancata, colleghi, e non lo dice il senatore Centinaio, il Gruppo della Lega Nord, ma la Fondazione Agnelli, che ieri ha detto che questo provvedimento, non questa riforma, è un'occasione mancata. È normale che chi avesse delle aspettative sia rimasto tradito. Nel momento in cui il Presidente del Consiglio, come ho ricordato ieri, seduto a quel banco aveva detto che per lui la scuola era una priorità, tutti hanno coltivato delle aspettative, compresi noi. Avevamo delle aspettative. Un Presidente, che doveva essere innovatore, ha trasformato tutto - signor Ministro, come vede non parlo di lei, ma del Presidente del Consiglio e dei suoi collaboratori - in un'occasione persa: avete perso un'occasione. Avremmo voluto parlare di scuola in un modo serio, costruttivo. Ci saremmo voluti confrontare sulle varie idee di scuola presenti in questo Parlamento, non tra le varie idee di scuola che ci sono tra maggioranza e opposizione - non più minoranza, presidente Marcucci - ma tra le varie idee che ci sono tra i diversi i Gruppi perché all'interno della minoranza ci sono idee diverse. Il bello di questo Parlamento è che ognuno avrebbe portato la propria idea di scuola e ci saremmo confrontati. Purtroppo non ci siamo riusciti. Avremmo voluto parlare di programmi didattici perché, come ho detto, una vera riforma parla di questo e non solamente della stabilizzazione degli insegnanti perché lo impone l'Europa
2015-06-25	M5S	BlundoRosettaEnza	Colleghi, gli italiani hanno finalmente capito che siete dei giocatori di poker e che anche sulla scuola, in questi mesi, non avete fatto altro che bluffare, cercando tenacemente di raggiungere un unico risultato: liberarvi del peso economico della scuola pubblica, sordi e incapaci di capire che, invece, investire sulla scuola significa investire sul futuro del Paese, e l'Italia resta ancora al 3,8 per cento del PIL investito sulla scuola, contro percentuali ben diverse in tutta Europa.
2015-06-25	M5S	MontevecchiMichela	Ce lo chiede l'Europa, con un documento del 1995. Per una volta stavamo arrivando in ritardo e ci voleva Renzi per mettere il turbo dove non serviva. Ce lo chiede la JP Morgan, perché alla JP Morgan non vanno bene le Costituzioni degli Stati nazionali sovrani. Vuole alleggerire le Costituzioni e, quindi, si sta facendo un favore all'Europa delle banche e dei banchieri. Si sta facendo un favore a Confindustria, a Reteimprese, a TreeLLLe, perché questa riforma scontenta tutti - il mondo della scuola, gli studenti, i genitori - gioca con le loro vite, ma accontenta il centrodestra. Questa riforma è la riforma Berlusconi 2.0. Non è la riforma di Renzi.
2015-06-25	M5S	MontevecchiMichela	Tutto questo, però, non c'è in questa riforma, perché lei, Ministra, si è preoccupata di essere il braccio di Renzi, il braccio dell'Europa delle banche e della JP Morgan. Lei è sotto incantesimo, è la convitata di pietra nella vicenda relativa alla riforma della scuola. E io ho pena e spero che questo incantesimo si sciolga presto. Mi auguro di poter sentire dalla sua bocca qualche parola, non dico intelligente, ma qualche parola. Dica qualcosa, neanche qualcosa di sinistra, ma dica qualcosa!
2015-06-25	PD	PuglisiFrancesca	Siamo rimasti l'unico Paese in Europa ad avere come unico sistema di avanzamento stipendiale dei docenti l'anzianità di servizio. Il documento iniziale proponeva di passare a scatti di merito, basati su criteri oggettivi, fatti di crediti formativi, professionali e didattici, introduceva la figura del docente mentor. Esattamente ciò che ieri nel suo intervento auspicava il collega Tocci. Ma gli insegnanti italiani ci hanno detto no con forza a quella proposta. Come avevano detto no al concorsone di Berlinguer. E dunque il Governo ha ascoltato, come promesso, e ha messo a disposizione delle scuole 200 milioni di euro (sono in media 22.000 euro per ogni scuola), per premiare l'impegno degli insegnanti. Doveva essere il dirigente scolastico ad assegnare le risorse, ma, dopo la manifestazione del 5 maggio e un nuovo confronto, la Camera ha affiancato al dirigente un comitato che deve stabilire i criteri su come ripartire le risorse, che qui al Senato, dopo altre 40 audizioni ed un ricco dibattito in Commissione abbiamo ulteriormente migliorato nella composizione: tre docenti, di cui due scelti dal collegio dei docenti, un genitore e uno studente, un membro esterno. Non solo. Il Ministro dopo due anni raccoglierà i criteri che si sono dati, nella loro autonomia, le scuole e da lì, con un comitato tecnico scientifico, emanerà le linee guida. Si tratta, quindi, di un metodo davvero partecipato, che coinvolgerà le scuole nella costruzione, finalmente, dei criteri per la valutazione degli insegnanti. Ma, tra la protesta di una parte dei precari e le rivendicazioni sindacali, forse rischiamo di perdere di vista il vero motivo per cui il Governo Renzi, dopo molti anni di tagli, ha deciso di investire tre miliardi all'anno nella scuola, realizzando un piano straordinario di assunzioni di oltre 100.000 insegnanti, 50.000 in più rispetto a quanti stanno lavorando oggi. Altri 60.000 abilitati saranno assunti tramite concorso che verrà bandito entro questo anno. Vogliamo che la scuola torni ad essere la più potente leva contro le disuguaglianze, combattendo la dispersione scolastica degli studenti e accompagnando tutti al successo formativo e scolastico. È questo il senso di questo straordinario investimento. Nella perfetta collegialità di oggi, tutti responsabili, nessuno responsabile, di chi è la responsabilità quando un ragazzo, bocciato una, due, tre volte, scoraggiato, abbandona la scuola?
2015-06-25	PD	RussoFrancesco	Famiglie e studenti chiedono una scuola sempre più al centro delle relazioni virtuose col proprio territorio. Una scuola sempre aperta e protagonista della vita della comunità; una scuola che non sia altro rispetto al mondo del lavoro ma che, come una porta aperta e girevole nelle diverse età della vita, permetta uno scambio virtuoso fra scuola e professioni. E anche questo si può trovare in legge, con quell'esperienza di alternanza scuola-lavoro che - voglio ricordarlo - abbiamo inserito perché così si fa da cinquant'anni nei Paesi evoluti del Nord Europa e non perché ce lo chiede Confindustria, cari colleghi.
2015-06-30	FI	RomaniPaolo	ROMANI Paolo (FI-PdL XVII). Signor Presidente, sarà più breve rispetto alla senatrice De Petris. Tuttavia le cose che ha detto mi fanno riflettere. Ho letto anch'io con molta attenzione l'intervista del Presidente del Consiglio oggi su «Il Sole 24 Ore» sperando di trovare dei motivi che non rendessero necessaria un'informativa in quest'Aula. Invece ho trovato molti motivi che la possono e la debbono rendere assolutamente necessaria. Ma ho letto anche con maggiore attenzione quanto è pubblicato sul sito dell'Unione europea, con i punti che sembrano essere la proposta finale dell'Europa alla Grecia, e con i punti che il Governo greco ha mandato in cinque riprese, a partire dall'8 giugno fino al 25 giugno. Devo ammettere che ho trovato questa pubblicazione, in maniera un pochino scellerata, una provocazione della Commissione europea nei confronti del Governo greco. E se non ho capito male dalla lettura dei giornali, venerdì notte, mentre i funzionari greci erano all'opera per trovare un'intesa - ancora possibile in quel momento, rispetto a quanto veniva discusso in sede europea - improvvisamente il Governo greco, per bocca del premier Tsipras, ha deciso di indire il referendum, mettendo anche in difficoltà e in imbarazzo i funzionari greci che in quel momento erano all'opera nel tentativo di trovare l'ennesima e forse ultima mediazione. Di questo non ho letto nulla nell'intervista fatta al nostro Presidente del Consiglio e pubblicata oggi da «Il Sole 24 Ore» e quindi mi sembra assolutamente obbligatorio che il Governo venga in Aula a riferire, anche perché ricordo che l'adesione all'euro è un processo irreversibile. Ho sempre saputo, capito e letto che non fosse possibile uscire dall'euro. Qui abbiamo la Grecia, un Paese europeo di antica democrazia, padre e madre della nostra cultura, che improvvisamente - almeno così sembra leggendo i giornali - viene buttata in un angolo, tant'è che i leader greci stessi fanno appello al popolo per sapere cosa si debba fare. Ed è un referendum tra l'appartenere all'area euro e il non appartenervi. Quindi, siamo di fronte ad un episodio fondamentale nella vita dell'Europa dal quale non possiamo prescindere. Non è pertanto ammissibile che il Governo italiano non venga a rispondere in Parlamento di un processo dal quale sembriamo tendenzialmente assenti. Ovviamente non sono d'accordo sulle conclusioni riportate dalla senatrice De Petris, ma sono d'accordo con lei sull'assoluta necessità di svolgere un dibattito in quest'Aula, immagino sia al Senato che alla Camera. Non penso sia possibile farlo dopo lo svolgimento del referendum, perché, a quel punto, sarà già accaduto tutto: se sarà un sì, sappiamo quale sarà la sua dimensione e quello che accadrà alla Grecia; se sarà un no, ne conosciamo l'esito e sappiamo quello che comporterà anche e soprattutto per il nostro Paese. Non è quindi possibile immaginare che il Parlamento non sia tenuto all'ascolto e all'attenzione di questo problema, che mi sembra fondamentale per la vita futura nostra, di tutti i cittadini italiani. Faccio un ultimo ragionamento prima di concludere: quando si dice che la rottura avviene sul peso e sul costo del welfare ellenico - e mi sembra una cosa reale e realistica - che, a quanto pare, pesa fra il 15 e il 16 per cento del bilancio dello Stato, e i cittadini Greci possono andare in pensione fra i cinquanta ed i sessanta anni, mentre abbiamo chiesto ai nostri di farlo a sessantasette anni, come spiegare ai pensionati italiani che devono pagare i privilegi di coloro che in Grecia vanno in pensione molto prima? Voglio quindi aggiungere solo quest'elemento per dire quanto quella decisione possa influenzare l'atteggiamento, la consapevolezza e la conoscenza di queste cose da parte dei cittadini italiani. La sede naturale perché questo avvenga è il Parlamento italiano, quindi chiedo assolutamente che il Governo venga a riferire in quest'Aula su quanto sta accadendo in Europa prima dello svolgimento di quel
2015-06-30	M5S	MartonBruno	Signor Presidente, intervengo per associarmi alla richiesta degli altri Capigruppo. In realtà, vorrei che lei convocasse immediatamente una Conferenza dei Capigruppo per fare in modo che il Governo venga obbligatoriamente a riferire in Aula su quanto sta succedendo e sulla posizione del nostro Esecutivo rispetto ai fatti della Grecia. Mercoledì scorso abbiamo votato contro una risoluzione del PD proprio perché, secondo noi, rappresentava una lesione della sovranità del popolo greco dal momento che intendeva mantenere il legame forte della Grecia all'euro e all'Europa. Noi riteniamo invece che l'uscita dall'euro e dall'Europa non è, come dice il senatore Romani, un processo irreversibile. Quindi, poiché siamo convinti che questo processo non sia irreversibile, ma anzi si possa fare - tanto che abbiamo depositato un disegno legge, presidente Grasso, che ha raccolto oltre 100.000 firme, non più tardi di un mese fa - chiediamo che venga convocata la Conferenza dei Capigruppo e che si calendarizzi immediatamente la nostra richiesta che subito, domani mattina, il Governo venga a riferire in Aula.
2015-06-30	PD	ZandaLuigi	Signor Presidente, anche i senatori del Partito Democratico ritengono necessario che il Governo venga in Senato a riferire sull'andamento delle trattative per risolvere il dramma della Grecia, che non è solo un dramma della Nazione e dei cittadini greci, ma investe anche tutta l'Europa. Riteniamo anche che il Governo debba decidere, naturalmente nella sua autorità e nella sua autonomia, qual è il momento migliore per venire a riferire - mi auguro ovviamente con tempestività - qui in Senato. Personalmente non vedo quale sia la differenza sostanziale tra una presenza del Governo nei prossimi giorni o subito dopo il referendum in Grecia - referendum che sarà decisivo - anche se nel frattempo - come sappiamo - le trattative continuano. Mi faccia aggiungere soltanto un pensiero, signor Presidente, rispetto al breve dibattito che ha preceduto questo mio intervento. Colleghi, guardate che la radice del problema, oltre che nella questione greca, sta anche nelle responsabilità di tutti gli europei - noi compresi naturalmente - per la lentezza con cui da decenni stiamo facendo progredire l'unità politica del nostro continente. Non c'è una Nazione in Europa, Italia compresa, né c'è forse nemmeno una parte politica in Europa che possa chiamarsi fuori da questa responsabilità. È la mancanza di unione politica in Europa la radice del problema, che sta determinando le difficoltà e le lentezze a mettere a fuoco i problemi e a prendere decisioni. Abbiamo avuto un richiamo la settimana scorsa, durante il dibattito che c'è stato sempre sull'Europa. Ricordo ai colleghi che, soltanto cinque giorni fa, il Parlamento è stato impegnato per quasi un'intera giornata a parlare di Europa prima del Consiglio europeo e proprio in quest'Aula, nel corso di quel dibattito, un nostro collega, il senatore Tronti, ha richiamato la radice del problema, e cioè la difficoltà di mettere insieme la questione dei numeri e della finanza con i problemi, i bisogni e le aspirazioni delle persone, dei cittadini europei. Solo la politica può mettere insieme queste due cose, numeri e persone, ed un'Europa che non sia politicamente unita è un'Europa che avrà sempre enormi difficoltà a prendere grandi decisioni.
2015-07-01	FI	AmideiBartolomeo	Il Governo aveva, inoltre, la possibilità di lasciare le agevolazioni sul gasolio agricolo. Sappiamo che l'Italia è uno dei Paesi dove il costo del carburante, anche il costo al chilometro, è uno dei più alti d'Europa, se non il più alto. Cos'ha fatto, invece, il Governo? Ha tolto le agevolazioni sul gasolio agricolo. Questo significa aiutare il modo dell'agricoltura? Il Governo dice, però, che sono stati previsti altri provvedimenti. Poc'anzi è stato emanato un provvedimento che si chiama semplificazione in agricoltura. La burocrazia è uno dei peggiori fardelli che oggi colpisce il settore. Il Governo, quindi, emana un provvedimento che parla di semplificazione ed è vero: si è semplificato come complicare. È proprio un inno alla complicazione assoluta; non è assolutamente un modo per aiutare il mondo dell'agricoltura.
2015-07-01	M5S	GaettiLuigi	Signora Presidente, a questo problema avevo già fatto cenno in discussione generale, ed è proprio così. Qui abbiamo situazioni molto particolari, nel senso che anche l'articolo 165 del Regolamento europeo n. 1308 del 2013 afferma che è sufficiente avere un beneficio indiretto per dover pagare. Conosco realtà molto piccole come quelle - ad esempio - di pochi allevatori di un numero esiguo di vacche, che producono il loro latte e formaggio di altissima qualità, che poi vengono venduti nei circoli dei gruppi di acquisto solidale e quant'altro. Costoro, quindi, non hanno alcun interesse a fare un'interrogazione perché hanno il loro piccolo mercato. In questo caso, però, che cosa accade? Poiché un'organizzazione favorirà la vendita del formaggio, indirettamente anche costoro dovranno pagare. Come vedete, quindi, le realtà sono molto variegate e - come ho già spiegato - se queste organizzazioni interprofessionali hanno un loro significato in Europa, in Italia credo non funzionino. Si tratta, pertanto, dell'ennesimo carrozzone burocratico. Abbiamo già visto come vengono gestite situazioni del genere e questo non sarà altro che l'ennesimo balzello prodotto da quella semplificazione di cui continuiamo sempre a parlare.
2015-07-01	M5S	GaettiLuigi	Vede, signor Vice Ministro, lei deve essere davvero un preveggente, perché secondo la relazione tecnica che accompagna il provvedimento in esame citata dal dossier del Servizio studi a pagina 26, con i dati di dieci mesi forniti da Agea si ipotizzava per il 2014-2015 un superamento della quota del due per cento, che comportava una multa di quasi 63 milioni di euro; invece lo sforamento è meno dell'un per cento. Nonostante il dato quasi completo (dieci mesi su dodici) c'è stato un errore del 50 per cento. È questa la capacità di programmazione italiana? Signor Vice Ministro, nell'autunno scorso, da presidente agricolo del Consiglio europeo, si è battuto per non aumentare la materia grassa del latte, come auspicato da molti Paesi europei, cosa che avrebbe permesso di ampliare la quota assegnataci e di non vederci costretti oggi a pagare questo superprelievo. Allora, lei con Coldiretti avete cantato vittoria in Europa; come si sente ora che fa pagare 28 milioni di euro agli allevatori?
2015-07-01	LN	CrosioJonny	Signor Presidente, più che intervenire per un aggiornamento del calendario, vorrei sottolineare la nostra perplessità, il rammarico e l'amarezza nel constatare che questa sera alle ore 18 avevamo in programma un importante appuntamento con il ministro Padoan, per parlare del tema - con tutto il rispetto per le proposte che hanno avanzato i colleghi - forse più importante, non solo per il nostro Paese, ma anche per tutta l'Europa e, direi, per il globo stesso, relativo a ciò che sta succedendo in Grecia. Credo che sia molto negativo il fatto che questa sera il Senato non possa sentire dal Governo qual è la posizione del nostro Paese in Europa in questo momento delicato. Potrei ironizzare dicendo che la posizione del Paese è sicuramente una fotocopia che arriva dalla Germania - e questo ci fa anche un po' sorridere - ma devo anche constatare che il Senato della Repubblica avrà l'onore e il piacere di ascoltare il Ministro solo la settimana prossima, quando le bocce saranno ferme, quando tutto in Europa sarà già deciso, quando sapremo già come è andata a finire. Concordo, a questo punto, con la collega De Petris: che venga il Ministro e ci dica che fine abbiamo fatto. Mi permetta però di sottolineare che, in questo momento in cui in Europa sta saltando il coperchio, ci lascia molto perplessi il fatto che il Senato venga considerato di serie B e non si possa sentire dalle parole del Governo quello che succederà o perlomeno la posizione del nostro Paese. Se il Ministro non aveva tempo alle ore 18, veniva alle ore 22; se non aveva tempo alle ore 22, veniva a mezzanotte. Non ci interessa l'orario: venisse quando vuole, quest'uomo, ma in questo momento era fondamentale capire la posizione del nostro Paese. Come Lega Nord sottolineiamo questa nostra profonda amarezza. Questa sera ascolteremo i telegiornali, ma quelli tedeschi, e conosceremo la posizione del nostro Paese.
2015-07-01	M5S	CioffiAndrea	Signor Presidente, vorrei chiedere di calendarizzare il disegno di legge n. 1724 che riguarda il dibattito pubblico e come vogliamo intervenire sulle grandi opere. Le chiedo quindi di inserire nel calendario la discussione in Aula di questo disegno di legge che stiamo esaminando in Commissione. Vorrei però dire una sola parola, perché ho ascoltato l'intervento del senatore Crosio ed è vero quello che dice. Se il Ministro non si degna di venire in quest'Aula perché pensa (lui e tutto il Governo) che il Senato non esiste già più, pensa male, molto male. Quando i senatori dovranno affrontare il tema della riforma costituzionale voglio vedere se avranno la forza di dire a questo Governo che non è più in grado di fare le cose e pensa di averci cancellato. Quanto sta accadendo in Grecia è veramente molto importante per tutta l'Europa. In quel Paese, infatti, c'è lo scontro tra ciò che l'Europa doveva essere e ciò che è diventata e di questo, che è il tema fondamentale di cui dobbiamo discutere, non possiamo parlare perché il Governo non si degna di venire in Senato? Penso che la Presidenza del Senato debba chiedere in maniera diretta e forte al Governo di venire a riferire in Senato, che è sempre la Camera alta del Paese: non siamo succubi dell'altro ramo del Parlamento. Venisse a dircele qua le cose; venisse a dircele in faccia e a parlare con noi, se ha il coraggio.
2015-07-02	M5S	GaettiLuigi	Signor Presidente, ha davvero ragione la collega Saggese quando dice che molti Ministri non si sono presentati in Europa, ma l'importante è presentarsi sapendo quello che si fa. Se il ministro Martina avesse accettato di aumentare la quantità di materia grassa nel latte oggi non pagheremmo questi 28 milioni di euro di multa.
2015-07-02	PD	RossiGianluca	Signor Presidente, onorevoli colleghi, voglio partire dai ringraziamenti al presidente Marino Mauro, ai colleghi della 6a Commissione che hanno voluto condividere questo disegno di legge, al relatore e al rappresentante del Governo per la disponibilità a raccogliere la sfida di questo disegno di legge delega. Nell'ottobre 2012 la Commissione europea ha adottato le nuove linee di intervento in materia di politica industriale, nel quadro di Europa 2020, con quattro assi d'intervento: investimenti nelle nuove tecnologie e nell'innovazione; miglioramento delle condizioni di mercato; sostegno all'accesso ai finanziamenti (il cosiddetto credito più facile) e sostegno degli investimenti in capitale umano e competenze. Su tali direttrici si stanno sviluppando le scelte già fatte da Francia, Germania e Gran Bretagna. In un momento, quindi, cruciale per il futuro dell'industria manifatturiera - di cui ricordo siamo il secondo Paese nell'Unione europea - rischieremo una vera e propria desertificazione industriale senza scelte chiare ed innovative. È in questo quadro che va valorizzato il nostro patrimonio industriale, le piccole e medie imprese e la loro grandissima potenzialità. Il provvedimento che ci accingiamo a votare si innesta proprio in questo percorso: sostenere la rete delle piccole e medie imprese, garantendo loro un migliore accesso al credito in una fase di grande difficoltà, come ricordava il relatore. I confidi storicamente nascono con una natura mutualistica e associativa e, ad oggi, i loro valori fondanti hanno costituito un importante antidoto alla crisi economica per mezzo delle loro caratteristiche precipue. Le strutture effettivamente operative che afferiscono al sistema hanno garantito - per dare un dato - finanziamenti per oltre 43 miliardi di euro, rilasciando oltre 20 miliardi di euro di garanzie a favore di un milione e 200.000 piccole e medie imprese. Le piccole e medie imprese, inoltre, rappresentano la grande maggioranza delle imprese e occupano l'80 per cento degli addetti. Per questa categoria di soggetti, a causa delle loro peculiarità strutturali, la relazione con il sistema bancario si è da sempre caratterizzata per forti elementi di rigidità e l'accesso al credito ha da sempre costituito uno dei maggiori fattori di criticità. In questo quadro i confidi si sono trovati, durante la crisi, ad attraversare l'attuazione piena della riorganizzazione generata dalle norme sugli intermediari finanziari, come è stato da ultimo ricordato. In questo percorso, non è stato ininfluente e scevro da criticità il potenziamento del Fondo centrale di garanzia nazionale, che in questi ultimi anni, è divenuto la più importante infrastruttura pubblica della garanzia, sia per la patrimonializzazione che per importanza verso le imprese ed il sistema bancario. Il nostro obiettivo è stato quindi favorire ed incentivare la capacità dei confidi di valorizzare pienamente i propri elementi distintivi, legati alla conoscenza delle imprese, alla capacità di raggiungerle sul territorio, alla possibilità di concepire una dimensione integrata di servizi che consentirebbe di potenziare la funzione dell'accesso agli strumenti finanziari in una gamma più ampia della sola dimensione creditizia. La tradizionale modalità mutualistica, inoltre, consente di determinare un consistente effetto moltiplicativo, conseguito attraverso la maggiore solidità delle imprese, anche in funzione delle loro esigenze di accesso al credito bancario. In conclusione, il disegno di legge proposto apporta vantaggi per i singoli soggetti beneficiari della norma e per l'intero sistema finanziario, in quanto favorisce una maggiore efficienza del settore dei confidi, grazie al venir meno della duplicazione di alcuni adempimenti, una più elevata razionalizzazione delle funzioni, attraverso una più equa ripartizione degli oneri tra i diversi soggetti coinvolti nell'operazione finanziaria considerata nel suo complesso, e un risparmio di costi, derivante dall'alleggerimento dell' iter procedurale dei soggetti deputati al rilascio della garanzia, con rilevanti vantaggi per le imprese beneficiarie finali dell'attività di garanzia, molte delle quali oggi soffrono la stretta creditizia in atto e rimangono prive di adeguati e diffusi strumenti di garanzia per l'accesso al credito. Dichiaro, quindi, il voto favorevole del Gruppo del Partito Democratico con soddisfazione personale e politica, poiché sono convinto che quanto previsto da questa delega, se adeguatamente raccolto dal Governo, rafforzerà i confidi come strumento imprescindibile delle politiche industriali del nostro Paese.
2015-07-02	PD	SaggeseAngelica	Se la questione è quella della contribuzione, che qualcuno ha sollevato ieri, anche qui la norma è molto chiara nell'individuare i soggetti cui potrebbe essere richiesta una contribuzione economica. Si tratta esclusivamente dei soggetti nei cui confronti trovano applicazione le regole valevoli erga omnes. Si tratta quindi, senatore D'Alì, piuttosto che di una celata tassa, di una contribuzione a fronte di benefici e servizi di cui si troverebbero a godere gli operatori interessati, benefici che non potrebbero essere diversamente assicurati se con il contributo di chi ne trae vantaggio, e questa mi sembra una misura di assoluta equità piuttosto che una tassa occulta. Al caro amico Ruvolo, che ringrazio vivamente perché con i suoi interventi appassionati ci offre sempre l'occasione per fornire utili informazioni ai cittadini, voglio invece dire essenzialmente due cose. La prima è che il settore, che a suo avviso è abbandonato, riceverà nei prossimi anni 25 miliardi di euro - ripeto, 25 miliardi di euro - di cui 29 saranno erogati direttamente alle imprese. Caro senatore Ruvolo, le faccio anche notare che, dall'inizio della legislatura, nonostante questo Governo stia affrontando tutti i punti di fragilità strutturale del sistema agricolo, lei continua a descrivere uno scenario catastrofico per l'agricoltura italiana, che fortunatamente è puntualmente smentito dai dati macroeconomici di settore, ed anche irrispettoso nei confronti di quelle imprese che negli anni, con grande abnegazione e sacrifici, si sono impegnate per ricostruire un reddito sostenibile, nonostante le varie disattenzioni dei Governi di centrodestra. Non è un caso se l'Unione europea, come è stato ripetutamente ricordato anche durante il dibattito di questi giorni, ha chiesto notizie all'Italia circa il divieto di detenzione e di utilizzo di latte in polvere per i formaggi e per lo yogurt. È una notizia nota e diffusa su tutti i giornali che la richiesta di intervento a Bruxelles per la modifica della legge italiana che mette al bando l'utilizzo di latte in polvere per produrre formaggi e yogurt, sia stata sollecitata da un deputato italiano eletto all'Europarlamento nelle file della Lega Nord prima e di Forza Italia poi. Ecco da dove viene il sollecito!
2015-07-07	M5S	MorraNicola	Ma non è tutto: dei 1.259 dipendenti provinciali, circa 681 dovrebbero passare in carico alla Regione, mentre gli altri saranno ridistribuiti fra i Comuni. Il vantaggio di passare in Regione è notevole: significa avere un aumento di stipendio assicurato e certificato. La CGIA di Mestre ha calcolato che il costo medio di un dipendente della Regione Friuli-Venezia Giulia è di 65.164 euro l'anno, contro i 45.892 euro di un dipendente della Provincia. Dunque i soldi ci sono e ci sono a vantaggio dei dipendenti e non dei contribuenti, ergo - dice la CGIA di Mestre - il costo del lavoro degli attuali dipendenti provinciali salirà di circa il 15 per cento, con tanti saluti all'efficientamento e ai risparmi di spesa, ed io aggiungo anche a chi si proclama come l'alfiere dell'efficientamento della spesa pubblica. È evidente che si tratta di una sostituzione soltanto formale, niente affatto sostanziale: prevedere l'abrogazione delle Province e nello stesso tempo la creazione delle Città metropolitane, oppure di agglomerati di Comuni significa non incidere, in verità, sulla necessità di ridurre i costi della burocrazia e di eliminare tutte quelle poltrone pagate profumatamente con le tasse dei cittadini. Il costo totale delle Province, fino ad un anno fa, era di circa 10 miliardi all'anno e cioè l'1,27 per cento della spesa pubblica totale. Renzi assicurò che la loro abolizione avrebbe consentito di risparmiare un miliardo grazie al taglio di 3.000 consiglieri provinciali e delle loro indennità, ma l'Unione delle Province italiane ebbe a correggerlo, precisando che al massimo si sarebbero risparmiati circa 500 milioni di euro, dunque la metà. Risparmi destinati a trasformarsi ora in maggiori spese, come è accaduto in passato per altre riforme sbandierate come modello di efficienza mentre erano solo un trucco per fare nuove nomine, nuove spese ed avere così più potere. Questo modo di legiferare va contro le indicazioni di riqualificazione della spesa pubblica e contro i principi di efficienza, razionalizzazione ed adeguatezza che dovrebbero garantire gli enti locali, già fortemente penalizzati dai vincoli di bilancio imposti dall'Europa e da Bruxelles. Non dimentichiamo che se Renzi prova a farsi bello con le briciole del decreto enti locali - perché di briciole si tratta - nella legge di stabilità del 2015 sono stati approvati - ahimè - tagli lineari ai Comuni per ben sei miliardi di euro da qui fino al 2019, alle Città metropolitane per 12 miliardi da qui fino al 2019...
2015-07-07	PD	ToniniGiorgio	Signora Presidente, il Partito Democratico voterà con convinzione a favore di questa proposta di revisione dello Statuto della Regione autonoma Friuli-Venezia Giulia, e lo farà anche perché ritiene che le autonomie speciali, e in particolare quella del Friuli-Venezia Giulia e quella del Trentino-Alto Adige, le due grandi autonomie del Nord-Est italiano, siano esperienze di successo per l'Italia e - mi faccia dire, Presidente - anche per l'Europa. Non è un caso che, poche settimane fa, il Presidente del Consiglio abbia citato l'autonomia speciale, in questo caso della Provincia autonoma di Bolzano, come esempio da seguire in gravi crisi internazionali in Europa (il riferimento era nello specifico alla crisi dell'Ucraina), perché le nostre autonomie speciali, in particolare quelle delle due grandi aree di confine, quella verso Nord e quella verso Est (quindi la direttrice del Brennero e quella che ci porta verso l'Est europeo attorno a Trieste), sono state un modo originale di affrontare e risolvere la questione dei confini che ha lacerato per tutto il Novecento il nostro vecchio Continente. Sappiamo che è una questione mai risolta una volta per sempre e che è sempre in agguato e può tornare: il nazionalismo può tornare in Europa, e ne stiamo vedendo proprio in questi giorni e in queste settimane alcuni accenni molto preoccupanti. A distanza di cento anni dalla Grande guerra, la più grande guerra civile europea, che lasciò sul terreno milioni di morti, la bestia del nazionalismo è tutt'altro che sconfitta per sempre. Queste due grandi esperienze di autonomie speciali, collocate in due zone di frontiere, quella fra il mondo latino e il mondo tedesco (quella del Friuli-Venezia Giulia è una frontiera addirittura trina, perché lì si incontrano il mondo latino con quello tedesco e con quello slavo), hanno scongiurato la guerra per i confini e hanno risolto in maniera brillante, anche se mai definitiva e mai compiuta, la questione della convivenza tra diversi in aree di confine. La questione dei confini non è più rilevante proprio in quanto, nel contesto europeo, minoranze linguistiche hanno imparato a collaborare tra loro, a vivere insieme, ad amministrarsi in modo positivo. Questa ragione dell'importanza delle autonomie speciali va vista come un risultato positivo e un'esperienza di successo per tutto il Paese. Nella riforma del Titolo V della Parte seconda della Costituzione, che stiamo peraltro rivedendo proprio in questo periodo in Parlamento, è stato introdotto, anche nell'articolo 116 che consolida l'esperienza delle autonomie speciali, un principio per il quale l'esperienza pilota delle autonomie speciali nell'esercitare in maniera autonoma alcune competenze può diventare modello e ispirazione per una competizione virtuosa tra territori che coinvolga anche le Regioni a statuto ordinario. Non a caso l'articolo 116 della Costituzione, al terzo comma, prevede la possibilità che ulteriori forme di autonomia siano assegnate alle Regioni a statuto ordinario proprio per rendere meno brusco il salto tra le competenze speciali delle Regioni autonome e quelle ordinarie delle Regioni a statuto ordinario. Questo inserisce l'esperienza delle autonomie speciali all'interno di un terreno di sperimentazione di margini di autonomia e di autogoverno sempre più ampi dentro l'unità della Nazione e dentro una prospettiva europea. Naturalmente c'è un punto che deve essere tenuto assolutamente fermo, in particolare da chi difende la specialità delle Regioni a Statuto speciale. Il punto fermo deve essere che queste esperienze di autogoverno non devono costare alla collettività più di quanto costi lo Stato. Da questo punto di vista, il disegno di legge in esame è virtuoso, perché va in questa direzione. Bisogna andare in questa direzione con grande determinazione. Si difendono le autonomie speciali e, in generale, si difende il sistema delle autonomie se si dimostra che il principio di sussidiarietà vale, cioè che si può fare meglio, anche a costi minori, ciò che si fa più da vicino rispetto agli elettori e ai contribuenti e non ciò che si fa da lontano. Vorrei citare, conclusivamente, signora Presidente, un'affermazione che fece Alcide De Gasperi durante l'Assemblea costituente, nella sessione che si dedicò proprio all'approvazione dello Statuto di autonomia speciale - in quel caso - del Trentino-Alto Adige (ma vale certamente la stessa cosa anche per la Regione Friuli-Venezia Giulia). «Io che sono pure autonomista convinto - diceva De Gasperi - e che ho patrocinato la tendenza autonomista, permettete che vi dica che le autonomie si salveranno, matureranno, resisteranno, solo a una condizione: che dimostrino di essere migliori della burocrazia statale, migliori del sistema accentrato statale, migliori soprattutto per quanto riguarda le spese. Non facciano la concorrenza allo Stato per non spendere molto, ma facciano in modo di creare una amministrazione più forte e che costi meno. Solo così le autonomie si salveranno ovunque, perché se un'autonomia dovesse sussistere a spese dello Stato, questa autonomia sarà apparente per qualche tempo e non durerà per un lungo periodo». Credo che questo ammonimento non possa non interrogare continuamente e stimolare i veri autonomisti che vogliono lavorare proprio per questo obiettivo. Questa riforma, voluta innanzitutto dal Friuli-Venezia Giulia, che oggi vede l'approvazione da parte di quest'Aula parlamentare, va nella direzione che ho descritto. Per questa ragione noi la sosterremo con grande convinzione e con grande determinazione.
2015-07-08	FI	DAliAntonio	D'ALI' (FI-PdL XVII). Signor Presidente, io ritengo che oggi noi non si possa votare a favore di questa proposta di accelerazione dell' iter di un disegno di legge che non risolve, ma anzi complica i problemi in ordine ai rapporti tra i Paesi di area mediterranea (anche volendoli indicare in questo modo) e il resto dell'Europa. Non è fuggendo dal complesso che è stato creato con un lungo processo di integrazione dell'Unione europea, non è fuggendo dalla moneta, con tutte le incognite che tale fuga potrebbe avere, che noi risolveremo i problemi, tuttavia proprio noi come parte politica dovremmo essere sicuramente attenti. Io desidero ricordare ai colleghi che mi ascoltano che noi abbiamo dovuto rinunciare al Governo del Paese per una forte tensione che giustamente il governo Berlusconi aveva creato nell'ambito dei rapporti tra i Paesi europei per la scarsa considerazione che in tale ambito veniva data a esigenze di Paesi come il nostro. Sarebbe facile cavalcare ora l'onda populista che nasce da una improvvida esperienza referendaria di altro Paese, peraltro minimale nel contesto della nostra Unione, e che in realtà non aveva questo come argomento. Al di là, infatti, delle molte semplificazioni che anche autorevoli personaggi (anche di Governo) hanno dato sulla rete e delle banalizzazioni del referendum greco, in realtà esso non prevedeva l'uscita dall'euro, ma una cosa molto semplice e se io fossi stato cittadino greco avrei sicuramente votato: chiedeva di esprimersi sulla decisione di pagare i debiti, oppure no. Se in una qualsiasi famiglia il padre di famiglia comunicasse di avere un certo cumulo di debiti e chiedesse se si ritenga di doverli pagare o no, penso che la maggior parte dei componenti di quel nucleo risponderebbero di no. Questi debiti si erano accumulati perché erano stati chiesti finanziamenti e sovvenzioni per modificare la struttura economica del Paese, ma poi i relativi impegni assunti non erano stati onorati. Seguendo oggi quella deriva populista andremmo a creare, anche considerando il messaggio politico che dovesse uscire da questa Aula, un'immagine assolutamente negativa e preoccupante che potrebbe ulteriormente accentuare le tensioni finanziarie che già il referendum greco ha creato (abbiamo visto quale è stata la reazione dei mercati). Se un Paese abitualmente autorevole (salvo qualche défaillance governativa) come il nostro, se un Paese sicuramente importante (considerata la sua presenza nel G7, cioè tra i Paesi più industrializzati del mondo) dovesse mettere in discussione, anche con una semplice apertura non impegnativa all'esame di un disegno di legge referendario sull'argomento euro o non euro, credo che le ripercussioni politiche e finanziarie sui mercati sarebbero assolutamente negative per il nostro Paese. Siamo tutti d'accordo circa il fatto che si dovrebbe svolgere una profonda riflessione, ma su altri temi: sull'armonizzazione fiscale, per esempio; sull'armonizzazione previdenziale nell'area euro; sulla maggiore integrazione di tutta una serie di dinamiche economiche che in questo momento penalizzano certamente il nostro Paese o, comunque, rendono differenti i sistemi interni che dovrebbero invece essere sempre più simili fra loro per poter offrire pari opportunità di investimento e di iniziativa economica agli imprenditori giacché ora continuano a sussistere, soprattutto sul piano fiscale, enormi divergenze per cui lo stesso contesto europeo e i Paesi esteri che guardano all'Europa non investono più in Italia ma piuttosto in altri Paesi che compongono l'Unione europea. Su questo dovremmo misurarci. Queste sono le motivazioni che dovrebbero trovare una soluzione in positivo tesa al rafforzamento di un contesto di economia europea che dovrebbe essere molto più solida, meno frammentaria e meno sfilacciata, in grado di affrontare quindi le grandi sfide che il mondo intero, con i suoi blocchi continentali, pone alla nostra economia e a quella europea. Lo ripeto, noi riteniamo che oggi anche il piccolo segnale politico che dovesse venire da una decisione dell'Assemblea di accelerare l'esame di questo disegno di legge costituirebbe un segnale irresponsabile che potrebbe comportare conseguenze di gran lunga più gravi e magari oggi da noi, sull'onda emotiva, non considerate rispetto a ciò che in realtà è: l'attivazione di un articolo del nostro Regolamento interno. Quando si attivano iniziative del genere bisogna guardare soprattutto all'esterno, a quello che succede o che può succedere all'esterno. Vorrei poi dire ai colleghi proponenti che l'attivazione della procedura d'urgenza potrebbe costituire per voi un successo politico, ma, dal punto di vista regolamentare, potrebbe rivelarsi di fatto semplicemente una battuta. Ricordo che nel settembre 2013 votammo alcune procedure d'urgenza, signor Presidente: approfitto per ricordarle quest'accadimento e portarlo all'attenzione della Presidenza. Il collega Filippi, che è qua di fronte a me, sa bene che un suo disegno di legge, assieme ad uno mio, si vide allora riconosciuta la procedura d'urgenza. Ebbene, dal settembre 2013, la Presidenza non ha calendarizzato quel disegno di legge in Aula, quando il Regolamento, in caso di deliberazione da parte dell'Aula della procedura d'urgenza, prevede la calendarizzazione entro un mese dalla delibera. Ne approfitto dunque per ricordarle anche questo episodio e per dire ai colleghi che un fatto regolamentare che giustamente utilizzano come grimaldello politico potrebbe essere molto più devastante di quanto sarebbe andare avanti su questa deriva. Non parliamo poi di quanto sarebbe irresponsabile la decisione di uscire dall'euro senza averne prima verificato tutte le possibili conseguenze. Penso di poter interpretare il pensiero di tutti i colleghi del mio Gruppo nel ribadire di essere assolutamente d'accordo su un approfondito dibattito sulle motivazioni dello stare dentro l'euro, soprattutto da parte di un Paese mediterraneo che ha altri obiettivi rispetto a quelli dell'asse continentale che per ora continua a dominare in Europa. Quello però non è un discorso da considerare: non è fuggendo che saremo esentati dalla nostra responsabilità di una maggiore e migliore presenza nell'ambito del dibattito europeo e quindi dell'affermazione delle nostre aspirazioni, delle nostre legittime speranze e dei nostri obiettivi di crescita, semmai ne abbiamo, in un contesto europeo dal quale non possiamo fuggire.
2015-07-08	LN	CandianiStefano	Ebbene, signor Presidente, quanto noi chiediamo che sia sollecitamente inserito nel calendario dei lavori dell'Assemblea riguarda la proposta di legge costituzionale, di indizione di un referendum di indirizzo popolare che abbia come tema l'Unione Europea. Signor Presidente, noi ricordiamo che in data 11 maggio 1989 si è svolto un referendum di indirizzo, anche in quel caso indetto con legge costituzionale, sul conferimento di un mandato costituente al futuro Parlamento europeo, in cui si chiedeva al popolo di esprimere un parere sulla necessità di trasformare la Comunità europea in una effettiva Unione. Nel corso degli anni, signor Presidente, l'Unione europea ha via via esteso il proprio potere di intromissione nelle decisioni interne di ciascuno Stato sovrano ben al di là della effettive competenze autorizzate dai trattati e più di una volta sotto il ricatto di non concedere linee di credito indispensabili per affrontare i problemi finanziari dei singoli Paesi. L'Unione, insieme al Fondo monetario internazionale, ha condizionato le scelte prettamente politiche dei vari Governi democraticamente eletti, non confrontandosi all'interno di questi Paesi con le popolazioni, se non, come avvenuto qualche giorno fa, nel caso della Grecia. Questo crescente potere delle istituzioni dell'Unione europea, rafforzatosi attraverso i successivi trattati istitutivi, si è più volte scontrato con il voto popolare, come ben dicevamo, che ovunque ha sottoposto a parere la verifica dei trattati tramite referendum, e ha ricevuto sonore bocciature. Nel nostro Paese non si è mai potuto avere un vero confronto popolare su questi temi, come sull'architettura istituzionale e dei poteri dell'Unione europea, perché con troppa superficialità è stato sempre liquidato tutto dicendo che ciò è vietato dalla Costituzione italiana. Una previsione questa che, quando è stata concepita, non poteva tenere conto della sostanziale eccezionalità dei trattati dell'Unione europea, della situazione che si sarebbe venuta a verificare e che può ancora essere facilmente integrata con leggi costituzionali ad hoc (come quelle di cui proponiamo l'urgenza) o forme significative di coinvolgimento popolare (appunto, il referendum ). I trattati dell'Unione europea, di fatto, vengono a configurarsi sempre più come un corpo "esterno" al sistema dell'Unione, con accordi che intervengono fra Stati, ma non in quanto membri dell'Unione, bensì in quanto soggetti dell'ordinamento internazionale. Aggiungo un inciso. Attenzione: siamo all'alba di altri accordi internazionali, come il TTIP, da cui i cittadini saranno estromessi, in quanto a capacità di emettere una parola, se gli accordi non verranno sottoposti a referendum. E in questo momento, in questa fase, ciò non è ammissibile. Anche questo deve essere ricordato. Da tempo ormai viene sollecitata, in sede parlamentare e politica, un'attenta riflessione sull'opportunità di ulteriori cessioni di sovranità nazionale non contemperate da garanzie su come e a quali condizioni tale sovranità sarà trasferita. È ormai necessario garantire un confronto popolare, nelle forme previste dalla Costituzione, prima di procedere ad ulteriori deleghe di competenze e poteri ad istituzioni sovranazionali tali da porre in discussione la sovranità stessa del Paese. Da tempo è giunta l'ora, se vogliamo dare un futuro a questa Europa, di uscire dagli schemi dogmatici delle istituzioni già esistenti e di ragionare semmai su un progetto politico europeo che superi gli Stati nazionali, oggi in piena crisi e, di fatto, svuotati di ogni sovranità.
2015-07-08	LN	CandianiStefano	Nel 1989 si decise, con legge costituzionale, di consentire un referendum di indirizzo per dare mandato al Parlamento europeo di attuare la trasformazione delle Comunità europee in un'Unione effettiva, dotata di un Governo responsabile verso il Parlamento. Nella stessa occasione si affidò al Parlamento europeo il compito di redigere un progetto di Costituzione europea da sottoporre direttamente alla ratifica degli organi competenti degli Stati membri. Quindi, si voleva creare un'Europa che avesse una Costituzione e non solo dei trattati, che fosse di tipo federale e non una mera associazione di Stati. Dato che tutto ciò è venuto meno, non si comprende, signor Presidente, come il popolo non sia mai stato più chiamato a pronunciarsi su questi temi, come se avesse dato una delega in bianco, senza poter decidere su temi come l'entrata nell'euro (con la relativa accettazione di un cambio pregiudizievole), piuttosto che sul fiscal compact o sul meccanismo europeo di stabilità. Si tratta di decisioni che condizionano e condizioneranno la nostra politica economia per anni e su cui le future generazioni non potranno avere più parola. Signor Presidente, giungo a conclusione del mio intervento. Questo disegno di legge costituzionale d'iniziativa popolare, che - lo ricordiamo - è stato sottoscritto da decine di migliaia di cittadini, giace dal 2012, in attesa di essere posto in discussione in Parlamento. Non è un atto dogmatico, bensì un punto di partenza, onorevoli senatori, e non si può definire irresponsabile la richiesta di porre all'ordine del giorno l'esame di una proposta di legge d'iniziativa popolare, ancorché la stessa possa essere modificata nel contenuto. Ad esempio, anche se noi in quel momento vedevamo nel principio del pareggio di bilancio un punto di raffronto con gli altri Stati europei, ora siamo qui a dire che la sua introduzione in Costituzione non va bene. Se ne deve però discutere serenamente e liberamente. Giunge paradossale, signor Presidente, che si sia all'alba di un nuovo passaggio di revisione costituzionale in questa Camera senza il coraggio di parlare ed affrontare un disegno di legge costituzionale che vuole dare voce ai cittadini su scelte che ci stanno passando sopra la testa e - aggiungo - che il Governo vuole liquidare con un intervento che farà domani il ministro Padoan, prevedendo solo cinque minuti di intervento per ogni Gruppo parlamentare. Questo è il vero scandalo: tappare la bocca ai cittadini, impedendo un referendum e liquidando quello che è accaduto in Grecia prevedendo cinque minuti di intervento per Gruppo!
2015-07-08	LN	CandianiStefano	Nulla potrà cambiare in meglio finché non ci metteremo seriamente a lavorare per un'Europa dei popoli e delle regioni, fondata sulle persone e sulle loro culture ed identità, anziché sull'aridità del mercato e della finanza e non sul lavoro. Perché oggi in Europa si parla di finanza, e non di lavoro! Signor Presidente, oggi l'Europa è a un bivio: o si va verso una vera integrazione del nucleo centrale dei Paesi che la formano (cioè verso un vero Stato federale d'Europa e quella che da tempo chiamiamo l'Europa dei popoli), oppure verso un veloce declino, con una manovra recessiva dietro l'altra.
2015-07-08	LN	TosatoPaolo	State trasformando l'Italia nel campo profughi di tutta Europa, perché tutti gli altri Paesi non vogliono i clandestini. Avete trasformato le stazioni delle nostre città in lazzaretti a cielo aperto. E, siccome non sapete più dove mettere i clandestini, li fate scaricare dai pullman di nascosto nelle piazze delle nostre città e dei nostri paesi, senza neanche avvisare i sindaci. Vergogna, signor Ministro!
2015-07-08	M5S	CrimiVitoClaudio	Non solo in Grecia ma anche in Austria, nel totale silenzio dei media, europei e italiani, in una sola settimana sono state raccolte quasi 300.000 firme a sostegno di una petizione popolare, non solo per uscire dall'euro ma addirittura per uscire dall'Unione europea; ne bastavano 100.000, ne hanno raccolte in una settimana più del doppio con il solo passa parola e un passaggio di un minuto sulla televisione di Stato. Ora il Parlamento austriaco è obbligato a discutere la proposta, che potrà anche rigettare, ma non è improbabile che a fronte di un tale consenso popolare non si arrivi a concedere anche un referendum, previsto dalla loro Costituzione. In Europa si sente sempre di più la necessità di un dibattito sulla permanenza nella moneta unica, sui reali pregi o difetti, sull'opportunità di piegarsi al volere delle banche sacrificando le sovranità nazionali; un dibattito proveniente dai cittadini più che da chi governa. Chi ci governa non trova di meglio da fare che reprimere nel silenzio questo bisogno di confronto o armare i pennivendoli per diffondere terrore e sgomento. Terrore e sgomento sono quelli che avete propagandato per la Grecia in questi ultimi giorni. Sono stato ad Atene insieme ai miei colleghi e non ho visto deliri: il contante non mancava, le merci non mancano; c'è la crisi, ma è la stessa che c'è in Italia, né più né meno. Non crediate che la Grecia stia peggio dell'Italia, solo che noi lo nascondiamo sotto un tappeto. Domenica sera eravamo a Piazza Syntagma, ad Atene, invasa da cittadini in festa. Tutte le piazze in Grecia erano in festa. Non festeggiavano la vittoria di una squadra in campionato, in coppa o ai mondiali (l'unico motivo per cui in Italia forse si scende in piazza con tanto entusiasmo); no, festeggiavano la democrazia. Festeggiavano perché il Governo che avevano democraticamente eletto si era rivolto a loro, ai cittadini, al popolo, per conoscere il loro volere
2015-07-08	M5S	CrimiVitoClaudio	Signor Presidente, da dicembre ad oggi 200.000 cittadini italiani hanno firmato la proposta di un progetto di legge d'iniziativa popolare che prevede l'indizione di un referendum sulla permanenza nell'euro, anzi - per la precisione - per l'introduzione di una moneta nazionale sovrana alternativa all'euro. Il referendum avrebbe dovuto essere fatto prima di entrare nell'euro, mentre la decisione dell'ingresso è stata presa dai Governi senza alcuna consultazione dei cittadini. In questi anni in tanti si sono spesi nel dire che bisognava uscire dall'euro - lo abbiamo sentito nei proclami elettorali, nelle tribune politiche e nei talk show - ma mai, prima di adesso, è arrivata una proposta concreta, che è quella dell'indizione di un referendum di indirizzo sulla permanenza nell'euro. Si può fare; si può fare con una legge costituzionale; si può fare come è stato fatto nel 1989, quando il popolo italiano è stato chiamato a pronunciarsi sul quesito che prevedeva il mandato al Parlamento europeo di redigere un progetto di Costituzione europea da sottoporre alla ratifica degli organi degli Stati membri della Comunità. Di quel progetto, nulla. È stato concesso un dito, cioè quello di costruire questo progetto di Costituzione; doveva costruirsi un'unione di popoli, mentre l'unica cosa che avete saputo realizzare è l'unione di monete. Colleghi, vorrei ora ricorrere ad una metafora. Immaginate di dover fare una corsa automobilistica e che ad ogni pilota venga assegnata la stessa autovettura. Le autovetture hanno la stessa potenza e velocità, ma, da una parte, c'è chi corre su un'autostrada asfaltata e dritta, e, dall'altra, chi corre su una strada dissestata, piena di curve e con ostacoli. I piloti sono gli Stati, mentre le autovetture uguali rappresentano l'euro, la moneta unica; peccato che le strade sono le economie reali di ogni Paese, che sono diverse, e non si può correre con la stessa autovettura su strade diverse. Questo è quello che sta succedendo in Europa. L'Unione europea ha fallito: è inutile nascondercelo e far finta di niente ed illudersi che vada tutto bene. L'Europa di chi l'ha ideata - una comunità di persone, solidarietà tra gli Stati ed equiparazione dei diritti e dei doveri - è tutta fallita. L'ingresso nell'euro e l'egemonia delle banche e della finanza hanno trasformato la comunità di persone in un'Unione europea che è l'unione di banche e della finanza e non già dei popoli.
2015-07-08	M5S	CrimiVitoClaudio	e lo aveva fatto con un referendum sull'austerità imposta dall'Europa, quell'austerità che in Italia ci avete imposto con le varie leggi Fornero, con l'articolo 81 e con tutti i tagli lineari, quell'austerità che ci avete imposto senza consultare i cittadini. La Grecia ha dato al mondo intero una lezione che sarà difficile dimenticare. Nella terra madre della democrazia, un Esecutivo scelto dal popolo (non come il nostro che è stato individuato da voi) ha chiesto al popolo cosa fare. La migliore sintesi del concetto di democrazia è proprio quella: governo del popolo. Come da sempre ci hanno abituati in Italia, politicanti e media, non paghi di aver terrorizzato i cittadini con scenari apocalittici, sono subìti andati a caccia di vincitori e vinti. Già, chi ha vinto in Grecia? Qualcuno si chiede se ha vinto Tsipras o qualcun'altro. No, ha vinto il popolo greco, ha vinto la democrazia, ha vinto la sovranità nazionale, l'orgoglio di un popolo che non vuole essere governato da altri popoli.
2015-07-08	M5S	FattoriElena	Signor Presidente, il TTIP, cioè il Trattato transatlantico per il commercio e gli investimenti, è un trattato molto controverso perché vi è il timore che si giochi al ribasso sulla salute e sulle regole ambientali della nostra cara Europa. Tuttavia, non è di questo che vi voglio parlare oggi, ma di un artificio attraverso cui sono state date delle false informazioni ai cittadini italiani. Ebbene, lo studio del Parlamento europeo intitolato «Risks and opportunities for the EU agri-food sector in a possible EU-US trade agreement» si legge: « Effects in the agri-food sector would be stronger, with EU exports to the US increasing by about 60% and EU imports from the US by about 120% up to 2025 » che tradotto vuol dire che le esportazioni verso gli Stati Uniti aumenteranno del 60 per cento, mentre le importazioni dagli Stati Uniti all'Europa aumenteranno del 120 per cento fino al 2025. Andandomi a guardare i resoconti delle audizioni svolte presso la Camera dei deputati noto che l'onorevole Paolo De Castro, relatore permanente della Commissione agricoltura del Parlamento europeo per i negoziati di libero scambio, in audizione presso la Camera dei deputati traduce questo testo come segue: «Recenti studi di impatto hanno stimato una crescita dei volumi di scambio tra i due players superiori al 40 per cento con un incremento delle esportazioni verso gli Stati Uniti del 120 per cento», cosa completamente falsa. L'onorevole De Castro ha cioè invertito i dati dicendo che esporteremo verso gli Stati Uniti il 120 per cento in più quando è scritto esattamente il contrario e cioè che gli Stati Uniti esporteranno con il TTIP nella nostra Europa il 120 per cento in più. Questo non è tollerabile. Non è tollerabile che l'onorevole De Castro menta e che una cosa del genere venga messa per iscritto quando in Europa si sta discutendo questo Trattato. Chiediamo quindi che il Governo corregga gli stenografici di quella audizione e venga a riferire per dare i dati corretti su questo Trattato che deve essere discusso per quello che è e non con dei dati falsi.
2015-07-08	M5S	MorraNicola	Signor Presidente, colleghi, noi voteremo a favore di questo disegno di legge di rango costituzionale e lo faremo perché reputiamo che tutte le volte che si sottoponga al corpo elettorale un quesito, che lo renda protagonista nelle scelte che coinvolgono in prima battuta il corpo elettorale stesso, si ha rispetto della democrazia. Per noi, infatti, la democrazia è condividere e quindi far compartecipare alle scelte. Questo innanzitutto. Ma questo non può esimerci dal valutare nel merito il quesito referendario, che nasce da una proposta quantomeno contraddittoria e paradossale. Infatti, collega Candiani, capiamo che si voglia sottrarre, a parole, l'Europa dal dominio di istituzioni ben poco democratiche e ben poco rispettose delle volontà popolari e che finora hanno avuto la meglio, ma sono proprio queste istituzioni quelle che hanno imposto, ad esempio, il pareggio di bilancio. Pertanto, fondare un'Europa limitata ai popoli e ai territori che rispettano il pareggio di bilancio è un qualcosa di forte. Noi l'accettiamo perché - torno a ripetere - coinvolgere significa far decidere, e qualora dovessimo essere chiamati a votare nel merito, la nostra risposta non potrà che essere negativa, perché è follia pura statuire il pareggio di bilancio quando non si è capito per quali motivi si sia andati a debito. Un conto è fare debiti per clientelismo e partitocrazia, altro conto è spendere per investimenti che produrranno, sul medio-lungo periodo, ritorni, redditività. E quando gli investimenti si fanno con soldi propri non producono debito, ma se si fanno con soldi che altri ti danno sono debito che deve essere restituito, ma che potrà essere restituito perché quegli investimenti sono finalizzati, per l'appunto, a spese in settori importanti che garantiranno reddito, profitti. Colleghi, vorrei anche rivolgere un appello a chi mi ha preceduto. Capisco che questo sia un momento di grande confusione e di grande incertezza, in cui ognuno vuole far sentire in particolar modo la propria voce, ma sono anche convinto che questo sia un momento in cui tutti dobbiamo assumerci responsabilità forti. Io non ci sto, e non soltanto come senatore eletto dal Movimento 5 Stelle nel Senato della Repubblica italiana; io non ci sto innanzi tutto come europeo, non ci sto come italiano, a leggere, a constatare che, subito dopo l'esito del referendum, Tsipras abbia avuto colloqui da un lato con Putin, dall'altro con Mario Draghi. Mario Draghi chi? In che senso Mario Draghi può rappresentare i popoli europei? In che senso è stato legittimato a intrattenere contatti e colloqui che possano diplomaticamente o politicamente risolvere questa crisi? Quale investitura democratica e ufficiale ha mai ottenuto Mario Draghi dalle istituzioni? C'è mai stato un coinvolgimento dei popoli nella scelta di questi eurotecnocrati o eurobancoburocrati? Questa è quell'Europa della finanza contro cui anche altri colleghi che siedono in questo Senato dicono di volersi battere. Allora, al di là della polemica in Aula, assumiamoci tutte le nostre responsabilità. Qui si chiede al popolo di poter dire la sua; recuperiamo questo deficit di conoscenza, perché finora i popoli sono stati in qualche modo tenuti a freno nella possibilità di dire la loro da un condizionamento attuato attraverso il controllo dell'informazione, attraverso il monopolio della propaganda, perché l'informazione è tracimata in bassa propaganda che alcune oligarchie hanno voluto e hanno ottenuto. Liberiamoci, per favore, e recuperiamo il senso della democrazia: quanto è avvenuto in Grecia, e non soltanto ad Atene, divenga una lezione per tutti. Una democrazia è veramente tale quando chiede conferma, ratifica, ma anche smentita, al proprio corpo elettorale. Ricordiamocelo sempre.
2015-07-08	PD	ChitiVannino	Signor Presidente, il Gruppo del Partito Democratico esprime una valutazione negativa sulla richiesta di dichiarazione d'urgenza, ma lo fa prendendo in considerazione il merito del disegno di legge costituzionale che vorrebbe indire un referendum di indirizzo per la rifondazione dell'Unione europea. Io farò delle considerazioni critiche, ma sono rispettose; non lo condivido, ma rispetto l'impegno di alcune decine di migliaia di cittadini che hanno messo in piedi uno strumento di partecipazione, e per me la partecipazione è un valore. Per questo, senza infingimenti, è corretto dire quando ci sono valutazioni diverse. Vorrei dire al senatore Candiani che il problema serio non è di dare risposte negative, se si pensa in modo diverso: il problema serio è che dal 2012 al 2015 non ci siano state valutazioni negative. Per questo insisto che nei regolamenti, se non si potrà fare nella riforma costituzionale, siano posti dei precisi limiti entro cui il Parlamento debba dare una risposta alle iniziative popolari. Basta leggere compiutamente il titolo per verificare la contraddittorietà dei quesiti che si vorrebbero porre alla decisione dei cittadini. «Unione europea democratica e federale basata sui popoli e sulle regioni»: quindi si direbbe un di più d'Europa, come è necessario, e saremmo anzi portati ad uno slancio di entusiasmo per un'impostazione politica diversa, anche da parte della Lega, rispetto a posizioni fortemente incentrate sugli Stati nazionali, ad esempio sostenute dall'alleanza che vede a suo riferimento europeo una leader come Marine Le Pen. Sennonché, questa impostazione viene smentita subito in due aspetti fondamentali. La critica non è ai modi di gestione, ma all'ampliamento di competenze trasferite alle istituzioni europee, che sono contenute nella stessa relazione e poi nell'articolato. Nella relazione si dice testualmente che «l'Unione europea ha via via esteso il proprio potere di intromissione nelle decisioni interne di ciascuno Stato sovrano», utilizzando come ricatto il non concedere linee di credito. Dunque, competenze eccessive, fuori dalle regole: non regole da rivedere, ma addirittura arbitrio. Altro aspetto. Si vogliono ridefinire i parametri per l'adesione all'area euro, limitandola ai territori che abbiano conseguito l'equilibrio tra le entrate e le spese del proprio bilancio. Qui la proposta di legge manifesta ambiguità serie. È certo che la moneta unica non è sufficiente a creare una democrazia sovranazionale, e lo vediamo, ma è altrettanto sicuro che non potranno esserci gli Stati Uniti d'Europa se si fondano su un pluralismo eterogeneo di monete. Di più. Nella proposta di legge si parla di territori, non di Nazioni. La logica dunque che muove questa proposta non è la riforma degli Stati nazionali, la loro modifica, la loro trasformazione profonda, per renderli protagonisti e parte di una democrazia sovranazionale europea. No, la strada è quella, mascherata alla meglio, di una spinta alla frammentazione: ad esempio, la Lombardia nell'area dell'euro, ma anche i suoi territori di montagna più disagiati oppure no? E il Lazio, ma potrei citare la Toscana o l'Umbria, invece no? Allora potrei ricordare agli amici della Lega un vecchio proverbio: il lupo perde il pelo, ma non il vizio. L'Italia nell'euro spazzò via ogni velleità di secessione dei territori di un Paese. Ora si cerca di rilanciarle ripresentando vecchie sconfitte come nuove ipotesi? Mi pare che questo sia un elemento serio di dissenso, perché questa non è la via per un'Europa federale, ma un progetto per la disgregazione e forse per il ritorno a Regioni Stato che però esistevano nel 1800 e non possono esserci nel 2015. Aggiungo che il referendum inserirebbe un criterio per il risultato, ossia la maggioranza dei voti validi espressi, che è in contrasto, oltre che per il merito come ho cercato di dire, con il metodo previsto nella stessa riforma costituzionale che è in discussione. Nella legge costituzionale d'iniziativa popolare a cui si fa riferimento come precedente, il referendum di indirizzo svoltosi nel 1989, a parte la differenza netta tra due strumenti di partecipazione dei cittadini, cioè quello evocato e realizzato e questo che si inventerebbe, vi è anche una diversità profonda nella materia oggetto di consultazione e decisione. Nel 1989 vi fu un quesito chiaro, preciso ai cittadini: volete conferire al Parlamento europeo il mandato di trasformare la Comunità europea in un'effettiva Unione? Qui si è in presenza, come ho cercato di mettere in evidenza, di proposte che sono confuse, ambigue, contraddittorie. Non è la strada per far contare i popoli, ma per fare, nel migliore dei casi, un po' di propaganda. Per questo il nostro voto non potrà che essere contrario. Questo dibattito - e concludo, signor Presidente - ha comunque, secondo me, un aspetto positivo, che dobbiamo cogliere. E ciò sarà ancor più chiaro domani, con l'audizione del ministro Padoan e con il dibattito sulla situazione della Grecia e, soprattutto, sul confronto che la vicenda greca apre per l'Europa, sul dopo referendum e sulle prospettive. Siamo in molti ad essere preoccupati, tutti quelli che sono consapevoli che questo XXI secolo non avrà ad artefici, tra i protagonisti della storia del mondo, gli Stati nazionali europei, nessuno escluso. Così oggi vediamo - io almeno vedo - che l'Unione europea non ha il futuro che i padri fondatori avevano sognato, né un presente coerente con il fatto che è la costruzione politica di pace e di benessere più grande e più significativa che sia stata realizzata. Oggi mancano quel fondamento che si chiama solidarietà e quel primato che si chiama politica, senza i quali non ci sono la coesione di sentirsi cittadini di una più grande e comune patria, che non cancella le differenti identità, né le storie nazionali, che sono più profonde delle organizzazioni in singoli Stati, e che vuole unire rispettandole, valorizzandole e facendone una spinta positiva. Quello che manca sono valori comuni, che vengono messi tra parentesi sotto il primato burocratico di procedure e di soli vincoli di bilancio. Quello che manca è uno slancio in avanti nella costruzione di una democrazia sovranazionale europea, che richiede di dare priorità alla politica. Bisogna intanto affermare che, sulle competenze europee, deve essere il metodo comunitario a prevalere, archiviando quello intergovernativo che si fonda proprio sul ruolo degli Stati nazionali. Così, colleghi, senza farci caso forse, si sanziona chi dentro la crisi supera il 3 per cento del deficit rispetto al prodotto interno lordo. Si crea un problema con la Grecia, che rappresenta il 2 per cento del PIL europeo. E non si dice ancora una parola - l'hanno detta le organizzazioni delle Nazioni Unite - sul fatto che ieri un Parlamento di un Paese europeo ha deciso la costruzione di nuovi muri di filo spinato per separare l'Ungheria dalla Serbia
2015-07-08	PD	MaranAlessandro	Dico che voteremo contro, anche se noi non ci nascondiamo le difficoltà e il fatto che, all'indomani del referendum greco, lo scenario sia preoccupante. La tragedia greca è diventata una noiosa partita di poker, con tanto di apertura al buio, bluff, controbluff; e ammesso che anche questa volta si riesca ad evitare la Grexit, il rischio è che si tratti dell'ennesima soluzione di basso profilo, magari per ritrovarsi tra qualche tempo nella stessa situazione. Il Regno Unito è incamminato sulla strada della "Brexit" e, vista l'ideologia del nuovo Premier polacco, diventa possibile anche l'uscita della Polonia, che doveva essere il prossimo candidato per l'annessione alla moneta unica e la principale testimonial dei successi europei, come la Spagna di Mariano Rajoy, dove l'affermazione di Podemos la dice lunga sulla popolarità delle politiche economiche imposte dall'Europa, indipendentemente anche dai relativi successi economici. Non ci nascondiamo che l'Europa nel suo complesso è ancora immersa nei postumi di una crisi finanziaria, di origine americana, ma che gli Stati Uniti sembrano ormai essersi lasciati alla spalle da un pezzo. Per non parlare dell'incapacità di formulare una strategia comune in termini di politica estera o di energia, che pure dovrebbero rappresentare interessi europei comuni. Certo che ci sono difficoltà e problemi che noi non ci nascondiamo, ma continuiamo a pensare che le ragioni a favore dell'Unione europea siano oggi persino più forti di ieri. Con il ribaltamento delle fonti di crescita mondiale e il successo di grandi Nazioni, come la Cina, l'India o gli Stati Uniti, un'Europa frantumata in tanti piccoli Paesi non avrebbe nessuna chance. Viviamo, in tutti i Paesi europei, una fase storica di drammatiche sfide esterne. Tutto cambia intorno a noi. I cambiamenti strutturali stanno rimodellando non solo la politica italiana, ma il vasto mondo. Quando gli storici, tra cent'anni, guarderanno ai primi anni di questo secolo, l'evento più rilevante probabilmente non sarà la crisi finanziaria che attanaglia da anni il mondo occidentale. La storia più importante sarà quella che gli americani chiamano the rise of the rest : l'ascesa dei resto del mondo, la crescita, il risveglio di Paesi come la Cina, l'India, il Brasile, la Russia, il Sudafrica, il Messico, l'Arabia Saudita, la Turchia e potrei continuare nell'elenco. È la più grande uscita di massa dalla povertà nella storia del mondo. Qui ha origine gran parte dei nostri problemi. Trent'anni fa, quando una Regione come la mia era alle prese con la ricostruzione del Friuli terremotato, una città come Shenzhen non esisteva ancora; oggi ha quasi 9 milioni di abitanti, più o meno la popolazione dei cinque distretti di New York, e molti dei suoi residenti sono nati in campagna, nella miseria, e oggi hanno un tenore di vita grossomodo equivalente a quello di Brooklyn. In una sola generazione, un villaggio di pescatori è diventato il quarto porto al mondo, che movimenta, da solo, più di quanto riescono a fare insieme Los Angeles e Long Beach, i due maggiori porti americani. Nel giro di soli trent'anni, circa 300 milioni dì cinesi sono passati dalla miseria più nera a standard economici capaci di reggere il confronto con quelli occidentali: un'impresa senza precedenti nella storia mondiale. Si tratta di una crescita che è più visibile in Asia, ma non è confinata all'Asia: più dì trenta Paesi africani (due terzi del Continente) sono cresciuti negli anni recenti ad un tasso superiore al 4 per cento annuo. È ovvio che il sistema internazionale costruito dopo la seconda guerra mondiale sia diventato praticamente irriconoscibile a fronte a questo enorme cambiamento. Non è scritto da nessuna parte però che il declino, la decadenza, un destino di minor potere regionale e globale, sia un esito inevitabile per l'Europa e per il nostro Paese. La tecnologia, il ruolo dell'immigrazione, i miglioramenti nella sanità pubblica, norme che incoraggino una partecipazione più grande delle donne nell'economia, sono solo alcune delle misure che potrebbero cambiare la traiettoria delle tendenze attuali, e sarà cruciale ancora una volta circa gli esiti il ruolo della leadership, perché i leader e le loro idee contano, ma salta agli occhi che il nostro futuro è necessariamente legato a quello dei nostri partner europei. Si tratta di cogliere fino in fondo la lezione della crisi dell'eurozona in quanto conseguenza dell'incompiutezza e contraddittorietà del cammino seguito dall'Unione dopo Maastricht. Quel che occorre non è solo una politica monetaria, ma è una politica fiscale, di bilancio e macroeconomica effettivamente europea. Insomma, è verso un'Europa più federale, più integrata, più forte nella sua capacità di parlare ed agire all'unisono che è inevitabile e, noi riteniamo, indispensabile muoversi. Noi vogliamo andare avanti e non tornare indietro. Le cose che dovrebbe fare l'Europa sono piuttosto evidenti. Approfittando anche del referendum britannico, per l'Unione europea va trovata una nuova forma di convivenza fra Paesi che sono interessati soltanto ad un'area di libero scambio e chi vuole invece una maggiore integrazione, tanto da condividere la moneta. L'attuale modello istituzionale, con tutti i parlamentari europei che votano su politiche che interessano solo una parte, cioè i Paesi dell'euro, non ha senso. Non funziona un'unione monetaria basata su complicatissime regole che nessuno capisce, affidate per la gestione ad un organismo presumibilmente tecnico, come la Commissione, ma che in realtà decide in modo discrezionale. Per tenere assieme l'area monetaria ci vuole senz'altro maggiore convergenza, maggiore cessione di sovranità. Lo ripetiamo: maggiore cessione di sovranità. Ma questa deve essere accompagnata da un rafforzamento della legittimità democratica dei centri decisionali europei e da meccanismi solidaristici e di distribuzione del rischio tra i Paesi membri. Ciò significa rafforzare il Parlamento europeo rispetto al Consiglio e alla Commissione sulla gestione del bilancio e sulla politica economica europea, ma significa prevedere anche che figure apicali della governance europea, tipo il Presidente dell'Unione, siano elette direttamente da tutti i cittadini europei, non soltanto da una parte. Non è un caso che lo stesso Draghi non perda occasione per dire che la politica monetaria è di per sé insufficiente. È di questo che noi dovremmo discutere e parlare. Ma l'impressione è che piuttosto che affrontare un difficile dibattito tra se stessi e con le proprie opinioni pubbliche, i Governi europei e molti dei partiti europei preferiscano non far nulla e cullarsi nell'illusione che la nuova politica monetaria della BCE li tenga fuori dai guai. Ma la scelta dell'Europa e della Grecia non è quella fra euro e dracma e la scelta dell'Italia non è quella fra euro e lira, fra democrazia e autocrazia, quanto tra piccoli sacrifici distribuiti fra tutti i Paesi europei ed enormi sacrifici per il popolo greco oggi e per noi domani. Voglio ricordare un bel libro pubblicato negli ultimi anni, in occasione del centenario della Prima guerra mondiale: «I sonnambuli», di Christopher Clark, che si concentra sull'analisi delle ragioni che hanno condotto allora la guerra. Quel che più colpisce nell'analisi di Clark è che nemmeno gli statisti capirono perché entrarono in guerra. Ognuno di loro, tedeschi compresi, si sentiva attaccato e riteneva di combattere una guerra puramente difensiva. Emerge un quadro sconcertante di statisti prigionieri delle loro paranoie, che si divertono a bluffare e a giocare continuamente al rialzo, nella speranza che l'avversario non reagisca. Anche allora ognuno degli Stati aveva qualche valida ragione e, nel contempo, tutti hanno avuto torto nel non essere riusciti a trovare una soluzione pacifica alla crisi determinata dall'attentato di Sarajevo. Come allora, a trascinarci in basso non sono soltanto i Governi (non lo furono allora, come oggi), ma anche la politica, la cultura politica comune, l'orgoglio, il nazionalismo, le cose di cui abbiamo sentito parlare poco fa. Anche i popoli barcollano sperduti, spesso disinformati, impauriti, fantasticando recinti nazionali eretti contro l'economia mondo; credono di contestare i Governi, ma ne sono in realtà i complici, condotti e come sempre guidati da qualche imbroglione disposto a gettare il pitale su Montecitorio e disposto a invocare le radiose giornate. Non per caso, uno degli architetti della moneta unica come Helmut Kohl ha ribadito, all'inizio della crisi greca, che l'euro nientemeno ha a che fare con la possibilità di impedire la guerra. Gli spiriti malvagi del passato non sono stati messi al bando una volta per tutte, ma possono sempre tornare. Il che significa che l'Europa resta una questione di guerra e di pace e che l'aspirazione alla pace rimane la forza motrice dell'integrazione europea. «L'Europa è il nostro futuro» - ha insistito Kohl - «Non c'è alternativa all'Europa e abbiamo tutte le ragioni per essere fiduciosi che la nostra Europa uscirà rafforzata dalla crisi attuale, se lo vogliamo». Ed ha aggiunto: «Non facciamoci fuorviare». Anche per questo noi voteremo contro, per non farci fuorviare. Non vogliamo farci fuorviare, ma vogliamo andare avanti e non tornare indietro.
2015-07-08	PD	RussoFrancesco	La scorsa settimana a Trieste, durante un'importante manifestazione sul giornalismo di guerra intitolata a Marco Luchetta e ad altri professionisti che hanno pagato con la loro vita, reporter, operatori umanitari ed esponenti della cultura che ben conoscono l'area ci hanno messi in guardia rispetto a ciò che ci attende in un prossimo futuro rispetto, ad esempio, al cosiddetto corridoio balcanico. Ci hanno descritto, in Siria e in molte aree del Medio Oriente, il moltiplicarsi di drammi inenarrabili, di bambine violate prima ancora di compiere dieci anni, di stermini di massa, di persecuzioni politiche e religiose e della miseria più assoluta, che arriva alla privazione della razione minima di acqua giornaliera e che costringe le persone a partire, mettendosi nelle mani di trafficanti senza scrupoli. Molti di questi operatori ci hanno riferito che tra poco decine e decine di migliaia di persone si affideranno ai trafficanti turchi, che, a loro volta, le passeranno a quelli greci, per poi arrivare a quelli montenegrini, kosovari e serbi, per poi via via arrivare fino ai confini, non più meridionali, ma orientali dell'Europa. La responsabilità della buona politica è allora quella di far uscire questo tema dal presentismo - vorrei davvero invitare tutti i colleghi a farlo - e dalla polemica della cronaca giornalistica, per decidere davvero insieme qual è la strategia dei prossimi vent'anni. Vorremmo avere l'ambizione di costruire un progetto che faccia dire alle generazioni future che l'Europa - ovviamente l'Italia nulla può da sola, ricordiamocelo - ha messo in atto la migliore strategia per garantirsi un futuro di sviluppo e di integrazione, facendo tutto il possibile per rispondere alle emergenze umanitarie. Il secondo tema su cui siamo chiamati a dare una risposta ed un segnale di vicinanza è lo sforzo straordinario dei Comuni e dei cittadini che si sono ritrovati in prima linea rispetto a queste sfide epocali. Lo dico come unica nota polemica: pregherei i colleghi di non fare lezioni al Partito Democratico, in quanto molti dei nostri parlamentari sono stati e sono in prima fila sui loro territori.
2015-07-08	LN	ConsiglioNunziante	Signora Presidente, intervengo a fine seduta per denunciare l'ennesima forzatura per quanto riguarda l'incapacità delle prefetture di smistare clandestini sul territorio nazionale. L'altra sera ne sono arrivati 58 in quel di Rovetta, nel bergamasco, metà del Centro Africa, metà cingalesi, alloggiati in un immobile che è un albergo chiuso da almeno trent'anni. Pensate che questo immobile è stato chiuso perché i proprietari, che lo avevano ereditato, l'hanno dovuto mettere in vendita perché erano troppo alte le spese per la messa a norma. Il sindaco di Rovetta sapeva già dal 26 giugno che la proprietà aveva dato la disponibilità. E si parla di altre 80 persone che arriveranno nei prossimi giorni, in una struttura di questo stesso piccolo paese della Valle Seriana. Questi non sono casi isolati, ma riguardano tutta la vallata, da Lizzola a Valbondione a Cerete a Rovetta e si parla anche di altri immigrati che dovrebbero arrivare nella frazione di Nese ad Alzano Lombardo. Sono delle forzature enormi in un territorio già provato da una crisi enorme, dove qualche privato purtroppo sta facendo affari d'oro. Nessuna istituzione si è preoccupata di informare la cittadinanza, signora Presidente, dell'arrivo nottetempo di questi immigrati e di tutto ciò che sarebbe poi successo. Non si è pensato neanche di poter modificare il progetto o di mettere in condizione il prefetto di rendere partecipi i cittadini di che micidiale trabucco si fosse messo in moto nelle segrete stanze. Mi viene da chiedere se l'amministrazione comunale sapesse o no. E perché si sia poi avvalsa in queste ore della facoltà, molto utilizzata in questi casi, dello scaricabarile. I cittadini hanno il diritto di sapere, signora Presidente. I cittadini hanno il diritto di conoscere cosa succede sul proprio territorio. Insisto che non si possono fare orecchie da mercante su tali questioni. I cittadini a volte si trincerano in stanze ovattate, come se il problema non fosse loro. Questo non è successo nei nostri paesini, dove le informazioni alla cittadinanza sono poi arrivate con assemblee spontanee. Ancora, le amministrazioni vadano a chiedere alle ASL di verificare le condizioni sanitarie delle strutture che dovranno accogliere gli immigrati. Questo per una tutela sia di chi viene inserito in queste strutture che per i cittadini del posto. Quando i cittadini non hanno soddisfazione da parte delle istituzioni, allora si avranno, come accadrà questa sera (addirittura forse sono già in corso in questo momento), delle assemblee dove il problema verrà sicuramente affrontato. I cittadini chiedono certezze. Non vogliono essere assolutamente presi in giro. Questa è una attenzione poco utile o una non attenzione nei confronti di gente che, comunque, ama il proprio territorio. Il problema dell'immigrazione lo conosciamo a menadito. Anche questa mattina il buon Ministro dell'interno ci ha raccontato un po' la storia dell'orso sotto questo aspetto. Io sostengo, però, che questo problema non si è in grado di affrontarlo. Perché se svuotiamo l'Africa, allora riempiamo l'Europa. Questo è il dilemma che ci accompagnerà in questi prossimi mesi.
2015-07-08	M5S	DonnoDaniela	Attualmente in Italia non esiste una disciplina organica in materia di agricoltura sociale, nonostante le attività agrosociali siano di fatto già realizzate da molte aziende agricole e dai soggetti del terzo settore (infatti, sono molto diffuse le esperienze di fattorie didattiche). In Europa, invece, è un tema emergente, tanto che nella programmazione dello sviluppo rurale è annoverata tra le azioni chiave volte al miglioramento della qualità della vita.
2015-07-08	PD	GattiMariaGrazia	Signora Presidente, nel dichiarare il voto positivo sul disegno di legge contenente disposizioni in materia di agricoltura sociale, vorrei fare alcune considerazioni. La prima considerazione è che si tratta di un provvedimento di natura squisitamente parlamentare - e non è molto comune in quest'Aula una situazione del genere - che origina da un'indagine conoscitiva attivata dalla Commissione agricoltura della Camera dei deputati nella scorsa legislatura, che si è chiusa con l'approvazione di un documento conclusivo nel luglio 2012. Nonostante l'agricoltura sociale - come hanno detto in molti - sia un fenomeno che sta crescendo significativamente in Italia e in Europa, ad oggi, nel nostro Paese, non abbiamo un quadro giuridico di riferimento a livello nazionale, ma soltanto delle leggi regionali che, tra l'altro, sono molto diverse le une dalle altre. In Italia - e faccio riferimento all'intervento del relatore Dalla Tor - le prime esperienze legate all'agricoltura sociale risalgono al 1960. Si trattava di progetti di inserimento occupazionale di persone vulnerabili o a rischio di marginalizzazione. Le prime esperienze si sono rivelate tra le risposte più efficaci al problema della vulnerabilità e marginalizzazione ed hanno permesso percorsi di riabilitazione e di inserimento notevoli, a fronte della collaborazione tra realtà locali ed istituzioni, secondo nuovi modelli organizzativi basati sull'integrazione. Inizia qui a comparire uno degli elementi che il senatore D'Alì ha sottolineato come pletorico e non adeguato, ma che invece a me sembra essenziale. Mi riferisco alla capacità di lavorare assieme tra enti locali, enti nazionali, Ministeri e forme di volontariato ed aggregazioni, capaci di intervenire sui problemi concreti che fanno dell'agricoltura sociale un'esperienza fondamentale. Tra l'altro, l'agricoltura sociale comprende una pluralità di esperienze non riconducibili ad un modello unitario, perché sono diversi i tipi di organizzazione, le attività che vengono svolte, i destinatari e le fonti di finanziamento, ma sono accomunati dalla caratteristica di integrare nell'attività agricola attività di carattere sociosanitario, educativo, di formazione e di inserimento lavorativo, ma anche di socializzazione e ricreazione, dirette in particolare a fasce di popolazione svantaggiate e a rischio di marginalizzazione. Si pensi - ad esempio - che una caratteristica dell'esperienza italiana in agricoltura sociale è anche il legame con le politiche di sicurezza. Sembrerebbero cose molto lontane, ma faccio riferimento all'utilizzazione delle terre confiscate alle organizzazioni mafiose e alle diverse esperienze nelle realtà carcerarie. Tutto questo è stato ricordato dalla senatrice Padua, ma penso che molti di noi abbiano visto gli splendidi servizi RAI sulle esperienze carcerarie sulle isole, con le coltivazioni delle eccellenze dal punto di vista agricolo nazionale. Tali esperienze si presentano come una ulteriore declinazione del concetto di multifunzionalità in agricoltura, e questo è stato molte volte ricordato in quest'Aula. Vorrei soltanto dire che il concetto di multifunzionalità è intrinseco all'agricoltura, perché si producono non soltanto cibo, ma anche beni e servizi utili che forniscono risposte a crescenti domande dei cittadini: la tutela dell'ambiente e del paesaggio, il presidio e la salvaguardia delle aree rurali e del territorio, l'uso sostenibile delle risorse naturali, la sicurezza alimentare. Queste sono le multifunzionalità. Noi oggi, con questa legge, riconoscendo l'agricoltura sociale come un'attività connessa, aggiungiamo un pezzo alla multifunzionalità in agricoltura. L'altra caratteristica importante è che, nelle esperienze di agricoltura sociale, l'intervento sociale si colloca in istituzioni autenticamente produttive ed organizzate in forma di imprese. Non si tratta, quindi, di una logica di pura assistenza. L'inclusione sociale delle persone svantaggiate, ad esempio, si realizza attraverso un'integrazione lavorativa nell'attività aziendale che punta all'autosostenibilità economica dell'occupazione creata, grazie a modelli commerciali che permettono alle fattorie sociali, ad esempio, di essere competitive sul mercato. L'indagine conoscitiva che ha fatto emergere tutto questo conteneva la richiesta di un intervento normativo sull'agricoltura sociale che individuasse a livello nazionale i principi regolatori dell'attività, al fine di costruire un quadro unitario di riferimento per la legislazione regionale. Dicevo anche prima che solo alcune Regioni hanno legiferato, e in modo diverso l'una dall'altra, generando incertezze e problemi, soprattutto in fase di start-up delle nuove aziende di agricoltura sociale. L'altra richiesta era che l'intervento legislativo coordinasse il complesso delle politiche e delle competenze interessate - caro senatore D'Alì, è proprio così, pensiamo a quanti soggetti diversi sono coinvolti, alle aziende, alle cooperative sociali, ai servizi di diverse amministrazioni pubbliche, agli operatori di diversa competenza - e fornisse le basi per lo sviluppo di tutte le potenzialità di queste esperienze, anche in relazione con le politiche agricole europee. Inoltre, veniva segnalata l'esigenza che la nuova legge assecondasse e favorisse esperienze già messe in campo. Si chiedeva il rispetto della diversità delle forme e delle modalità con cui si sviluppa il fenomeno, in rapporto con i fabbisogni del territorio, evitando un eccesso di codificazione che sarebbe dannoso e limitante. Infine, pressante è la richiesta di permettere il riconoscimento degli operatori dell'agricoltura sociale e l'attività che svolgono sul territorio. Ecco, il disegno di legge che spero sia approvato oggi a larga maggioranza da quest'Aula - e mi sembra che sarà così, a giudicare dalle dichiarazioni di voto che ci sono state - dà risposte a molte delle richieste contenute nel documento finale dell'indagine conoscitiva, anche se alcune cose restano ancora fuori. Ma abbiamo, per la prima volta, un primo riferimento giuridico importante. L'altro punto che vorrei sottolineare è che l'intervento normativo è attribuito alla competenza statale (articolo 117 della Costituzione, secondo comma, lettera m) ), in quanto riferibile ai livelli essenziali delle prestazioni concernenti i diritti civili e sociali. Questo significa che noi ci impegniamo in questo modo a garantire questo tipo di servizi, relativamente ai diritti civili e sociali, su tutto il territorio nazionale. Questo significa che finalmente l'Italia a macchia di leopardo che troviamo rispetto all'agricoltura sociale diventerà un'Italia omogenea. Mi sembra importante sottolineare un punto: sono stati affrontati anche problemi particolarmente delicati, come il rapporto fra le aziende di agricoltura sociale e la cooperazione sociale, quella sostenuta dalla legge n. 381 del 1991, la grande legge che ha rivoluzionato le regole dello stato sociale. Quello individuato mi sembra un punto di equilibrio importante. Un'altra cosa che vorrei dire è che sarà in campo, sulle spalle delle istituzioni, il riconoscimento degli operatori e la definizione delle loro attività. Il soggetto competente che riconoscerà questi operatori sarà anche quello destinato a verificare la loro competenza e i servizi che vengono svolti e a monitorare l'intervento. Mi faccia concludere, signora Presidente, dicendo che è stato affrontato e risolto anche il problema dei fabbricati rurali, nel modo che è stato già detto. Vorrei infine sottolineare che gli interventi di sostegno definiti dall'articolo 6 mi sembrano molto ampi e che quello definito dall'osservatorio sull'agricoltura sociale sarà un ruolo fondamentale. Quindi il provvedimento in esame è un provvedimento atteso, importante ed utile, che richiede attività coordinate ed integrate. È per questo che confermo il voto positivo del Gruppo del Partito Democratico, auspicando un passaggio molto veloce alla Camera dei deputati per l'approvazione definitiva.
2015-07-09	FI	RomaniPaolo	Signor Ministro, devo confessare di essere profondamente deluso dall'informativa di oggi. L'irrilevanza del Governo italiano è quasi pari all'inesistenza della relazione che ha svolto oggi in quest'Aula: non ha citato un numero, non ha parlato di costi, né ha ricordato cosa sia effettivamente accaduto in Grecia in questi anni; non ha ricordato che un suo collega di partito, Papandreou, nel 2009, dichiarò al mondo che la Grecia aveva falsificato i conti per entrare nell'euro e che il deficit reale di quel Paese era del 12, non del 5 per cento. Si è dimenticato di dire che in questi anni abbiamo dato 240 miliardi complessivamente, tra fondo salva-Stati, BCE e FMI. Si è dimenticato di dire quale sia il costo del welfare greco: il 57 per cento di esso è pagato dai contributi, il che vuol dire che il 43 per cento è pagato dalla fiscalità generale. In Grecia si va in pensione ad un'età media di cinquantasei anni, in Germania di sessantadue anni e noi stiamo salendo da sessantadue anni ad una cifra ancora più alta. Si è dimenticato di dire che in Grecia, rispetto alla prospettiva di andare in pensione più tardi, ci sono esclusioni per 580 categorie professionali. Si è dimenticato di dire che nel 2012 è stato fatto un haircut sui debiti della Grecia, un haircut di 110 miliardi, 30 dei quali sono stati pagati dal nostro Paese. Chi a quell'epoca aveva titoli greci, per ogni 100 euro di vecchio debito si è trovato a dover accettare 46,5 euro di nuovi titoli. Parliamo di 110 miliardi, che si sommano ai 240 che abbiamo prestato in due tranche e che continuiamo a prestare come sistema Europa nel suo complesso. Si è dimenticato di dire che le spese militari in Grecia sono pari al 2,7 per cento del bilancio dello Stato, per comprare le Fremm francesi e i Leopard tedeschi: le ricordo che in Italia queste spese ammontano all'1,5 del bilancio dello Stato, mentre le stesse Francia e Germania, che pure hanno spese militari più alte delle nostre, non arrivano al 2,7 per cento. Le richieste della Grecia parlano di ristrutturazione del debito, dimenticando che il debito è già stato ristrutturato: non si capisce quale sia la posizione del Governo italiano su questa richiesta di ristrutturazione. Inoltre, il Governo continua a dire che per l'Italia il costo della crisi greca fino ad oggi o in caso di Grexit sarebbe di 31,7 miliardi. Ci sono però autorevoli osservatori internazionali e nazionali che sostengono che il costo in caso di Grexit sarebbe invece di 61 miliardi. Qual è la cifra giusta? Ministro, lei questa mattina si è limitato a parlare di fiducia. Ha concluso il suo intervento ricordando che non siamo nel 2012, quando c'è stato il momento più critico. Ci ha poi detto che è in corso un negoziato: accidenti, dovevamo saperlo dal ministro Padoan che è in corso un negoziato, un confronto tra Governo e Parlamenti? Forse lei ha fatto questo accenno perché non ha voluto ricordare esplicitamente che quando si fa riferimento al Parlamento, mentre il Parlamento tedesco si pronuncerà sull'esito del negoziato così non farà invece il Parlamento italiano. Lei questa mattina in quest'Aula si è rifiutato di indicare quali saranno i percorsi, quale sarà l'esito e quale sarà l'atteggiamento del Governo italiano rispetto a questo negoziato. Noi l'abbiamo chiamata qui chiedendole quale fosse la posizione del Governo italiano, ma al riguardo questa mattina non abbiamo saputo nulla. Ha concluso il suo intervento dicendo che bisogna accrescere la fiducia. Noi non abbiamo fiducia in lei, se è questa la posizione del Governo italiano. Ministro, l'irrilevanza del Governo italiano in Europa - ribadisco - è pari alla totale insussistenza ed inconsistenza delle cose che ci ha detto questa mattina. Penso che i cittadini italiani debbano sapere che cosa li aspetta. Mi pare che si dovrebbe decidere a giorni. Un altro esempio: il Governo greco chiede uno sconto del 30 per cento sull'IVA per le isole greche. Mi spiega per quale motivo le isole italiane, che dovrebbero essere concorrenti con le isole greche nel settore del turismo, non chiedono e non possono chiedere lo stesso tipo di trattamento? Perché dobbiamo concedere questo privilegio?
2015-07-09	FI	RomaniPaolo	Signor Ministro, lei ha parlato di un secondo cantiere, il cantiere Europa, evidenziando la necessità di accelerare il processo di integrazione, ma con una simmetria fra i comportamenti politici del Nord Europa e del Sud Europa. Accidenti, questa è l'unica modifica che noi chiediamo rispetto al Piano dei cinque Presidenti, che senza alcun tasso di democrazia in più rischia di portare l'Europa e tutti i Paesi europei in mano all'eurocrazia di Bruxelles? Ministro, non so perché lei sia venuto qui questa mattina, non riesco a capacitarmene. Immaginavo che questa mattina ci dicesse quale fossero il percorso, l'atteggiamento, la posizione e le intenzioni del Governo italiano rispetto ad una difficilissima e complicatissima negoziazione, ma su questo non abbiamo avuto alcuna risposta.
2015-07-09	LN	CandianiStefano	(ore 10,53) ( Segue CANDIANI). Signor Presidente, parliamo della richiesta di dichiarazione di urgenza in merito al disegno di legge di iniziativa popolare n. 545. Si tratta di un disegno di legge di rango costituzionale sottoscritto da decine di migliaia di nostri concittadini, che chiedevano e chiedono (aspettando risposta dal 2012) che la Costituzione repubblicana sia modificata, inserendo la possibilità che siano sottoposte a referendum anche le leggi tributarie e di autorizzazione alla ratifica di trattati internazionali. Signor Presidente, ci troviamo all'alba di una nuova ripresa all'interno di quest'Aula e della trattativa sulle riforme costituzionali. Già dalla prima lettura sappiamo che, se quel disegno di legge dovesse essere perfezionato, ci avvieremmo ad una modifica degli assetti costituzionali in forza della quale la futura Camera dei deputati sarà sostanzialmente composta, nella sua stragrande maggioranza, da membri non eletti, ma scelti dalle segreterie di partito. E il futuro Senato, se si confermerà la proposta del Governo, non sarà più elettivo, ma sarà composto di cento componenti scelti dai consiglieri regionali tra i consiglieri regionali, a loro volta scelti dalle segreterie di partito. Si tratta, quindi, di un allontanarsi dall'esercizio democratico e diretto dei cittadini di espressione democratica. Noi riteniamo che, proprio alla luce di questa situazione, signor Presidente, sia necessario dare un forte impulso ad uno strumento democratico come il referendum, perché il popolo possa intervenire direttamente, esprimendosi laddove le materie della Costituzione lo consentono. E chiediamo che siano ammesse, tra le materie oggetto di referendum, anche le leggi tributarie e di autorizzazione a ratificare i trattati internazionali. Bene, signor Presidente, ci sono scelte che appartengono all'epoca in cui la Costituzione fu scritta che sono lontanissime dalla situazione attuale. Penso alla ratifica dei trattati internazionali, come nel caso del TTIP, che arriverà in quest'Aula e anche alla Camera. Si tratta di materie che attualmente la Costituzione impedisce che siano sottoposte a referendum e che noi invece riteniamo debbano esserlo, anche per una maturità democratica che non può essere negata al popolo. E - vivaddio! - nessuno continui a dire o osi più dire che il popolo non è maturo per esprimersi su queste cose, perché una vera democrazia lascia l'ultima parola ai propri cittadini, e non alle oligarchie, non a chi difende interessi, per quanto possano essere anche legittimi. Signor Presidente, ci sono dei Paesi in questa Europa - e penso alla Svizzera, un Paese che non è all'interno dell'Unione europea, ma si trova nel cuore dell'Europa - nei quali i cittadini vengono chiamati ad esprimersi anche sulle più piccole cose che appartengono alla vita quotidiana, come sulle più grandi cose che appartengono ai trattati internazionali. Bene, questa forma di democrazia deve entrare a pieno titolo anche nella nostra Costituzione. Signor Presidente, con questa richiesta di urgenza chiediamo che si inizi un percorso parallelo a quello della riforma costituzionale in essere, perché sia possibile per il popolo, anche nel nostro Paese, esprimersi con il referendum sulle materie inerenti ai trattati internazionali e alle leggi tributarie. È un esercizio di democrazia di cui dobbiamo essere orgogliosi e non avere paura. Guai a quella democrazia che ha paura del popolo. Non è amica del popolo quella democrazia che cerca invece di togliergli la voce.
2015-07-09	LN	VolpiRaffaele	La sua relazione dimostra che non avete capito. Non avete capito, ma non solo come Governo. Purtroppo, quando ieri in Aula si è detto che si poteva iniziare una discussione sul tema europeo, l'Assemblea, da sinistra a destra, ha detto di no. Dal referendum greco in poi c'è stata una ridda di voci inutile e continuativa (è stato detto che bisogna cambiare i trattati e ridiscutere tutto), ma poi, nel momento in cui c'è l'opportunità di parlare di questi argomenti, la risposta è no. Decidetevi tutti su cosa volete fare, dal Governo ai partiti che siedono in Parlamento, perché così non funziona. Questa ridda di voci dimostra che non avete capito, perché poi non fate, in quanto, caro Ministro, avete paura della democrazia e anche del vicino di casa che voi non conoscete, mentre noi sì. Conosciamo il pensionato che abita vicino a noi, conosciamo il disoccupato, conosciamo chi non ha più un posto di lavoro, conosciamo l'esodato, conosciamo anche quel muratore che il suo Governo ha deciso di far rimanere sui ponteggi fino a sessantasette anni. Signor Ministro, non si tratta di mancanza di fiducia, ma dei dati ISTAT, che lei legge tutti i giorni, che dicono che ci sono milioni di italiani in povertà e italiani che stanno diminuendo la spesa per comprarsi da mangiare. Forse lei vive nei palazzi da troppo tempo per rendersene conto. (Renzi non lo so). Abbiamo un Presidente del Consiglio che ha ridotto in questa situazione drammatica un Paese fondatore dell'Europa; lo ha ridotto ad un Paese che bacia la pantofola della Merkel. Abbiamo un Presidente del Consiglio che fa smorfie, fischiettando ai vertici europei. Questa è la sua Italia, ma non è la nostra, caro signor Ministro, non è la nostra!
2015-07-09	LN	VolpiRaffaele	Qui si nega la necessità della democrazia. Lei oggi l'ha fatto in maniera più diplomatica, ma qualche esponente di questo Parlamento ha detto che per avere democrazia bisogna cedere sovranità. Ciò vuol dire ancora una volta che non avete capito che questa Europa grigia di burocrati, che non sa cos'è un operaio, non sa cos'è un pescatore e non sa cos'è un tornio, non può reggere la sfida. Qui non c'è sviluppo, qui non c'è programma; qua c'è la vessazione di una Germania che ha un disegno economico egemone su questa Europa e voi siete i loro servi!
2015-07-09	LN	VolpiRaffaele	Signor Ministro, difenda meno le grandi banche e difenda le nostre BCC. Glielo dico in tedesco (non è un ordine, è un invito): se questa è la sua Europa, komm raus, caro Ministro, komm raus, andiamocene!
2015-07-09	M5S	EndrizziGiovanni	Alcuni partiti hanno scimmiottato le nostre primarie e si sono vantati di aver introdotto tanti nuovi parlamentari. Ebbene, oggi li tengono sotto ricatto. Allora si abbia almeno il coraggio di riconoscere alle minoranze il diritto di proporre. Le nostre proposte ci sono: l'anticorruzione e la fiscalità per le aziende, per le famiglie e per una TV pubblica intesa davvero come servizio, come il reddito di cittadinanza, una misura che in Europa manca solo in Italia, perché perfino Grecia e Ungheria - e ho detto tutto - sono più avanti. È una proposta avversata dalle mafie, dai caporalati, da chi specula sulla conflittualità sociale, sulla crisi, e da questo Governo. Con quali risultati, poi? Vedete, allora non è nemmeno una questione di dialettica tra maggioranza e opposizione: stiamo assistendo ad un'occupazione del Parlamento e delle prerogative legislative di quest'Aula che, dal punto di vista pragmatico dei risultati per il Paese, porta solo pannicelli caldi e camuffamenti. Oggi, allora, discutere di una legge d'iniziativa popolare ha anche il significato di correggere l'occupazione della cosa pubblica da parte di un Governo che è di parte per definizione, che non è stato scelto dai cittadini, ma è stato votato da parlamentari nominati e, in ultima istanza, addirittura imposto da logiche e pressioni della troika. Concludo, infine, sul merito del provvedimento, che chiede che le leggi fiscali siano soggette a referendum abrogativi. Oggi la Costituzione lo vieta, ma forse i tempi sono maturi per avere un allargamento del potere dei cittadini di intervenire direttamente anche su questa materia. La Costituzione intendeva probabilmente tutelare le tasse, la certezza di introiti fiscali per il funzionamento della cosa pubblica, che è cosa buona. Addirittura un Ministro ha detto che le tasse sono una cosa bellissima, perché pongono tutti nelle condizioni di contribuire alla cosa pubblica in misura proporzionale al proprio reddito. Allora mi viene spontaneo pensare che le tasse siano una cosa bellissima e da non toccare solo nella misura in cui siano davvero proporzionali, eque, legittime. Se invece un Governo ci impone tasse sulla casa, una politica di rigore insensata, dai risvolti drammatici, sbagliata per ammissione stessa del Fondo monetario internazionale, che ha detto «sull'austerità ci siamo sbagliati»; se di fronte a ciò - e ne abbiamo appena parlato con il ministro Padoan, abbiamo invece la dimostrazione che il Governo pervicacemente va contro le evidenze e l'interesse di un popolo, allora lo strumento va restituito al popolo. Di che cosa si ha paura? Si ha paura che vengano abrogate tout court le tasse? Ma non sarebbe ammissibile un referendum di questo tipo, perché determinerebbe un vuoto legislativo che la Corte non accetterebbe. O piuttosto si ha forse paura che i cittadini intervengano per dire che la casa non si può tassare, nella misura in cui questo non risponde ad un altro principio costituzionale, cioè che le tasse devono essere proporzionate al reddito? E la casa non è uno strumento di reddito; la si tassi quando è strumento speculativo, ma non la casa di abitazione. E poi di che cosa si ha paura? Si ha paura che i cittadini abroghino le norme che hanno consentito la diffusione del gioco d'azzardo in maniera indiscriminata, alterando l'immaginario collettivo di un popolo, l'economia, i bilanci delle famiglie, e determinando una situazione in cui centinaia di migliaia di persone si sono ammalate e soffrono? Di questo si ha paura? Abbiamo appena visto che il riordino dei giochi d'azzardo è stato affidato ad una legge fiscale. È lì che si ha paura che i cittadini abbiano voce in capitolo? Al di là del contenuto del disegno di legge oggi in discussione, che potrebbe anche essere emendato, migliorato, precisato grazie al vostro contributo, non facciamo oggi l'errore di considerarlo differibile e di pensare che sia possibile metterlo ancora in un cassetto, tenendo un popolo intero schiacciato da una casta politica che pensa solo ai propri interessi.
2015-07-09	M5S	EndrizziGiovanni	Signor Presidente, il tema della gratuità è quanto mai centrale oggi nella nostra società, dove la scarsità di risorse ci attanaglia e ci spinge istintivamente a cercare di difendere le nostre. In questo momento dobbiamo fare un salto oltre l'ostacolo e pensare che, forse, proprio in questo momento, i principi di solidarietà, equità e collaborazione tra cittadini, ma anche tra Stati, possono essere la soluzione del problema. Ricordo una frase raccolta ad un banchetto tra i cittadini, che dicevano che le cose che hanno maggior valore nella vita non hanno un controvalore economico. Vorrei che di questo principio, non soltanto noi potessimo portare una testimonianza simbolica con un una giornata, ma anche che fossimo portavoce e testimoni nella prassi quotidiana. Per questa ragione, ho molto apprezzato che sia stato accolto un nostro ordine del giorno con cui si chiede questo, cioè che, oltre all'individuazione simbolica, opportuna ed importante, di una giornata in cui concentrare l'attenzione, all'interno degli istituti scolastici, attraverso interventi sulle indicazioni generali che ricadono poi sui programmi e sulla programmazione scolastica, si ponga l'attenzione, a cura del Governo, a trasmettere agli studenti, nel quotidiano, i valori della cooperazione, della collaborazione e della gratuità dell'impegno reso semplicemente per il piacere e anche - se posso dire - il vantaggio in termini di qualità dell'esperienza umana che ne deriva. Noi come politici siamo chiamati poi a dare continuità a queste affermazioni, alle affermazioni che oggi utilizziamo per argomentare il nostro voto, anche negli atti formali legislativi. In Commissione affari costituzionali abbiamo un provvedimento fondamentale, quello sul terzo settore, che contiene degli elementi cruciali su questo tema: ad esempio, il servizio civile come dovere di solidarietà verso la propria Nazione o il volontariato. Ecco, io vorrei che in questa normativa noi traducessimo i principi che affermiamo, evitando il rischio che in qualche maniera questo valore aggiunto, questa grande qualità del popolo italiano, questa propensione verso l'altro siano visti semplicemente come un'occasione di costruire mercato, di costruire impresa, di costruire occupazione, perché non è questo lo spirito. Ce lo dicono le associazioni e le grandi organizzazioni di volontariato che operano nel campo della donazione di sangue, ma anche quelle che nelle piccole realtà cittadine si battono per migliorare, attraverso l'attivazione dal basso, la qualità delle relazioni sociali e della vita, anche in condizioni estreme e di frontiera. Vorrei che tenessimo conto di questo anche nel ripensare ad un'Europa dove non si tratta - come alcuni vorrebbero far passare - di una concessione della formica verso la cicala, ma forse di un'idea più ampia, più alta e più lungimirante, quella che oggi dobbiamo costruire, cioè l'idea della libertà e dell'autonomia di ogni Paese, in un contesto che lasci ad ognuno lo spazio vitale per poter mantenere la propria identità. Questo non riguarda solo l'Europa, ma riguarda anche il contesto internazionale. Oggi ci troviamo ad affrontare una crisi umanitaria, un'emergenza pesantissima, perché nei confronti del mondo, del terzo mondo, come viene chiamato, ma dell'unico mondo, come dobbiamo imparare a pensare, rispetto a questo nostro unico mondo noi dobbiamo cominciare ad applicare principi di equità e rinunciare alla pretesa di isolarci in una torre d'avorio. Questo non vuol dire perdere le nostre radici e la nostra identità, ma anzi realizzare le condizioni perché altre persone possano vivere nel proprio Paese, con la loro identità e in uno spirito di pace e di collaborazione tra i popoli. Rispetto a questo scenario forse l'istituzione di un Giorno del dono può sembrare poca cosa; se però questo ci richiama ai nostri doveri, sanciti nell'articolo 2 della Costituzione, ad avere una visione ad ampia rispetto all'altro, io credo che questo sarà produttivo. Perciò il Movimento 5 Stelle voterà a favore.
2015-07-09	M5S	LezziBarbara	, ma per seguire i dettami dell'Europa si fa subito l'agevolazione fiscale della disciplina delle perdite e svalutazioni sui crediti delle banche, che nel 2013 sono passati da diciotto a cinque anni e ora da cinque a uno, subito, così. Sarebbe allora il caso di seguire l'esempio di Tsipras, che dice: va bene l'Europa, va bene il federalismo; ogni Governo, però, deve scegliere le sue priorità. Le priorità del nostro Paese non sono le banche, in questo momento, ministro Padoan
2015-07-09	M5S	LezziBarbara	Evidentemente lei, signor Ministro, non è altro che un curatore fallimentare (questo lo abbiamo capito) ed è per questo che preferisco parlare con lei anziché con Renzi, perché Renzi lei lo manda, con il guinzaglietto un po' più largo, a parlare con la Merkel per strappare quel poco di flessibilità (2-3 miliardi) che vi servirà per tappare qualche buco in quella legge di stabilità che ci aspetta per questo autunno, per la quale voi non sapete assolutamente cosa fare. Voi non sapete da dove prendere i dieci miliardi per non far scattare la clausola di salvaguardia; voi non sapete da dove prendere tutti quei soldi che nel frattempo si sono spesi come la Robin tax, che comunque avete speso, o il meccanismo del reverse charge, che avete messo a copertura, o quella fantomatica grande riforma del TFR, che sappiamo non ha portato gli effetti dovuti. Pertanto voi siete alla canna del gas e quindi lei chiaramente si preoccupa di altro, cioè di andare e venire dalla Commissione europea per lanciare la grande riforma, quella della bad bank. Sarebbe interessante capire questo, però, caro Ministro: lei, adesso, sta cercando di impacchettare questi crediti deteriorati delle banche per venderli a chi, di grazia? Sarebbe importante saperlo, come pure sapere perché siete così ostili al diritto di cittadinanza, quindi alla redistribuzione della ricchezza, e a diminuire finalmente le tasse ai piccoli e medi imprenditori che non ce la fanno più. Molti, purtroppo, si sono suicidati, anzi, troppi nel cuore dell'Europa: voi non dovreste permettere una cosa del genere
2015-07-09	M5S	LezziBarbara	Ma cosa stavate a fare lì? Quelle che facciamo noi, allora, sono le grandi riforme, i pannicelli caldi della corruzione, mentre qua si dividono sempre le marchette fino al 2013 nella legge di stabilità, superando le leggi di contabilità. Questo stesso Parlamento, dà soldi anche alle fondazioni Marx, alle fondazioni Craxi e alle multinazionali, insomma, fa quello che gli pare, tanto poi ci sono le clausole di salvaguardia per tappare i buchi: pensate che anche la Lega ieri ha chiesto la clausola di salvaguardia sul pagamento delle pensioni. Io sono rimasta inorridita. È sempre meglio non fare tagli, perché nei tagli ci rimettete tutti: vi voglio vedere a settembre-ottobre, PD, Lega, GAL, Forza Italia; come fate a fare quei tagli, dove voi in realtà avete mangiato quei 10 miliardi? Non avete un Governo per fare tagli, ma per imporre nuove tasse: tutto questo Parlamento non farà altro che aumentare sempre le tasse per accontentare l'Europa.
2015-07-09	M5S	LezziBarbara	Un'altra cosa: da bravo curatore fallimentare, mi chiedo perché continui a dire che l'Italia si è esposta per 35 miliardi. Vorrei sapere come ha fatto questa somma algebrica, perché a me risulta altro: ad esempio, ci sono i 10 miliardi di prestiti bilaterali, i 23 del vecchio fondo salva Stati, i 6,6 del Securities market programme, i 14 dell'ESM, la quota dell'ELA di circa 11 miliardi, cosicché si arriva a 65 miliardi. Per non parlare poi del rischio contagio. Sa benissimo, infatti, che saremmo noi i primi a subire l'avversione al rischio: se i nostri rendimenti saliranno solo di due punti, questo ci costerà 3, 4 o 5 miliardi all'anno. Noi, però, abbiamo le clausole di salvaguardia: è con questo che facciamo finta di non truccare i conti? La Grecia, infatti, ha truccato i conti, quando voi, grandi professoroni del Fondo monetario internazionale non ve ne siete accorti. Questo è strano: ma nessuno si chiede come mai i grandi professoroni dell'Europa non se ne siano accorti?
2015-07-09	PD	GuerrieriPaleottiPaolo	C'è uno scenario anche peggiore che si può profilare: un ritorno all' escalation di speculazioni sugli spread, che abbiamo vissuto già in passato. È un rischio tanto più reale quanto più si profila all'orizzonte la minaccia dell'esplosione di una bolla speculativa in Asia, in particolare in Cina, come stiamo vedendo in questi giorni. Ma poi vanno considerati i rischi geopolitici, derivanti dalla collocazione della Grecia in una regione ad alta vulnerabilità e con un Mediterraneo in fiamme. Le ricadute di un'economia in una società greca allo sbando finirebbero per ridurre drammaticamente la nostra sicurezza collettiva. E poi, infine, vi sono considerazioni politiche. Con l'uscita della Grecia verrebbe drammaticamente minata la stessa idea fondante dell'integrazione europea, aumentando la frattura fra Paesi del Nord e del Sud d'Europa, che è forse l'eredità più dura e grave di questa crisi. L'Europa, infatti, non può essere solo l'Europa dei forti, un'Europa darwiniana, ma deve riuscire ad integrare le economie periferiche a rischio, perché solo così si può tornare ad assicurare quella prosperità e stabilità che l'appartenenza all'Europa ha sempre garantito in passato. Vanno dunque fatti tutti gli sforzi. Certo, spetta alla Grecia mostrare oggi la volontà di rimanere nell'euro impegnandosi a riforme credibili, così da rispettare le regole alla base del Patto europeo d'integrazione. Come lei, signor Ministro, ha ricordato, è importante trovare una soluzione economica e politica per la Grecia, ma è altrettanto importante trovarne una per l'Europa. Infatti, l'Europa, così com'è, non va. La crisi greca deve pertanto offrire l'occasione per una riforma più generale della governance dell'unione monetaria che ci possa assicurare che crisi di questo genere non si debbano più affrontare in futuro. Certo, la soluzione non può essere rappresentata dall'uscita di un Paese dalla zona dell'euro o dallo smantellamento della moneta unica, come si sente affermare agevolmente in questo dibattito. Anche se molti non se ne rendono conto, il processo di integrazione europea è troppo avanzato per consentire oggi simili ritirate, se non a costi che diverrebbero proibitivi per tutti. Tornare indietro è una ricetta sbagliata e costosissima, così come il ritorno alla liretta e all'Italietta, che, come abbiamo sentito oggi, è invece nel sogno di tanti. Si tratta di piani che, in realtà, condannerebbero l'Europa e l'Italia alla sicura marginalità nel nuovo mondo dominato dai grandi poli. L'opzione migliore tra le diverse strade percorribili è quella di andare avanti e cercare di uscire, non dall'euro, ma dalle politiche, anche sbagliate, condotte finora. Come lei ha ricordato, vanno rinnovate profondamente anche le nostre istituzioni, spostando luoghi di decisione dal Consiglio europeo e dal metodo intergovernativo alle istituzioni comunitarie. Occorre andare avanti ed accelerare nel processo di integrazione, perché l'Europa ha bisogno del nostro Paese, ma il nostro Paese ha bisogno dell'Europa e, così, il nuovo mondo multipolare e i suoi equilibri. È molto difficile, certo, ma, sentito il dibattito e le proposte alternative di oggi, è sicuramente l'opzione da preferire a tutte le altre.
2015-07-09	PD	GuerrieriPaleottiPaolo	Ma l'impatto di un'uscita della Grecia anche sul resto dell'Europa, e quindi sul nostro Paese, avrebbe effetti che non vanno sottostimati. Ho sentito parlare, per chi è a favore della Grexit, della possibilità che l'effetto contagio possa essere facilmente fronteggiato dal punto di vista economico. È vero, abbiamo strumenti di intervento rafforzati, in parte nuovi, proprio grazie alle modifiche introdotte in questi ultimi due anni. Ma questo è vero per il breve periodo. I rischi e i pericoli maggiori riguardano in realtà il medio termine. Se la Grecia abbandonerà l'euro sarà poi impossibile affermare che l'unificazione monetaria è irreversibile e quindi l'uscita di un Paese membro impossibile. I mercati cominceranno a dare un prezzo al rischio di uscita di un Paese e i costi di finanziamento dei Paesi periferici più esposti cresceranno inevitabilmente.
2015-07-09	PD	GuerrieriPaleottiPaolo	Mi dispiace che il senatore Romani non abbia capito come la linea del Governo sia la necessità di un accordo. Glielo spiegheremo meglio, visto che questo è quello che il nostro Governo ha fatto fin dall'inizio ed è questa la direzione lungo la quale si sta muovendo. Un fallimento del negoziato a questo punto, va ricordato, avrebbe ovviamente costi e ricadute drammatiche per la Grecia ma, è inutile illudersi del contrario, avrebbe costi molto elevati anche per il resto dell'Europa. Ovviamente un'uscita della Grecia dall'euro rappresenterebbe una vera e propria catastrofe per quel Paese, una catastrofe finanziaria, economica, sociale e potenzialmente anche politica, che sarebbe aggravata dalle modalità caotiche con cui verrebbe necessariamente introdotta una nuova moneta.
2015-07-09	PD	PagliariGiorgio	Signor Presidente, il Gruppo del Partito Democratico voterà contro la richiesta di urgenza. Di tale richiesta d'urgenza non è stata indicata alcuna ragione e di quest'attenzione all'iniziativa popolare - quindi alla richiesta d'inserimento anticipato nell'ordine del giorno - non è stata data alcuna motivazione. Vorrei aggiungere una domanda: perché non dovrebbero avere urgenza tutte le altre leggi di iniziativa popolare? Il motivo è emerso chiaramente da questo dibattito, in cui si è evidenziato che, la ragione della richiesta, è l'utilizzo della discussione di questo disegno di legge in chiave elettorale. Da questo punto di vista, credo che l'osservazione mossa dal senatore Endrizzi abbia bisogno di risposta: secondo lui, chi si fosse opposto alla richiesta di urgenza sarebbe stato espressione della casta. Proprio nelle parole di chi ha sostenuto questa posizione è l'espressione della casta, cioè di quella casta politica che non ha attenzione al merito dei problemi, ma gioca tutto in modo tattico rispetto a deteriori e biechi interessi di parte. Sotto questo profilo vorrei si facesse una riflessione seria sul tema, non per spot o per partito preso: siamo di fronte ad una questione che ci richiama alla differenza tra la democrazia diretta e quella rappresentativa. La nostra è una democrazia rappresentativa, in cui, secondo quanto disposto dall'articolo 1 della Costituzione, la distribuzione dei poteri è molto chiara e precisa e ha un equilibrio. Ciascuno ha un proprio ruolo e anche il popolo ha lo spazio che deve avere in una democrazia rappresentativa. Ciascuno ha il suo ruolo: in una democrazia è sempre necessario che vi sia uno spazio di Governo che rimane pienamente nella disponibilità di chi è stato eletto per governare, perché se è democrazia rappresentativa e governo della rappresentanza non può esserci un meccanismo per il quale la volontà del popolo su certi temi si sostituisce alle decisioni del Governo. A quel punto la volontà del popolo entrerà in gioco al momento delle elezioni, condividendo o meno le posizioni politiche. E ciò è massimamente evidente di fronte al tentativo di introdurre il referendum abrogativo sulle leggi tributarie e di ratifica dei trattati internazionali. Davvero crediamo che in una democrazia vi sia lo spazio reale per un referendum abrogativo sulla politica tributaria, sulle tasse? Davvero crediamo che regga una democrazia di questo tipo? Davvero ci siamo posti il problema di quale sarebbe l'effetto del referendum abrogativo di una legge tributaria? Sarebbe il vuoto della normazione, non ci sarebbero elementi propositivi: fosse un referendum che mira ad introdurre nell'ordinamento una diversa legge tributaria, una diversa previsione tributaria, allora avrebbe il senso anche di una sorta di governo diretto, che si concretizza però con una proposta in positivo, non in negativo. Questo è il senso vero della questione e del diniego assoluto rispetto a questa posizione e a queste affermazioni. Davvero si pensa che la democrazia diretta si realizzi attraverso referendum anche sui temi dell'Europa? Da questo punto di vista c'è la legittima posizione di chi vuole cambiare lo stesso trattato di base dell'Unione europea: bene, questo può essere messo certamente in discussione, ma cerchiamo le strade giuste per fare dibattiti di questo tipo. Se abbiamo cura ed attenzione al sistema democratico, alla sua difesa, pur con tutti i limiti che il sistema democratico ha, dobbiamo fermarci di fronte a queste spinte demagogiche e populiste, perché per questa strada non prevarrà assolutamente la democrazia, ma solo una distruzione del senso democratico e della democrazia rappresentativa che non servirà a nessuno. La battaglia politica ha dei limiti. La battaglia politica ha il limite chiaro, per chi è nel recinto consapevole della democrazia, di non distruggere la democrazia stessa. L'interesse di parte non può arrivare fino a questo punto. C'è una responsabilità della politica e del politico, richiamata dalla nostra Costituzione. Proviamo allora, per una volta, a testimoniare la nostra Costituzione e a non invocarla semplicemente sul piano retorico per giustificare battaglie che non hanno davvero senso e che, anziché regalare al popolo una prospettiva, gliela negano.
2015-07-14	M5S	PagliniSara	Il Governo attuale cerca di porre rimedio al più grande errore contro la previdenza degli ultimi anni, introdotto con la cosiddetta legge Fornero. In sintesi, con colpi di mano da parte di molti politici e non politici, milioni di persone sono state derubate. Oggi, solo a fare il nome della Fornero, gli italiani hanno un profondo e quasi incontenibile senso di rabbia. Non vorrei però fare della signora l'unica imputata, dato che l'opera distruttiva del nostro tessuto lavorativo e previdenziale è stata ovviamente eseguita a più mani. Infatti la Fornero stessa ha dichiarato: «Non fu colpa mia! La misura fu ritenuta, dal Governo nel suo insieme, una scelta necessaria perché dava risparmi nell'immediato». Era il 2011, e questo era solo l'inizio di una lunga serie di furti che il nostro tessuto sociale e la nostra democrazia da allora hanno subito, con il silenzio ignobile e l'avallo dei soliti servitori dell'informazione di regime, sempre pronti a farci ingoiare la pillola amara edulcorandola il più possibile con lo spettro dello spread e con la solita frase: «Italiani portate pazienza, ce lo chiede l'Europa». Il 29 settembre 2011 chi ci chiese di subire misure per "accrescere il potenziale di crescita"? Ma soprattutto, crescita di chi? Con una letterina, due persone non elette da alcuno, Mario Draghi e Jean-Claude Trichet, imponevano al popolo italiano le loro regole: privatizzazione su larga scala; condizioni di lavoro da far west; possibilità di licenziamenti a mani libere; obbligo di strozzinaggio col pareggio di bilancio; blocchi del turnover; riduzione stipendi; aumento dell'IVA; aumento dell'età pensionabile, soprattutto per le donne (come vedete la Grecia è arrivata seconda). Insomma lacrime e sangue richieste sempre ai più deboli! Non mi risulta che Draghi e Trichet abbiano chiesto tagli alle pensioni d'oro, tagli ai privilegi della politica, tagli ai vitalizi dei condannati; e soprattutto non ricordo che la finanza europea abbia chiesto con forza una seria lotta all'evasione fiscale e alle mafie, che da sole avrebbero risollevato velocemente il Paese dalla crisi! Ma la beffa peggiore è che tali nostri sacrifici ci faranno tornare a livelli pre crisi 2007 in questo modo: torneremo ad avere un Pil pro capite nel 2027; ad avere la stessa spesa per le famiglie nel 2030; avremo il reddito disponibile nel 2007 addirittura nel 2034. Una beffa. Nonostante ciò, allora come oggi, Monti, Letta e Renzi hanno preferito "fare i compiti a casa" sulla pelle delle fasce più deboli del nostro Paese: giovani, lavoratori dipendenti e pensionati! I miliardi sottratti negli anni 2012 e 2013 sono 18, a circa sei milioni di pensionati! Ma nel frattempo abbiamo trovato il modo di ingrassare le banche: ricordiamo i 4 milioni dati alla Monte dei Paschi di Siena e i 7 miliardi alla Banca d'Italia. Senza grandi sorprese, ad aprile 2015, è uscita una sentenza della Corte costituzionale che sbaraglia i piani del Governo delle larghe, larghissime, sbracate intese. La sentenza n. 70, depositata il 30 aprile, stabilisce che la norma che bloccava l'adeguamento ai trattamenti pensionistici di importo superiore a tre volte il minimo INPS è incostituzionale. Quello che attualmente emerge è che la Corte costituzionale ha severamente "bocciato" l'articolo 24, comma 25, del decreto-legge n. 201 del 2011. La sentenza ha ritenuto che la norma dichiarata illegittima sulla sospensione della perequazione automatica sia lesiva dei diritti fondamentali connessi al rapporto previdenziale che si basa su parametri costituzionali quali gli articoli 36 e 38, 3, 23 e 53, poiché viene imposto un sacrificio cospicuo ad una sola categoria di cittadini, incorrendo nella violazione del principio di eguaglianza. Non è pensabile scaricare il problema sempre sulle classi più deboli e su categorie come quella dei pensionati, che spesso vedono nella pensione l'unica fonte di sostentamento. Signori, l'attuale Atto Senato 1993, oggi in discussione, confezionato da questo Governo, non ripristina una situazione di equità. In particolare, l'articolo 1 del decreto-legge in esame non rispetta le indicazioni della Corte costituzionale, la quale aveva richiesto di assicurare la tutela dei livelli essenziali delle prestazioni concernenti i diritti civili e sociali, anche in funzione della salvaguardia della solidarietà tra generazioni. La vostra soluzione è restituire poco a pochi, facendo passare il maltolto per bonus e non restituire nulla a molti. La patata bollente passa ora in mano a Renzi. Se vogliamo dirla tutta, è stato un po' spiazzato in questa fase in quanto ad aprile, in piena campagna elettorale, il giocatore dì poker aveva già pronta la sua bella "campagna acquisto voti", sventolando alle allodole un bel tesoretto da 1,9 miliardi da investire promettendo di aiutare i più poveri (dimenticandosi ovviamente che noi del Movimento 5 Stelle qui al Senato, siamo finalmente riusciti a far partire in Commissione l' iter del nostro disegno di legge "reddito di cittadinanza"). La patata bollente non si affronta mettendo la testa sotto la sabbia e se Renzi sotto attacco a maggio rispondeva che all'epoca della legge Fornero faceva il sindaco, oggi ricordiamo a lui e a tutta la sua squadra di silenziosi schiacciabottoni, a questa variopinta ammucchiata, che la norma del Governo tecnico di Monti è stata votata anche da molti che oggi siedono nelle poltrone della maggioranza e, soprattutto, del suo Governo, come per esempio 14 suoi Sottosegretari, 5 suoi Vice Ministri e ben 7 Ministri. Forse era meglio, perché questa cosa faceva curriculum. Tuttavia, per meglio conoscere il Renzi-pensiero dell'epoca, fa specie leggere alcune sue dichiarazioni. Il 29 novembre 2012 diceva: «La riforma delle pensioni della Fornero è seria. Bene sulle pensioni, maluccio sul lavoro»; durante le primarie 2013: «La riforma Fornero andava bene, perderò qualche voto ma lo dico»; il 29 ottobre 2013: «La riforma non era sbagliata, ma va trovata una soluzione per gli esodati». Oggi Renzi dichiara che: «Gli altri dovranno capire che il sacrificio che viene loro richiesto è dentro una logica di solidarietà intergenerazionale.». E ancora: «Io sento il bisogno di restituire un sacco di soldi a chi ha la minima, non a chi guadagna 5.000 euro». Ricordo al Presidente del Consiglio che noi del Movimento 5 Stelle per le pensioni abbiano sempre detto che dobbiamo assolutamente mettere mano a un tetto minimo di 780 euro mensili. Avviandomi a concludere rilevo che l' austerity e i sacrifici li fate sempre pagare a noi e non li pagate mai voi. Con questo quadretto degno dell'opera "L'urlo" di Munch, iniziamo col dire che chi ha generato questo mostro non può arrogarsi il diritto di trovare la soluzione. Questa politica ha sottratto ricchezza ai cittadini e al ladro il Movimento 5 Stelle non dà sicuramente le chiavi di casa.
2015-07-14	PD	DAddaErica	L'indebitamento netto, infatti, nel 2015 passerebbe dal 2,5 per cento al 3,6 per cento, mentre per il 2016 l'indebitamento netto tendenziale crescerebbe dello 0,3 per cento, raggiungendo l'l,7 per cento. Vi sarebbe, pertanto, il rischio dell'apertura di una procedura per deficit eccessivo nei confronti del nostro Paese. A fronte di tale complesso quadro, al fine di recepire i principi affermati dalla Corte, il Governo ha quindi adottato le disposizioni contenute nell'articolo 1 del decreto. A tale riguardo, si intende ricordare in primo luogo che anche nella richiamata sentenza la Consulta ha ammesso la legittimità di interventi legislativi che incidano sull'adeguamento degli importi dei trattamenti pensionistici, a condizione che vengano rispettati limiti di ragionevolezza e proporzionalità. In questa ottica, la sentenza n. 70 del 2015 ha inteso, infatti, rimarcare le differenze esistenti tra quanto previsto dall'articolo 24, comma 25, del decreto-legge n. 201 del 2011 e altre analoghe disposizioni in materia. In particolare, viene richiamato l'articolo 1, comma 19, della legge n. 247 del 2007, ai sensi del quale per l'anno 2008 la rivalutazione automatica non è concessa ai trattamenti pensionistici superiori a otto volte il trattamento minimo INPS. In tale pronuncia fu evidenziata la discrezionalità di cui gode il legislatore, sia pure nell'osservare il principio costituzionale di proporzionalità e adeguatezza delle pensioni. In proposito, occorre peraltro considerare che già in precedenza erano stati introdotti meccanismi di blocco della perequazione automatica, ritenuti ammissibili dalla Corte costituzionale: in particolare, l'articolo 59 della legge n. 449 del 1997 stabilì che non spettasse la perequazione automatica al costo della vita prevista per l'anno 1998 per i trattamenti pensionistici superiori a cinque volte il trattamento minimo INPS e la Corte costituzionale con l'ordinanza n. 256 del 2001 ha dichiarato la manifesta infondatezza della questione di legittimità costituzionale sollevata con riferimento a tale disposizione, precisando che la garanzia costituzionale dell'adeguatezza e della proporzionalità del trattamento pensionistico, di cui all'articolo 36 della Costituzione, incontra il limite delle risorse disponibili, nel rispetto del quale il Governo e il Parlamento, in sede di manovra finanziaria di fine anno, devono introdurre le necessarie modifiche alla legislazione di spesa; e non c'era ancora l'articolo 81. Passando all'analisi del decreto, l'articolo 1 determina la misura della rivalutazione automatica delle pensioni di importo superiore a tre volte il trattamento minimo INPS, relativamente agli anni 2012 e 2013 (con effetti anche sugli anni successivi). Riconosce quindi, nel rispetto del principio dell'equilibrio di bilancio e degli obiettivi di finanza pubblica, solo una parte della perequazione che deriverebbe dalla suddetta applicazione della normativa generale. In particolare si attribuiscono, con riferimento al 2012 e 2013, quote di perequazione variabili nel corso degli anni secondo i seguenti termini percentuali (naturalmente le aliquote relative all'anno 2012 si riferiscono alla sola perequazione per il medesimo 2012): 40 per cento per il 2012 ed il 2013, 8 per cento per il 2014 e per il 2015 e 20 per cento a decorrere dal 2016, per i trattamenti pensionistici di importo complessivo superiore a tre volte il predetto trattamento minimo e pari o inferiore a quattro volte; 20 per cento per il 2012 ed il 2013, 4 per cento per il 2014 e per il 2015 e 10 per cento a decorrere dal 2016, per i trattamenti di importo complessivo superiore a quattro volte e pari o inferiore a cinque volte il medesimo minimo. Resta ferma la perequazione al 100 per cento (già riconosciuta e liquidata) per i trattamenti di importo complessivo inferiore o pari a tre volte il minimo e non viene riconosciuta alcuna perequazione per i trattamenti complessivi superiori a sei volte il minimo. Il comma 2 dispone che le percentuali di perequazione siano individuate includendo nell'importo complessivo di tutti i trattamenti pensionistici del soggetto anche gli «assegni vitalizi derivanti da uffici elettivi». Resta fermo che tali assegni vengono considerati ai soli fini del computo dell'importo complessivo, che così viene innalzato, ma non ai fini dell'applicazione della disciplina statale della perequazione ai vitalizi medesimi. Il comma 3 prevede che le somme arretrate dovute ai sensi del presente articolo siano corrisposte con effetto dal 1° agosto 2015. La scelta operata dal legislatore ha privilegiato quindi i redditi medio-bassi, tenuto conto che ulteriori risorse potranno essere impiegate per integrare misure di sostegno a fasce deboli in un periodo in cui c'è sempre più bisogno di un supporto alla povertà, e anche ai pensionati, con un importo pari ad una volta e mezzo il minimo (si tratta, in prevalenza, di donne). Il blocco delle perequazioni si era accanito sulle pensioni lorde fra 1.500 e 2.000 euro. Facendo un breve esempio, con una pensione lorda di circa 1.700 euro - 1.350 netti - si percepirono oltre 900 euro lordi, che corrispondono a 700 euro al netto, come somma di arretrato sulla base di una diversa forma di perequazione. Non si tratta quindi di rimborso forfetario né di risarcimento. Valutiamo inoltre positivamente la decisione del Governo di riaprire un confronto con i sindacati per discutere quale meccanismo di perequazione sia più utile negli anni a venire. In Commissione si è valutata l'opportunità di un incontro con il Ministro del lavoro e delle politiche sociali, prima dell'inizio della prossima sessione di bilancio, per discutere dell'evoluzione dell'intero sistema previdenziale, certamente il sistema più suscettibile di generare coesione sociale e inclusività o - come abbiamo visto con la legge Fornero, emanata in un contesto economico particolarmente grave per il Pese - incomprensione e rigidità nel recepimento delle misure di austerity a cui l'Europa ha chiesto di aderire. È necessario un quadro che non penalizzi i giovani, nelle loro aspettative di una certezza ragionevole dell'inizio del trattamento di quiescenza e del suo montante, e contemporaneamente non releghi nessuna forza lavorativa a latere del sistema - i cinquantenni di oggi - quasi fossero da considerarsi estranei al contributo per lo sviluppo del Paese, mantenendo la giusta elasticità e ponderatezza nella ormai doverosa revisione della legge Fornero. Il successivo articolo 2 dispone un incremento pari a 1.020 milioni di euro, per il 2015, del Fondo sociale per occupazione e formazione, ai fini del rifinanziamento degli ammortizzatori sociali in deroga alla normativa vigente, di cui all'articolo 2, commi 64, 65 e 66, della cosiddetta legge Fornero. Tale importo si somma allo stanziamento già previsto per tale finalità per il 2015, pari a 700 milioni, stanziamento già impiegato - secondo la relazione illustrativa del disegno di legge di conversione del presente decreto - per coprire trattamenti in deroga aventi decorrenza nel 2014. Le risorse complessivamente stanziate ammontano, quindi, a 1.720 milioni di euro. Nel dibattito in Commissione il Governo ha aperto alla possibilità di valutare una più attenta ricognizione per le esigenze degli anni 2014 e 2015 rispetto agli ammortizzatori in deroga e ai contratti di solidarietà, come richiesto da colleghi in ordini del giorno espressamente dedicati. Il rifinanziamento degli ammortizzatori sociali in deroga è in una delicata fase di transizione tra regimi legislativi diversi e collocati in più ambiti normativi. Da qui scaturisce la necessità di assicurare grande attenzione al quadro d'insieme e un finanziamento adeguato degli stessi. L'articolo 3 incrementa da 30 a 35 milioni di euro, per il 2015, il limite massimo della quota destinata al riconoscimento della cassa integrazione in deroga per il settore della pesca, nell'ambito delle risorse relative agli ammortizzatori sociali in deroga - come rideterminate dal precedente articolo 2 - ai sensi dell'articolo 1, comma 109, della legge di stabilità 2015. Con il comma 1 dell'articolo 4 si interviene ancora su contratti di solidarietà estendendo al 2015, con un apposito stanziamento, la possibilità, per le imprese non rientranti nell'ambito ordinario di applicazione della disciplina dei contratti di solidarietà di tipo difensivo - ovvero quelli che evitano la riduzione del personale - di stipulare tali contratti, con il riconoscimento di determinate agevolazioni in favore delle stesse imprese e dei lavoratori interessati. Per questa possibilità, la proroga per l'anno 2015 è disposta nel limite di spesa di 140 milioni di euro. Il successivo comma 1- bis dispone, per il 2015, un incremento delle risorse relative ad un elevamento transitorio della misura del trattamento di integrazione salariale relativo all'ambito ordinario dei contratti di solidarietà difensivi. Tale elevamento è pari al 10 per cento della retribuzione persa a seguito della riduzione di orario ed è ora concesso, per il 2015, nel limite massimo di 200 milioni di euro (la norma fino ad ora vigente poneva, sempre per il 2015, un limite di 50 milioni). Anche tale elevamento transitorio costituisce, in sostanza, una proroga di interventi simili. Sono importanti i commi 1 e 1- bis dell'articolo 5, che modificano la disciplina del coefficiente di rivalutazione del montante contributivo utilizzato per il calcolo del valore della pensione con il sistema contributivo. La modifica concerne sia le quote di trattamento pensionistico determinate in base al suddetto sistema, sia le pensioni liquidate interamente secondo il medesimo. Si dispone che il coefficiente di rivalutazione del montante contributivo individuale non sia in ogni caso inferiore ad un punto percentuale. L'applicazione di tale valore minimo dà luogo alla conferma dell'importo precedente del montante, senza alcuna riduzione (l'applicazione di un valore inferiore ad un punto percentuale darebbe luogo invece ad una riduzione dell'ammontare precedente). Qualora, in base al meccanismo di calcolo proprio del coefficiente, il valore risulti inferiore ad un punto percentuale, la differenza rispetto al nuovo valore minimo si recupera in sede di determinazione dei coefficienti degli anni successivi. Il comma 1- bis, però, prevede che il suddetto criterio del recupero negli anni successivi non operi in sede di prima applicazione. Di conseguenza, l'attribuzione, per la rivalutazione del montante contributivo relativa all'anno 2014, in cui il tasso di capitalizzazione è di valore minore di un punto percentuale per effetto della recessione e della bassa inflazione, non comporta il recupero a valere sul coefficiente relativo all'anno successivo, ovvero nel passaggio tra 2014 e 2015 non si effettua il recupero e il coefficiente mantiene il proprio valore. Come accennato, per la rivalutazione relativa al 2014, il computo in base alla variazione media del PIL nominale del quinquennio 2009-2013 avrebbe determinato una riduzione del montante: segno che i meccanismi automatici che si autoregolano solo dal punto di vista finanziario, contenuti nel sistema previdenziale, possono avere effetti che si scaricano negativamente nel futuro e sulle generazioni più giovani. La sostenibilità economica del sistema si realizza, in prospettiva, solo se legata alla sostenibilità sociale. L'articolo 5- bis reca una norma di interpretazione autentica della disposizione sui trattamenti pensionistici per i lavoratori esposti all'amianto stabilita dall'articolo 1, comma 112, della legge di stabilità per il 2015. Quest'ultimo comma ha escluso, con riferimento ai lavoratori attualmente in servizio, l'applicazione, ai fini pensionistici, dei provvedimenti di annullamento adottati dall'INAIL delle certificazioni precedentemente rilasciate dal medesimo Istituto, relative all'esposizione all'amianto per un periodo superiore a dieci anni. Si garantisce così l'accesso al pensionamento a centinaia di lavoratori esposti all'amianto ai quali erano state immotivatamente revocate le certificazioni. Il presente articolo 5- bis chiarisce che con la locuzione «lavoratori attualmente in servizio» si intendono i lavoratori che, alla data del 1° gennaio 2015, non fossero beneficiari di trattamenti pensionistici (si prescinde, dunque, dalla sussistenza, alla medesima data, di un rapporto di lavoro). Il comma 1 dell'articolo 6 modifica una disposizione introdotta nella legge di stabilità ed introduce un termine temporale unico per il pagamento, da parte dell'INPS, dei trattamenti pensionistici e delle prestazioni in favore degli invalidi civili a carico del medesimo Istituto - e delle rendite vitalizie a carico dell'INAIL (l'erogazione delle quali è eseguita dal medesimo INPS). In base a tale disposizione, perciò, a decorrere dal 1° giugno 2015 e fino al 31 dicembre 2016, tali trattamenti saranno erogati il primo giorno di ciascun mese senza scaglionamenti. Resta fermo che, per i beneficiari di più di uno dei trattamenti summenzionati, il pagamento avviene con un unico mandato di pagamento, il 10 di ogni mese, sempre che non esistano cause ostative. Tutto ciò semplifica fortemente le procedure gestionali, amministrative e informatiche, con una sola lavorazione al mese contro le tre attuali ed ha un impatto sociale molto rilevante, garantendo ai beneficiari la disponibilità finanziaria anticipata di tutte le prestazioni, e sappiamo quanto i pensionati su questo abbiano fatto battaglia. L'articolo 7 modifica la disciplina, introdotta dalla legge di stabilità, relativa alla possibilità, per i lavoratori dipendenti del settore privato, di liquidazione nella retribuzione mensile, in via sperimentale, per il periodo compreso tra il 1° marzo 2015 e il 30 giugno 2018, delle quote del trattamento di fine rapporto (TFR) maturate nel medesimo periodo e semplifica, di fatto, alcuni adempimenti delle aziende, rendendo in parte meno oneroso il loro impegno. In merito alla corresponsione in busta paga del trattamento di fine rapporto, recentemente la Fondazione Studi Consulenti del Lavoro ha evidenziato che, su un campione di un milione di lavoratori, nel mese di maggio solo 567 lavoratori (pari a poco più dello 0,5 per mille degli interessati) hanno chiesto la liquidazione del trattamento in busta paga. Al riguardo, si osserva che si tratta di dati senza dubbio parziali, i quali, tuttavia, sembrano indicare la presenza di disincentivi alla scelta dei lavoratori in favore della liquidazione in busta paga del trattamento di fine rapporto. Pertanto, potrebbe essere utile che il Governo fornisca valutazioni circa il ricorso alla liquidazione in busta paga dei trattamenti di fine rapporto da parte dei lavoratori, anche al fine di valutare, qualora fosse confermato lo scarso ricorso a tale facoltà, possibili correttivi alle disposizioni contenute nella legge di stabilità per il 2015, peraltro in via sperimentale. Concludendo, il provvedimento in esame impegna risorse aggiuntive per i redditi medio-bassi, riuscendovi nella complessa congiuntura economica e nelle more di interventi non previsti dal DEF, ma a cui si è dovuto dare corso. Il provvedimento incrementa altresì gli ammortizzatori sociali ed il finanziamento dei contratti di solidarietà, per dare certezza a lavoratori ed aziende in tempo di crisi, senza disperderne il patrimonio umano e professionale. Ciò viene fatto mantenendo un indebitamento programmatico per il 2015 del 2,6 per cento, utilizzando quel margine dello 0,1 per cento di miglioramento tendenziale che ha consentito di finanziare in questo anno, per la parte più consistente, l'applicazione della sentenza della Corte costituzionale, ripristinando il rispetto dei principi costituzionali e le esigenze della finanza pubblica, senza le quali si sarebbero annullate le possibilità di intervento per le misure a sostegno della crescita, che avrebbero coinvolto gli stessi pensionati più deboli. Presentiamo quindi all'Assemblea un provvedimento che può essere accolto e compreso, nelle sue diverse sfaccettature, come utile al Paese e rispondente ai bisogni sopraggiunti, nonché a quelli in essere e anche a quelli a venire.
2015-07-15	LN	DivinaSergio	Signor Presidente, direi che in questo momento si può anche saltare a piè pari la questione della costituzionalità, nel senso che ormai qua non regge più niente. Per anni questa Repubblica è andata avanti con dei pilastri e dei principi, ma oggi anche le sentenze della Corte costituzionale non valgono più niente e si possono saltare a piè pari. Possiamo dunque soltanto rammaricarci per quello che potrà essere il futuro prossimo, se questo è l'inizio dell'attuale Governo. Sui contenuti possiamo dire che, se le persone hanno un qualche denaro in più in tasca, salvo i pochi che se ne cibano - ma noi non conosciamo persone che si cibano di denaro - lo spendono, non facendo altro che mettere in moto un circuito virtuoso per l'economia. C'è ristagno quando le famiglie non spendono; c'è benessere quando tutto circola ad una certa velocità. E sembra che Renzi e il suo Governo lo avessero anche capito: quando, infatti, decisero di fare quella bella proposta, il regalino degli 80 euro - ancorché in campagna elettorale e finalizzato probabilmente ad una manovra d'immagine di altra natura - qualche esperto in economia deve aver dato loro un suggerimento. Gli devono aver detto che, mettendo 80 euro nelle tasche di certe fasce di persone, probabilmente sarebbe partito quanto meno un briciolo di domanda interna, perché si sarebbe andata a toccare - come fa anche questo provvedimento - quella fascia di persone o di redditi che si dice non propensa al risparmio. Sia chiaro che queste persone non sono «cicale», ma non hanno propensione al risparmio perché devono spendere tutto quello che hanno, tutto il loro reddito per vivere. Perché, dunque, regalare 80 euro in modo demagogico e non riconoscere un diritto, l'adeguamento pensionistico, che a volte potrebbe corrispondere anche a molto meno (30, 40 o 50 euro)? Questo è ciò che ci si domanda. La nostra storia è fatta, per fortuna, di libertà e garanzie. Si premiano i meritevoli e coloro che hanno profitto, ancorché privi di mezzi. Si cerca di portare le persone meritevoli ad una mobilità sociale che sia la più elevata possibile. Gli Stati moderni e democratici sono caratterizzati da un'importante mobilità sociale. Per la prima volta nella storia della Repubblica assistiamo, però, ad una mobilità sociale inversa, verso il basso: prendiamo il ceto medio, che è quello che ha sempre salvato la domanda interna, e tentiamo di portarlo in fascia di povertà. Non riconoscere ad una persona che ha 1.440 euro lordi di pensione - il che significa poco più di 1.100 euro netti - l'adeguamento al potere di spesa e al costo della vita significa prendere fasce di popolazione appena autosufficienti e riportarle a rischio, o comunque in fascia di povertà sociale. Una bella mobilità ha inventato il Governo Renzi! Capiamo anche la comodità di queste operazioni. Quando non si sa dove andare a spazzolare, è difficile fare riforme importanti, calibrate e giuste. Allora cosa si fa? Si guarda il mondo e si tassa tutto quello che esce da terra ed è visibile, come la casa che, nel nostro Paese, è la più tartassata d'Europa. Chi ha una casa, ergo, è ricco e non può nasconderla - viva Dio - per cui la casa va bastonata sotto forma di prelievo di imposta forzosa. Per le pensioni è altrettanto facile. La casa emerge dal terreno e l'elenco dei pensionati è in possesso degli enti pubblici. Così, dopo aver valutato quanto si deve spendere in un mese e quanto si deve erogare invece in previdenza, si fanno quattro calcoli e si fanno tornare i conti, ma sulla pelle di chi? Sulla pelle di persone che arrivano a guadagnare un reddito appena sufficiente per garantirsi una vita dignitosa. A questo punto non si può non chiamare in causa il sindacato. Bisognerebbe chiedersi dove sono finiti i sindacati in questo Paese. Esiste ancora un sindacato? Esistono ancora tutele dei lavoratori? A Renzi si è permesso di tutto e penso, innanzitutto, alla riforma del lavoro. Ricordo che, quando i precedenti Governi di centrodestra parlavano di flessibilità in entrata, minacciando o comunque proponendo di rivedere la formula rigida dell'articolo 18, c'è stata la rivoluzione. I sindacati saltavano con i piedi sui tavoli: l'articolo 18 non si poteva toccare. Bene, il Governo Renzi ne ha fatto carta straccia: la riforma del lavoro, il jobs act, l'esclusione dell'articolo 18 per i nuovi assunti. Penso, ancora, alla riforma della scuola: un settore in cui si è sempre negoziato, nonostante sia stato sempre bistrattato da ogni nuovo Governo, portando un nuovo Ministro dell'istruzione che ha messo nel nulla quanto era stato fatto prima, e creando anche un po' di caos e poca continuità normativa in quella realtà. Benissimo, Renzi è riuscito a fare una riforma della scuola senza neanche interpellare gli interessati, ovvero il corpo degli insegnanti.
2015-07-15	M5S	CatalfoNunzia	Noi non ci pieghiamo agli interessi dell'Europa e dell'Europa delle banche né all' austerity né alla troika che calpestano i diritti e la volontà dei cittadini del nostro Paese.
2015-07-15	LN	StucchiGiacomo	Signor Presidente, il sostegno dei colleghi mi aiuta in questo intervento sul provvedimento in esame, che fra l'altro è uno degli ultimi adottati dal Governo Berlusconi nel 2011, prima di quello che fece l'Europa per la sua uscita di scena, con i risultati e con i retroscena che poi abbiamo visto.
2015-07-15	PD	ParenteAnnamaria	Il provvedimento in esame interviene quindi sul blocco dell'indicizzazione negli anni 2012 e 2013, stabilendo un diverso meccanismo di indicizzazione che tiene conto delle compatibilità finanziarie; altrimenti, come abbiamo ribadito più volte, se avessimo dovuto ripristinare il precedente meccanismo si sarebbero determinati oneri per 17,6 miliardi di euro per l'anno 2015 e oltre 4 miliardi a regime a decorrere dal 2016, cifre incompatibili al momento con lo stato finanziario ed economico del Paese, con il rischio di apertura di una procedura di deficit da parte dell'Unione europea nei confronti dell'Italia e con grave danno - è bene dirlo - per le fasce più deboli della nostra popolazione, a cominciare dai pensionati con assegni più bassi. Noi legislatori dobbiamo compiere delle scelte, perché esercitiamo un potere discrezionale rispetto alla nostra capacità di discernimento in base alla realtà che viviamo. Pertanto, la scelta operata nel decreto-legge in esame é favorire, nella restituzione della mancata perequazione, i redditi medio-bassi, una platea di circa 3,7 milioni di pensionati. Si lascia l'indicizzazione al 100 per cento per le pensioni fino a tre volte il minimo e non viene riconosciuta alcuna perequazione per i trattamenti di importo complessivo superiore a sei volte il minimo. Bene ha fatto la relatrice a ricordare che il blocco delle indicizzazioni si era accanito sulle pensioni lorde fra i 1.500 e 2.000 euro e che, ad esempio, il 1° agosto un pensionato o una pensionata con un assegno di 1.350 euro netti percepirà circa 700 euro netti come somma di arretrato sulla base di una diversa forma di perequazione. Non penso, come si diceva da qualche parte, che questa possa essere definita come un'elemosina. Inoltre, dal 2016 si ripristina il principio di indicizzazione delle pensioni; certo con un meccanismo diverso dal passato, che il Governo si propone di approfondire anche con le organizzazioni sindacali, come molto opportunamente rimarcava la senatrice D'Adda. Pertanto, a nostro avviso nel decreto-legge all'ordine del giorno, non solo si accolgono i dettati costituzionali, ma si esercita anche una responsabilità della politica. Oggi noi voteremo un provvedimento che rispetterà i principi di ragionevolezza e proporzionalità, tenendo conto delle esigenze di contenimento della spesa. È corretto ricordare che la Corte si è pronunciata più volte affermando il principio di gradualità nell'attuazione dei valori costituzionali che hanno un impatto sul bilancio statale. Mi preme in questa occasione ricordare, perché è stato più volte detto in quest'Aula, che il Senato, e in particolare la Commissione lavoro, sta affrontando alcuni nodi critici del sistema previdenziale italiano, a partire da quello degli esodati. In Commissione lavoro abbiamo una sottocommissione che si sta occupando di questo perché, come ricordavano le opposizioni, noi siamo alla sesta salvaguardia normativa. Abbiamo salvaguardato circa 170.000 persone, e il sondaggio in atto nella Commissione lavoro del Senato si prende cura di situazioni concrete per capire e comprendere come bisogna intervenire ulteriormente. Inoltre, spetta a noi e alla nostra capacita di proposta parlamentare di affrontare un bisogno prioritario: l'ingresso dei giovani nel mondo del lavoro. Dal 2008 ad oggi abbiamo perso circa due milioni di giovani al lavoro, e non possiamo più permettercelo. E questo deve andare nella direzione del rispetto dell'articolo 1 della nostra Costituzione. Per questo nei prossimi mesi ci concentreremo sulla realizzazione di proposte concrete che vadano verso una flessibilità in uscita per chi è vicino alla pensione (e speriamo di farlo con la legge di stabilità), non dimenticando l'alta percentuale dei pensionati al di sotto dei 1.000 euro, e di pensare a misure di contrasto alla povertà. Ma nel decreto-legge sono stati inseriti anche alcuni interventi importantissimi, come il rifinanziamento della cassa integrazione in deroga, in un momento in cui, con il jobs act, noi stiamo rivedendo il sistema di cassa integrazione in una direzione più universale ed equa. Stiamo rifinanziando, con questo decreto, i contratti di solidarietà, importantissimi per la soluzione positiva delle crisi aziendali, da Auchan a Whirlpool. E la sottosegretaria Bellanova, presente in Aula, è protagonista di queste trattative andate a buon fine. Noi la ringraziamo per il suo impegno, la sua perseveranza e la capacità di trovare soluzioni per centinaia di lavoratori e lavoratrici nella salvaguardia di siti industriali importanti per l'occupazione e lo sviluppo del nostro Paese. Questo decreto, quindi, affronta tutti questi temi urgenti. E soprattutto cerca di trovare equilibri spesso difficili, equi e giusti, tra diritti delle persone, soprattutto quelle più deboli, e il contesto economico e finanziario, le cui regole il nostro Governo sta faticosamente cercando di cambiare in Europa, perché l'Europa possa finalmente intraprendere un cammino di crescita e sviluppo. Con altri interventi del Governo, a partire da quelli sulla razionalizzazione della spesa pubblica, potremmo rilanciare l'economia e, magari, decidere, dopo il 2016, meccanismi di perequazione più sostanziosi di quelli di oggi. Se guardiamo alla situazione delle famiglie italiane, soprattutto di quelle meno abbienti, abbiamo padri e madri, e addirittura nonni e nonne, che aiutano economicamente i giovani che non trovano lavoro. Noi, sempre salvaguardando le condizioni di chi ha smesso di lavorare, dobbiamo tendere a rimettere in equilibrio le generazioni, anche con la chiusura della delega lavoro. In questi giorni le Commissioni sono chiamate a fornire al Governo pareri e, quindi, la delega lavoro completerà il suo iter legislativo in tempi record rispetto alla legislazione italiana, per consentire ai giovani di costruirsi il proprio futuro, che significherà il futuro dei nostri stessi pensionati e pensionate e della nostra Nazione nell' habitat europeo. Per questo, il Partito Democratico voterà a favore del provvedimento.
2015-07-16	LN	ConsiglioNunziante	La legge è entrata in Commissione papa e ne è uscita Gasparri. Infatti gli emendamenti Gasparri non hanno fatto altro che produrre un nuovo testo, che somiglia molto ad una Gasparri -bis, quindi una vecchia Gasparri ritoccata e all'uopo modificata, frutto di una costante intesa tra lo stesso Gasparri e il sottosegretario Giacomelli, che ha garantito il mantenimento della Commissione di vigilanza RAI (certamente non noccioline). Altra enunciazione forte da parte del Presidente del Consiglio: la RAI dimenticherà i vecchi vizi di lottizzazione. Benissimo, peccato che poi l'amministratore delegato potrà sì proporre i direttori di rete e di telegiornale, ma questi potranno essere bocciati con il voto di due terzi del consiglio d'amministrazione. Mi chiedo allora: chi sarà quell'amministratore delegato che non concorderà con il consiglio d'amministrazione le nomine che pensa di fare? Pensiamo veramente che l'amministratore delegato si faccia impallinare da un consiglio d'amministrazione nominato dai partiti? Certo, potrà scegliere se farsi impallinare dai due scelti dalla Camera, dai due scelti dal Senato o dai due scelti dal Governo (e se questi si mettono d'accordo, potenzialmente può essere impallinato da tutti e sei messi insieme). Per essere la fine della lottizzazione, caro il mio Presidente, ce ne passa; siamo completamente fuori strada. Veniamo ora al presidente, che dovrà essere votato dai due terzi dei componenti della Commissione di vigilanza RAI. Non oso pensare alla giostra che si avvierà: un grandissimo inciucio partitico, saremo alla Las Vegas del sistema politico per capacità di concentrare l'attenzione su una società come questa. Alla faccia del «basta lottizzazioni». Quindi, signora Presidente, questa è una riforma che pare l'ennesimo bluff, una riforma che fa esultare Gasparri (e se fa esultare Gasparri, vuol dire che siamo fuori strada). Fa pensare anche ad un Nazareno- bis, un patto probabilmente più vivo che mai. Si tratta di un riforma che doveva tener fuori dalla RAI i partiti. Ma Renzi ha ben pensato invece di buttarsi a capofitto in questa questione RAI e ci si è buttato capo e piedi; ma, soprattutto, ci ha infilato le mani. Quando il Presidente del Consiglio ha scritto questa riforma della televisione di Stato, noi l'abbiamo considerata una controriforma in Commissione; quando poi sono arrivati gli emendamenti Gasparri, si è ispirato più alla Romania - qualcuno l'ha già ricordato prima - che alla Germania o alla Francia. Saremo l'unico Paese nel quale il capo dell'azienda RAI sarà nominato dal Governo, così come è il Governo a deciderne la rimozione in base a parametri soggettivi e chiaramente a ragionamenti strettamente politici. Qualcuno in Europa certamente sorriderà, visto che i valori cui si ispirano le altre televisioni di Stato sono l'universalità e l'indipendenza del messaggio; valori che in questa riforma non sono assolutamente contemplati e nemmeno sappiamo dove andare a cercarli. Sul tema della RAI, sempre il nostro "diversamente RAI" qui alle mie spalle ha fatto dichiarazioni piuttosto cogenti, forti, ma che hanno colpito nel segno: «Dobbiamo constatare che anche sulla riforma della RAI esattamente come accade per l'Italicum la maggioranza di Governo si comporta in modo arrogante e unilaterale» Ebbene, ne abbiamo la prova, visto che mi è parso di capire che non c'è il relatore di minoranza ma addirittura due relatori di maggioranza (su questo punto torneremo dopo). Continua Crosio: «La Lega ha, con senso di responsabilità, presentato le proprie proposte: ben due disegni di legge, dimostrando così la massima volontà di collaborazione. Purtroppo, come al solito, Renzi vuole imporre la propria volontà ed è con questo spirito che si arriverà alla solita raffazzonata riforma...». Certo, Renzi doveva fare una proposta chiara, che doveva passare per le Commissioni in modo normalmente serio, cosicché anche le opposizioni avrebbero potuto dare un buon apporto. Le opposizioni? Certo. Se il fine era quello di offrire un'informazione finalmente libera e moderna credo che nessuna delle opposizioni si sarebbe rifiutata. Questo non è avvenuto, chiaramente; l'atteggiamento è stato proprio quello di seguire lo stesso principio utilizzato per le altre riforme: anche in questo caso una partenza con il piede sbagliato. Dicevo, due relatori di maggioranza e nessuno di opposizione; schiaffoni alle minoranze, e la Lega certamente non ha offerto nessuna delle proprie guance. Il tema del canone RAI è stato citato prima, ovvero la tassa sull'apparecchio televisivo; una tassa chiamata abbonamento. È una questione che mi ha sempre lasciato molto perplesso; è come se un giorno mi fanno pagare l'abbonamento a San Siro anche se non vado a vedere le partite. Ci chiediamo se ad oggi ha ancora senso parlare di monopolio del servizio pubblico. Avevamo anche chiesto molto semplicemente che per gli over 75 con redditi bassi e che abitano da soli si potesse arrivare ad un'esenzione da questa tassa (più che da questo abbonamento). Anche in questo caso ci è stato risposto picche. D'altra parte, l'abitudine, che abbiamo avuto anche nei giorni passati, nel tassare i pensionati anche con redditi piuttosto bassi è abbastanza normale per questo Governo. Da quando il buon Renzi è diventato Premier continua a parlare di una rivoluzione, e ha utilizzato questo termine anche per la questione RAI, ma nella realtà dei fatti non ha fatto nulla se non un po' di maquillage ad una legge che era già stata scritta dal soggetto che poi aveva in mano i trucchi. È un carrozzone, come è stato definito, buono o giusto per la propaganda di partito. Un carrozzone che nelle sue diverse sfaccettature, ovvero le reti, ricorda una vignetta su un giornale di parecchi anni fa, che rappresentava un circo in cui la rete di sicurezza posta sotto i trapezisti era rotta; ne era poi stata messa una seconda, anch'essa rotta, e allora ne era stata posta una terza. La domanda che mi venne spontanea fu: ma non conveniva aggiustare le prime due reti prima di mettere la terza? È una vignetta che mi è rimasta impressa, ancorquando non facevo maldestramente politica.
2015-07-16	LN	CrosioJonny	(ore 11,17) ( Segue CROSIO). Il Presidente del Consiglio dichiarava, nelle sue varie esternazioni deliranti, tra cui alcune anche sulla questione della RAI, che avrebbe rottamato i partiti dalla RAI. Voleva prenderla, eliminare gli sprechi e restituirla ai cittadini che sono i veri titolari del servizio pubblico. Diceva che la loro scommessa era di fare della RAI l'azienda più innovativa d'Europa per l'offerta culturale. Affermava di volerla mettere in grado di competere nello scenario europeo con sempre più forza. Bravissimo, superlativo, come sempre! Peccato che, ancora una volta, come sempre, dopo queste affermazioni ridondanti, roboanti e spumeggianti da parte del magico Renzi, siamo arrivati di fatto a fare una riformina, che noi abbiamo intitolato «nuova Tele Renzi», che addirittura si spinge oltre quanto aveva fatto il collega Gasparri. E questa la dice lunga. Di fatto, invece di togliere la politica - i partiti, più che la politica - dall'interno della RAI, ci si è buttato mani e piedi. Sintetizzando, la nuova RAI sarà una costola del cosiddetto Italicum. Prima di entrare nel merito del provvedimento, mi preme sottolineare quanto è successo in Commissione, ovvero una cosa molto particolare. Abbiamo svolto molte audizioni e tutti gli auditi, che si sono dichiarati, nella loro integrità, contrari - pesantemente contrari - a questa riforma, hanno sottolineato una cosa in comune: ancora una volta, la nuova riforma manca di dare alla RAI una vera indipendenza. Non voglio citare tutti coloro che abbiamo audito, ma mi sembra importante richiamarne uno su tutti: la Presidente dell'Unione europea di radiodiffusione (EBU), che - udite, udite - contempla 75 Paesi iscritti e 43 Paesi associati, rappresentando, bene o male, più di un miliardo di utenti. La Presidente, signora Ingrid Deltenre, ha dichiarato, creando qualche imbarazzo tra i colleghi di maggioranza, che - ciò è scritto nella relazione - con questa riforma l'Italia sarebbe, di fatto, l'unico grande Paese europeo in cui il capo dell'azienda è nominato direttamente dal Governo, sia pure dopo accettazione da parte del consiglio di amministrazione. Ma la chicca del suo intervento è stata sulla durata del mandato del servizio pubblico, quando ha affermato che solo in Italia la durata sarà così breve, cioè di tre anni come in Bulgaria. Non lo dico io, ma la Presidente che rappresenta le televisioni europee, con più di un miliardo di utenti, la quale ha dichiarato che, con questa riforma, il nostro Paese diventerà come la Bulgaria. Complimenti! Nel suo intervento il presidente Gasparri ha sottolineato quale sia, veramente, la necessità per il nostro Paese, che è quella che ho detto anche io all'inizio e che è stata richiamata anche dal Presidente del Consiglio: avere i partiti fuori dalla RAI. Certo, presidente Gasparri, così deve e dovrebbe essere. E non è particolarmente difficile: basta prendere il disegno di legge presentato dalla Lega e vari altri. Anzitutto, nel nostro disegno di legge sottolineiamo un aspetto: se vogliamo veramente che la RAI sia proiettata nel futuro, sia moderna e al passo con le nostre principali concorrenti di Stato europee (BBC, Antenne2 e le altre), occorre anzitutto che, entro il 6 maggio 2016, essa venga privatizzata, rendendola privata per il 49 per cento e pubblica per il 51 per cento. Questo sarebbe il primo passo per rendere indipendente, anche sotto l'aspetto economico, il carrozzone della RAI. La RAI è infatti un carrozzone: basti pensare, riguardo all'informazione, che il numero di giornalisti che lavorano per le testate dei telegiornali nelle televisioni europee è di gran lunga inferiore a quello dei giornalisti che lavorano all'interno della RAI. La domanda nasce spontanea: sono gli italiani che vogliono essere più informati e gli europei che vogliono esserlo meno o siamo noi che non capiamo? La verità è che per avere un'informazione che comunque non va bene dobbiamo avere questo sistema con tre telegiornali che sono completamente diversi fra loro. Sulla governance della RAI anche la nostra proposta di legge prevede che vi siano sette membri del consiglio di amministrazione, ma partendo dal presupposto iniziale che i membri del consiglio di amministrazione non debbano aver ricoperto incarichi di natura politica a qualunque titolo nei dieci anni precedenti la nomina, se vogliamo svincolare la RAI dai partiti. Quando smetterò di fare il senatore, quindi, non potrò entrare nel consiglio di amministrazione, mi sembra ovvio. Nel 2025, se dovesse finire la legislatura domani mattina - Dio lo volesse - avrò questa possibilità. I membri del consiglio di amministrazione dovrebbero essere eletti innanzitutto esaltando e dando la giusta importanza ad un eletto che provenga dalla Conferenza Stato-Regioni in rappresentanza degli enti locali. Dovrebbe cioè essere qualcuno che, all'interno del consiglio di amministrazione, possa garantire quello che oggi non viene garantito, ossia la valorizzazione delle sedi regionali, che sono importanti, ma i cui telegiornali sono molto più scarsi di quelli dell'ultima televisione privata dell'ultima valle in provincia di Sondrio, dove l'informazione è più obiettiva e funzionale al territorio. Per questo prevediamo che un membro all'interno del consiglio di amministrazione sia nominato dalla Conferenza Stato-Regioni come baluardo di garanzia per gli enti locali. Prevediamo che tre membri debbano essere votati - o eletti o nominati - dalle Commissioni parlamentari competenti (quindi dalla maggioranza) e che un membro sia eletto dal Consiglio nazionale dei consumatori. Questo credo sia un altro aspetto strategico. Per chi lavora, infatti, la RAI? Chi sono i veri padroni della RAI, se non i consumatori? Non sono io, non deve essere la politica o il Governo di turno, ma il cittadino-consumatore, chi paga il canone (il maledetto canone, su cui tornerò fra breve). Vi è poi un membro - ed è l'unica previsione abbastanza condivisibile che avete inserito anche all'interno della vostra riforma - eletto dall'assemblea dei dipendenti RAI e un membro eletto dall'AGCOM, l'Agenzia per la garanzia delle telecomunicazioni. Voi poi vi siete inventati altre cose strane, una carretta attaccata al carrozzone, ancora una volta per poter vigilare l'invigilabile. Tra l'altro, vorrei fare un piccolo inciso: non è che questa riforma stia passando in maniera poi così leggera fra i colleghi della maggioranza, proprio per il contrasto palesemente ravvisabile tra le dichiarazioni del Primo ministro e quello che stiamo per approvare, che sono due cose completamente diverse. Non ho dubbi che l'onestà intellettuale riconosciuta a tantissimi colleghi di maggioranza possa mettere in imbarazzo sulla riforma della RAI. Ripeto, siamo andati addirittura oltre l'inverosimile dal nostro punto di vista. Un aspetto cui teniamo particolarmente e che voglio sottolineare è la questione del canone, che è una cosa sbagliata e va abolita. Questo carrozzone deve camminare una volta per tutte con le proprie gambe; non è possibile che, ogni anno, oltre al canone c'è la rincorsa al Governo da parte di mamma RAI per cercare di portare a casa ulteriori finanziamenti, per produrre troppo spesso delle cose sulle quali ci sarebbe molto da dire. Nella Commissione di vigilanza abbiamo visto casi che solo nel nostro Paese possono succedere: ad esempio, che per uno stesso fatto di cronaca siano state mandate in una città italiana sette diverse troupe televisive da parte dei vertici della RAI, locali e nazionali, tra l'altro non dipendenti, ma in collaborazione. Su questa faccenda una presa di posizione forte ci vorrebbe, ci mancherebbe altro! Ripeto, sette troupe televisive per fare lo stesso servizio; passi due, tre o quattro, ma sette troupe televisive, con delle spese inimmaginabili! Ma dove vogliamo andare a finire? Ora veniamo al punto. La privatizzazione della RAI creerebbe i presupposti perché finalmente un'azienda, se vuole chiamarsi tale, possa pensare di camminare con le proprie gambe. Inoltre, c'è il fatto che debba potersi finanziare attraverso un fondo alimentato con l'imposta sulla pubblicità, da distribuire a tutte le emittenti che fanno servizio pubblico. La nota dolente è che negli ultimi anni, partendo dal Governo Monti per arrivare al Governo attuale, c'è stata un'azione veramente destabilizzante sull'importante lavoro svolto dalle televisioni locali. Ricordo che fino al 2011 c'era un fondo garantito di circa 80 milioni, che riguardava le televisioni locali, e negli anni dopo il 2011 tutti gli anni abbiamo dovuto lottare per garantire parte di questi fondi: prima 60, poi 40, adesso mi pare che siamo scesi a 20 milioni, da distribuire alle televisioni locali. Tali emittenti svolgono una gran funzione, ma non perché siano al servizio del sottoscritto sul mio territorio o di qualcun altro; realizzano un servizio puntuale sul territorio, per non parlare dell'indotto: perché la gente ci lavora. Voi le volete chiudere? Così le chiudiamo. Tra l'altro, si tratta di parti del territorio dove il passaggio dall'analogico al digitale non garantisce neanche più mamma RAI. Non so quante interrogazioni abbiamo presentato io e i colleghi che vivono ai confini dell'impero, dove vi sono valli laterali in cui il canone va pagato, ma la RAI non si vede. Questa è la verità! Ma che cavolo di Paese è? Ho fatto non so quante interrogazioni e sono andato addirittura a parlare con un tizio a Milano che doveva far spostare le antenne. Ai miei concittadini, se non pagano il canone, sequestrano la macchina, se va bene, però la RAI non c'è. Non è dappertutto così. Signor Sottosegretario, purtroppo io abito ai confini dell'impero e ci hanno tolto anche la televisione svizzera che guardavamo, molto più seria di mamma RAI: l'avete oscurata e non vediamo più la televisione della Svizzera italiana, che aveva un servizio di telegiornale pluralista, staccato dalla politica, che ci dava veramente l'informazione, specialmente su certi temi che stanno a cuore ai nostri territori. Detto questo, credo sia importante sottolineare come, in questo momento delicato, in cui le riforme devono essere fatte (magari quella della RAI non sarà la più importante, ma ha sicuramente il suo peso), abbiamo perso un'occasione. Abbiamo dichiarato, per bocca non mia, ma del mio segretario federale, che la Lega era disposta a sedersi a un tavolo e a scrivere una riforma seria a quattro mani. Non posso essere smentito, signora Presidente, come si ricorda bene e sa il Sottosegretario, perché sulla riforma del codice degli appalti (che è una materia altrettanto importante, su cui abbiamo espresso un voto favorevole in quest'Aula, perché l'abbiamo scritta a quattro mani con il Governo, in maniera giudiziosa, seria e concreta) siamo arrivati a fare una proposta che è decisamente innovativa. Con lo stesso spirito, volevamo affrontare il tema della riforma della RAI: questo non è stato possibile. PRESIDENTE. Senatore, concluda, per favore. CROSIO (LN-Aut). Avete presentato un testo che è stato elegantemente e furbescamente emendato dal collega Gasparri - e ha fatto bene dal suo punto di vista - per cui avremo una "Tele Renzi gasparrizzata", ma in realtà non abbiamo fatto quello che si doveva fare e quello che ci aveva garantito il Presidente del Consiglio: una RAI moderna, senza i partiti al suo interno, indipendente. Non è vero: ci si è entrati con mani e piedi ancora una volta; il ciarlatano di Firenze ha colpito un'altra volta.
2015-07-16	M5S	CioffiAndrea	Esiste una risoluzione, approvata dal Consiglio d'Europa il 15 febbraio 2012, che afferma che la RAI deve essere liberata dai partiti, e anche dai governi, per restituirla ai cittadini che la finanziano e ne sono i destinatari. Questa è una risoluzione approvata dal Consiglio d'Europa.
2015-07-16	M5S	CioffiAndrea	Questo testo, su cui stiamo lavorando, ha palesi profili di incostituzionalità, come abbiamo detto. Poi c'è una cosa bella, visto che si parla tanto dell'Europa, anche se è meglio non parlare di quello che ha fatto l'Europa alla Grecia. Anzi, scusate se ho detto Europa: forse dovrei dire che cosa ha fatto Schäuble, ma mettiamo da parte il dante causa del Ministro delle finanze tedesco.
2015-07-16	PD	CantiniLaura	Anche Renzi dovrebbe ascoltarlo. CANTINI (PD). Parliamo di una politica che cerca, come abbiamo fatto in Commissione, di trovare soluzioni insieme perché il futuro consiglio di amministrazione possa essere, nella sommatoria delle nomine fatte da Camera, Senato, Governo e lavoratori RAI, qualificato e plurale; di una politica che sottopone in maniera trasparente i curriculum degli aspiranti consiglieri d'amministrazione al giudizio pubblico perché i curriculum sottoposti alla Camera e al Senato saranno pubblicati nei siti istituzionali e resi pubblici prima dell'inizio dell'analisi, come avviene a seguito dell'approvazione di un mio e di altri emendamenti confluiti nel disegno di legge oggi in Aula, che stabilisce delle norme chiare di incompatibilità per l'amministratore delegato. Tuttavia, con questo provvedimento facciamo solo una prima parte del lavoro che serve, ma era urgente che, fin dal rinnovo del consiglio di amministrazione già scaduto, potessimo dare il segno di discontinuità e soprattutto tracciare le linee del progetto di riforma. Oggi approviamo le norme per il rinnovo della governance, ma dovremo procedere con la riforma del canone e con il nuovo contratto di servizio. Il professor Pitruzzella, presidente dell'Autorità garante della concorrenza e del mercato durante 1'audizione nella nostra Commissione, ci ha ricordato come 1'evoluzione tecnologica e lo sviluppo dei servizi audiovisivi on line, pure importantissimi, non hanno ancora scalfito la centralità del settore televisivo tradizionale sia sotto il profilo sociale che sotto il profilo economico: la televisione è infatti tuttora la più grande industria editoriale italiana, il primo medium per investimenti pubblicitari e il tempo dedicato dal pubblico alla televisione cresce. Il settore mantiene ancora un ruolo centrale nella filiera di produzione dei contenuti. Dato questo scenario, appare quindi importante partire con il dare alla RAI una nuova guida chiara, riconosciuta, trasparente, efficiente e responsabilizzata: un capo azienda capace di prendere le decisioni, ma anche di essere chiamato a risponderne e di offrire un nuovo linguaggio editoriale che sia fruibile a tutti, ma al contempo di contenuti e crescita, e che sia volano del nostro modello produttivo e della bellezza del nostro territorio, dei prodotti che da questo territorio nascono e dell'incanto che ogni angolo del nostro Paese offre. Occorre una linea editoriale che non sia ridondante e che riesca ad eliminare costi inutili, anche con la riforma delle testate giornalistiche. È questa una modernizzazione necessaria, volta ad adeguare il modello produttivo delle news agli standard internazionali, con meno testate e più produzione di reportage e documentari. Certo, la prova se saremo riusciti nel nostro intento l'avremo quando potremo verificare la qualità delle nuove nomine e la validità del progetto, della missione e del nuovo palinsesto. Dipenderà però da noi se sapremo essere conseguenti a quello che abbiamo scritto in questo provvedimento. Infatti, nel disegno di legge che discutiamo in Aula è chiaro il profilo a cui dobbiamo ispirare le nomine: professionisti, donne e uomini qualificati, i migliori. È anche chiara la missione a cui ci ispiriamo. Se sapremo essere all'altezza della sfida che con questo disegno di legge lanciamo a noi stessi e al Paese, avremo avviato e in parte realizzato un'altra delle riforme strategiche per il Paese. Anche per questo motivo, abbiamo ricercato convergenze in Commissione. Infatti, siamo ostinatamente convinti che le riforme importanti si debbano fare insieme, perché solo così potremo far uscire il nostro Paese da questa triste fase in cui prevalgono ancora la ricerca dello scontro, l'odio e la voglia di distruggere rispetto alla volontà di costruire. Abbiamo bisogno di costruire e su questo dovremmo impiegare tutte le nostre energie, dividerci, discutere e confrontarci, per costruire una RAI che sappia fare cultura e non si adegui ai livelli più bassi del mercato, ma che sia, tramite produzioni proprie, un motore di eccellenza ed un punto di rinascita dell'economia del nostro Paese, tramite quel mercato culturale di cui tanto si parla, a volte però senza riscontri oggettivi. La RAI può e deve acquisire un nuovo profilo internazionale, anche attraverso la produzione di programmi in lingua inglese e la creazione di un canale culturale all'altezza dei migliori esempi europei. Con questo provvedimento facciamo un altro passo verso il cambiamento. Tanto resta ancora da fare - non ce lo nascondiamo - ma sono certa che solo da questa ed altre fatiche nascerà il Paese che vogliamo: un Paese migliore, più giusto e moderno, all'avanguardia e di esempio in Europa e nel mondo
2015-07-21	M5S	CioffiAndrea	Quello che invece vogliamo affermare è che, nel corso della discussione in Commissione, abbiamo sentito tante cose. È stata già ricordata dal senatore Crosio l'audizione dell'Unione europea di radiodiffusione (UER), nel corso della quale c'è stato raccontato che la nomina dell'amministratore delegato da parte del Governo è una pratica - se così possiamo dire - in uso solo in Bulgaria. Non ho niente contro la Bulgaria - ci mancherebbe altro - ma forse dovremmo capire che questa modalità di nomina dell'amministratore delegato è fuori dai canoni standard di quello che avviene in Europa. Quindi, ogni tanto ci dovremmo chiedere se quanto facciamo sia corretto o meno. E questo è un punto che - a nostro avviso - rappresenta un vulnus del provvedimento in esame. Ovviamente è stato detto che l'emendamento approvato in Commissione pone un criterio di preselezione delle candidature per la nomina del consiglio d'amministrazione. Vogliamo sperare che questa non sia una foglia di fico che la maggioranza e il Governo vogliono usare per mettere le mani sulla RAI, che in fin dei conti è ciò che servirebbe al presidente Renzi per sentirsi il duce che ha in mano l'Istituto Luce. Ma noi vigileremo affinché ciò non avvenga, perché il Governo non può e non deve (più di chiunque altro) mettere le mani sulla RAI. Il problema, però, sono i partiti all'interno della RAI; il problema - ne abbiamo parlato tante volte - è fare quello che viene detto. Siccome il Presidente del Consiglio ci aveva detto che voleva tirare fuori i partiti dalla RAI, ci continuiamo a chiedere come si riesca a fare ciò, se le nomine sono fatte dai partiti. Senza parlare di ciò che hanno compiuto i partiti in tutti questi anni, quando - non voglio ricordare una cosa che si diceva tanti anni fa - si prendevano un socialista, un democristiano, un comunista e forse uno bravo. Allora, forse questi partiti si sono modificati, ma la pratica non è cambiata e, quindi, in RAI abbiamo tante persone figlie di quella lottizzazione. Quindi, dovremmo cominciare a chiederci come facciamo a liberare realmente la RAI dai partiti. E ovviamente dobbiamo cominciare dalla testa, perché dalle mie parti si dice che il pesce puzza dalla testa. Iniziamo, pertanto, a ripulire la testa e poi vediamo se a cascata riusciamo a ripulire tutta la RAI. Abbiamo avanzato una serie di proposte, presentando più di 600 emendamenti, con il desiderio di porre il Senato di fronte alla scelta di capire se è in grado di fare queste cose, alcune delle quali ci sembrano veramente di buon senso, e che mi auguro la maggioranza prenda seriamente in considerazione. Mi riferisco - ad esempio - alla proposta che i componenti del consiglio d'amministrazione e l'amministratore delegato non debbano aver ricoperto in precedenza ruoli nei partiti politici. Mi sembra questa una norma di buon senso. D'altra parte, ricordiamo cosa avvenne con un senatore del PdL del Comune di Battipaglia (vicino alla mia città), che per sette anni è stato componente dell'Autorità per le garanzie nelle comunicazioni (AGCOM). Ebbene, poiché l'AGCOM deve essere un ente terzo, può incamerare in sé persone che hanno svolto ruoli in partiti politici? Ha un senso questo? O forse è un modo per mettere sette anni a stipendio fisso una persona che magari non è stata eletta, com'è successo con il senatore Napoli? Così facciamo nome e cognome. La proposta da noi avanzata è semplice e credo sia di buon senso, e ho già detto che è stata fatta nell'ambito del codice degli appalti. Se possiamo scegliere con un criterio preselettivo il direttore dei lavori di un'opera in concessione (parliamo di opere pubbliche che possono valere anche 10 miliardi di euro e, quindi, davvero importanti), che consiste nella presentazione di un albo di persone con una qualifica di alto livello e nel sorteggio del nome di colui che diventerà poi il direttore dei lavori - il direttore dei lavori è colui che verifica se le cose vengono fatte conformemente al progetto ed ha una responsabilità civile, penale e patrimoniale, perché stiamo parlando di opere di grande rilievo - perché non possiamo utilizzare lo stesso criterio per nominare un componente del consiglio d'amministrazione della RAI? Lo stesso criterio consisterebbe in un bando fatto dall'AGCOM, ovviamente ripulita in base a quanto detto prima - naturalmente lo faremo col tempo - da coloro che hanno ricoperto ruoli nei partiti in precedenza e per un certo numero di anni. Del resto, abbiamo sempre detto che le autorità sono terze e se lo sono devono essere rispetto a qualcosa, a mio avviso devono esserlo obbligatoriamente rispetto ai partiti. Altrimenti come fanno ad essere terze? Lo sono solo rispetto a coloro che devono controllare? Ma allora quando la politica toglierà le mani che oggi tiene, come una piovra, su tutti i gangli dello Stato? Iniziamo a ripulire l'AGCOM. Una volta fatto ciò, l'AGCOM presenta il bando, si selezionano 20 o 30 persone di elevata specchiatura morale, capacità e qualifica, e si fa un sorteggio che si sottopone alle Commissioni parlamentari, le quali possono anche rifiutare un nome, se reputano che nel sorteggio qualcosa non andava. In tale modo, a maggioranza dei due terzi, si possono scegliere i componenti del consiglio d'amministrazione. Questo ci sembra l'unico modo perché, in realtà, non ne sono stati proposti altri: evidentemente nessuno conosce un altro sistema per tirare fuori i partiti dalla RAI. Forse, poi, occorre riequilibrare i poteri dell'amministratore delegato e del consiglio d'amministrazione. Infatti, se l'amministratore delegato è di nomina governativa, i suoi maggiori poteri saranno sempre più concentrati nelle mani del Governo. Sa, Presidente - parlo per me, ma penso di parlare anche a nome del Gruppo - noi siamo un pochino innamorati di una cosa che diceva un signore, che mi sembra si chiamasse Montesquieu, il quale affermava che le funzioni di governo e le funzioni legislative devono essere rigidamente separate. Forse dovremmo far sì che il Governo torni ad eseguire la volontà del Parlamento, e non a chiacchiere ma sul serio. E forse noi ci dovremmo prendere l'onore e l'onere di scrivere le leggi. Forse bisognerebbe fare questo. Forse bisognerebbe veramente che il Governo ritorni ad esercitare davvero una funzione di Governo: governare i processi e non identificarli. Quindi, vogliamo riportare un po' più di potere nell'ambito del consiglio d'amministrazione e non nelle mani dell'amministratore delegato: per esempio, l'indirizzo strategico dell'Azienda andrebbe rimesso nelle mani del consiglio d'amministrazione e non dell'amministratore delegato. Abbiamo anche proposto un consiglio d'amministrazione di cinque membri e, quindi, snello ed operativo. Del resto, ci piacciono le cose reali, perché sono l'unico modo per modificare un dinosauro. La RAI è come un Ministero. È un grande dinosauro che, per fare un passo, ci mette molto tempo. Forse ha una velocità lenta, perché è un grande mastodonte. Noi dobbiamo renderla efficace e veloce, visto che le trasformazioni tecnologiche alle quali stiamo assistendo sono molto importanti. D'altra parte, lo sbarco di Netflix in Italia è cosa prossima e, a questo punto, viaggeremo su altri sistemi, come ad esempio la fibra. Ecco che ritorna il tema della fibra, e la RAI dovrebbe partecipare a questo strumento, anche con RAI Way, che rappresenta una dorsale per quello che riguarda i telefoni. Quindi, la convergenza delle tecnologie è importante, e la RAI deve essere pronta e sveglia. Inoltre, nel testo base del disegno di legge è stata alzata la soglia al di sotto della quale non è richiesto il parere del consiglio d'amministrazione sui contratti: da 2.500.000 euro è stata ora portata a 10 milioni. Ma, con quello che succede in Italia, vogliamo anche alzare la soglia? A me sembra una cosa fuori dal mondo. Forse sarà il caso di riportare la soglia al valore precedente, cioè a 2.585.000 euro. Forse anche su queste cose dovremmo stare attenti, signor Presidente. Un'ultima osservazione faccio sulla trasparenza, di cui parleremo nuovamente in sede di esame degli emendamenti. L'Autorità per l'energia elettrica e il gas, il 14 maggio, ha emesso un atto, nel quale si dice che tutti i contratti e gli atti di conferimento di incarichi dirigenziali o di collaborazione esterna devono essere obbligatoriamente pubblicati, altrimenti non sono validi e non si può pagare la persona che ha fornito la consulenza. Noi vi chiediamo semplicemente di fare in RAI quello che fa l'Autorità per l'energia elettrica e il gas; ma ne riparleremo durante l'esame degli emendamenti. Per adesso ci aspettiamo che il Governo e il relatore abbiano la forza e la voglia di ascoltare le nostre proposte e di capire quanto sia semplicemente di buonsenso.
2015-07-21	PD	FornaroFederico	Nel merito del provvedimento, l'orientamento con cui il Governo ha deciso di presentare questo disegno di legge era stata definito - seguendo la moda, che io non condivido totalmente, del tweet - con l'espressione «fuori i partiti dalla RAI», o meglio, per dirla in maniera più corretta, con l'obiettivo di riuscire a trovare una distinzione maggiore, o una distinzione più netta, tra potere di indirizzo e di controllo (a maggior ragione in un'azienda che ha la responsabilità di gestire un bene importante e prezioso come il servizio pubblico, e quindi anche il pluralismo dell'informazione) e gestione di un'azienda impegnata in un mercato competitivo: un'ex azienda monopolista che progressivamente si è trovata a vivere in un mercato fortemente competitivo, ormai non più soltanto al livello nazionale ma internazionale, non più solo su una piattaforma ma su una pluralità di piattaforme. Credo che il disegno di legge uscito dal lavoro della Commissione, con grande onestà nei confronti del Governo e nel rispetto del lavoro dei relatori, risponda solo parzialmente all'obiettivo. Nei fatti, ci troviamo di fronte ad una manutenzione - si scelga se ordinaria o straordinaria - della cosiddetta legge Gasparri e certamente non siamo di fronte neppure - ma non era nelle intenzioni - ad una riforma complessiva della RAI, ma, come è più corretto dire, ad una riforma della governance della RAI. Come ho già detto in Commissione, sono primo firmatario di un disegno di legge poi trasformato in emendamento, che sul tema della governance voleva realmente raggiungere l'obiettivo, credo condiviso e condivisibile, di una più netta distinzione tra potere di indirizzo e di controllo e gestione dell'azienda. Ebbene, la soluzione più innovativa, più riformatrice e sicuramente coerente con quella separazione era data dal modello duale: un modello fondato, da una parte, sul consiglio di sorveglianza, con il presidente nominato dai Presidenti di Camera e Senato, tre componenti dalla Camera, due dal Senato, tre dal Governo e due dai dipendenti, a cui affidare evidentemente tutta la materia dell'indirizzo e del controllo; dall'altra, su un consiglio di gestione a cui affidare, come dice la parola stessa, la gestione dell'azienda, con un presidente che avesse tutte le caratteristiche di indipendenza, un amministratore delegato con ampi poteri e tre dirigenti di primario livello dell'Azienda. Un modello, per essere chiaro, simile a quello tipico del sistema duale tedesco dei Paesi del Nord. Quello, a nostro giudizio - un giudizio non soltanto mio ma anche di altri colleghi che hanno presentato quell'emendamento - rispondeva agli obiettivi, avrebbe rappresentato una reale svolta nella governance e avrebbe dato il segnale vero di un cambiamento. Si è cercata invece una soluzione più modesta, meno coraggiosamente riformista; una soluzione che, per quanto riguarda, per esempio, il Presidente, nominato prima dal consiglio d'amministrazione, con un'efficacia subordinata al voto della Commissione bicamerale di vigilanza RAI, evidentemente ci riporta indietro proprio alla legge Gasparri. Anche rispetto al tema dell'amministratore delegato si è partiti in un modo, con un una forte indicazione di poteri concentrati, per poi finire, viceversa, su un tema molto delicato, quale la nomina del direttore di rete, di fatto subordinato al consiglio d'amministrazione. In questa fase, pensando e sperando che ci possa essere ancora lo spazio per un lavoro in Assemblea e per un confronto con il Governo, ci pare opportuno sottolineare il tema della fonte di nomina dell'amministratore delegato. In Europa ci sono sostanzialmente due modelli per quanto riguarda le fonti di nomina dell'amministratore delegato: un modello di fondazione, a cui viene delegata la proprietà stessa dell'Azienda e quindi un'autonomia a tutto tondo - è il modello BBC, per intenderci - oppure, come avviene in quasi tutte le Nazioni europee e negli Stati dell'Unione, il modello in cui è il board, cioè il consiglio d'amministrazione ad avere il potere di nomina dell'amministratore delegato. Come ha giustamente segnalato la direttrice generale della European broadcasting union (EBO), l'associazione di tutte le aziende pubbliche radiotelevisive, nel corso della sua audizione, una nomina diretta, come nei fatti è quella prevista nel testo che ci viene sottoposto, è presente soltanto in un altro Paese, la Bulgaria. Da questo punto di vista, la soluzione che si è trovata, cioè di una nomina del consiglio d'amministrazione su proposta dell'assemblea degli azionisti, e quindi del Governo, appare come una soluzione bizantina e meglio sarebbe una nomina da parte del consiglio d'amministrazione, del board, esattamente come nelle migliori pratiche europee. Su questo ho presentato un emendamento che spero possa essere accolto dal Governo. Un punto positivo che va sottolineato è invece quello relativo ai vincoli ed ai limiti che sono stati posti sul tema delle competenze, delle incompatibilità e delle inconferibilità dell'incarico di consigliere d'amministrazione e di amministratore delegato, perché credo vadano nella giusta direzione. Può essere anche rafforzato e su questo devo dire che il contributo dei colleghi del Movimento 5 Stelle è stato importante, così come credo che sia giustamente da sottolineare in positivo la procedura trasparente per le nomine che spetteranno poi alle Aule di Camera e Senato, un modello - se mi è consentito - che sarebbe giusto esportare anche per altre nomine, evitando di ritrovarci, come spesso capita, con un nome inviato via sms da votare senza la possibilità di valutare curriculum né professionalità. Alzare quindi il livello e diminuire la possibilità di conflitti d'interesse è una strada assolutamente condivisa e condivisibile. Positivo appare anche il coinvolgimento dei dipendenti, che è un esperimento importante. Certamente - anche se mi sembra di dire un'ovvietà - sarebbe stato preferibile inserire i dipendenti negli organi di vertice dell'Azienda in un sistema duale: classicamente è all'interno del consiglio di sorveglianza che i dipendenti o loro rappresentanti svolgono il loro ruolo. Credo non sfugga a nessuno la delicatezza di questo punto, soprattutto avendo introdotto delle possibilità di blocco dei poteri dell'amministratore delegato sulle nomine dei direttori di rete con maggioranze qualificate, evidentemente una maggioranza qualificata che dà al rappresentante dei dipendenti un potere di interdizione che credo si presti - speriamo non accada - anche ad un uso strumentale, e credo che questo vada sottolineato. Sarebbe quindi forse stato opportuno - lo dico sommessamente, non avendo presentato un emendamento al riguardo - prevedere la possibilità che non si debba trattare soltanto di un dipendente, ma eventualmente anche di una persona esterna in rappresentanza dei dipendenti. Questo avrebbe rafforzato questo ruolo e avrebbe messo a tacere le possibili critiche a posteriori su eventuali conflitti d'interesse. Anche a questo proposito, personalmente non mi scandalizzo, venendo da un'esperienza professionale in grandi aziende, del fatto che l'amministratore delegato abbia ampi poteri, perché questo fa parte di un modello di grande impresa come è la RAI, che - lo ricordo - è la principale industria culturale italiana, ma anche in questo caso credo che sarebbe stato più corretto inserire i poteri dell'amministratore delegato in un sistema duale, quindi realizzando quel controbilanciamento di poteri tipico dei sistemi duali. Infine, c'è un tema più generale, quello delle deleghe, su cui la Commissione ha lavorato; ma anche nel testo uscito dalla Commissione credo ci siano spazi interpretativi su cui nel dibattito spero ci possano essere chiarimenti puntuali. Si tratta di un tema che abbiamo sollevato in più di un'occasione; spesso, come Parlamento, ci troviamo di fronte a deleghe che hanno un carattere di eccessiva genericità negli obiettivi e negli strumenti. Ripeto, in Commissione si è fatto un lavoro a tale proposito, ma credo che l'articolo 5, ad esempio, dedicato alla questione del riordino, vada meglio specificato, altrimenti un'interpretazione estensiva porterebbe a dire che è stata data una delega al Governo complessiva di riordino, visto che la vera riforma della RAI sta nell'articolo 5. Io non do questa interpretazione, ma credo che migliore interpretazione non possa che darla il Governo: un'interpretazione autentica su cosa significhi l'articolo 5 in particolare. Auspico che ci sia spazio nel passaggio in Aula per ulteriori miglioramenti, con uno spirito costruttivo, e auspico anche che ci sia una riduzione significativa del numero di emendamenti che altrimenti finirebbero per avere uno scopo ostruzionistico, contrario al lavoro di Commissione. PRESIDENTE. La prego di concludere il suo intervento, senatore Fornaro. FORNARO (PD). Mi avvio a concludere, signor Presidente: ho bisogno di meno di un minuto. La RAI e il servizio pubblico sono un bene importante e delicato per la cultura e per la formazione dell'opinione pubblica, quindi per la democrazia italiana. La RAI fa parte della Costituzione materiale e credo quindi che sia giusto ricercare il massimo consenso possibile, così come si fa con le riforme ed avere la massima attenzione nei confronti di questa Azienda che ha avuto una parte importante nella storia del nostro Paese e che credo possa continuare a rivestirla.
2015-07-21	PD	MucchettiMassimo	Vedete, molto spesso ci riempiamo la bocca con l'espressione «servizio pubblico» senza sapere bene di cosa si tratta, perché quando si parla di RAI e di televisione è un po' come quando si parla della nazionale di calcio: siccome tutti abbiamo fatto i temi a scuola o la recita di fine anno, ci sentiamo in grado di dire la nostra su questa materia, così come, avendo giocato a calcio in parrocchia, ci sentiamo tutti commissari tecnici. Tuttavia, la televisione in Europa e in Italia è nata ad opera dello Stato, quindi è nata naturalmente servizio pubblico, ma non perché ci fosse qualcosa di speciale nella testa di chi la progettava, bensì perché era così, c'era solo quella. Il servizio pubblico comincia a differenziarsi dal resto nel momento in cui il resto nasce e il resto è la televisione commerciale; oggi però il resto è tutto quello che ho evocato prima e molto altro ancora.
2015-07-22	PD	RanucciRaffaele	Senatore Carraro, lei dice che i criteri sono bizantinismi. Non è così: il consiglio di amministrazione è molto più snello di prima. La Commissione di vigilanza avrà soltanto un report e non interverrà ogni quindici giorni o ogni settimana sulla trasmissione che va o non va. È chiaro che, ogni sei mesi, un consiglio d'amministrazione dovrà riferire alla Commissione di vigilanza, che farà la vigilanza, come è stato ricordato da molti altri, in quanto la RAI ha un riferimento parlamentare. Il senatore Carraro ha detto che forse bisogna occuparsi un po' più di sport. Ha ragione. Lei suggeriva di trasmettere meno fiction e più sport. Io credo che si debbano trasmettere più fiction e più sport. Credo che la RAI debba essere un servizio pubblico e non debba delegare ad altri i grandi avvenimenti. Il senatore Consiglio ha parlato di un'universalità del messaggio della RAI, che ritengo essere uno dei punti fondamentali. La RAI deve parlare a tutti. Abbiamo sentito adesso - lo ricordava il senatore Zavoli - quanto sia importante un messaggio universale. Siccome in un altro intervento di un senatore della Lega, che poi riprenderò, si è parlato della diffusione delle trasmissioni radiofoniche e televisive su tutto il territorio nazionale, faccio presente che abbiamo voluto mettere esattamente un punto nella delega - lo abbiamo introdotto in Commissione - ricordando che le diffusioni delle trasmissioni televisive e radiofoniche del servizio pubblico devono avvenire su tutto il territorio nazionale, venendo incontro al ragionamento secondo cui troppo spesso alcune zone (vallate o zone montane) sono trascurate. È un impegno che chiediamo al Governo di assumersi. Senatore Fornaro, la ringrazio per il suo intervento. Come sempre, lei va al nucleo dei problemi. Abbiamo una diversa visione del sistema duale e del sistema con amministratore delegato, ma alcuni punti delle sue osservazioni possano essere ripresi. Anche Banca Intesa sta rivedendo il sistema duale perché non funzionava e parliamo di una banca che ha fini diversi. Il sistema con il rafforzamento dell'amministratore delegato e una vigilanza che vigila - vorrei ricordare che la vigilanza vigila e non nomina e non dà gli indirizzi quotidiani - ha una diversità. Spero che, quando andremo a valutare gli emendamenti, potremo trovare dei punti di incontro tenendo in considerazione i diversi temi. Per quanto riguarda il tema relativo al rappresentante dei dipendenti, da lei sollevato, penso sia scontato il fatto che non sia soltanto un dipendente ma possa essere un rappresentante dei dipendenti. A tale proposito è necessario essere molto chiari: si tratta non di un rappresentante sindacale dei dipendenti, ma di un componente del consiglio d'amministrazione eletto per rappresentare quella specifica componente dell'azienda. So che lei lo sa ma, siccome spesso sento i sindacati dire che i rappresentanti sindacali ci sono già, vorrei chiarire che non è questo il compito del rappresentante dei dipendenti. Ricordo che in tantissime aziende multinazionali e internazionali, soprattutto nei Paesi scandinavi, i consigli d'amministrazione anche privati prevedono uno o due rappresentanti sindacali. Mi è capitato di sentire un imprenditore di una multinazionale affermare che, nella sua azienda, sono previsti due consiglieri d'amministrazione rappresentanti dei sindacati e i sindacati stessi hanno dichiarato che ne basta uno solo, che serve non solo capire e vigilare ma anche tenere in considerazione le visioni della parte sindacale. Il senatore Pagnoncelli ha posto un problema relativo alla pubblicità e al canone, che è emerso in molti interventi. Io ritengo che la RAI abbia necessità della pubblicità e del canone. Se noi dovessimo scegliere una delle due fonti, faremmo un danno da una parte o dall'altra. Immaginate la RAI che fa soltanto pubblicità. Il senatore Gasparri ha ricordato il SIC: se la RAI dovesse fare soltanto pubblicità, pensate quale influenza avrebbe su tutti gli altri media e sui giornali. Sarebbe un disastro. Se invece dovesse avere soltanto il canone, lo dovrebbe prevedere alto come quello di tutti gli altri Paesi europei. E lo ricordo perché parliamo di un canone di 113 euro. Forse, come emerso in alcuni interventi come quello del senatore Cervellini, potremmo trovare un sistema di calcolo del canone proporzionale al reddito o prevedere, che sono tutti punti sui quali credo, che nel corso discussione, si possa sicuramente trovare un incontro. Il senatore Arrigoni ha parlato delle televisioni locali. Mi sembra si tratti di argomenti già affrontati e che magari possono essere migliorati, ma sui quali è già stato fatto moltissimo per riconoscere alle televisioni pubbliche di qualità un ruolo di servizio sui territori, come più volte detto. Senatori Cioffi e Airola, moltissimi punti da voi toccati sono assolutamente condivisibili e spero che, nel corso della discussione, potremo trovare un punto di incontro. Parliamo, infatti, di trasparenza, di requisiti positivi e di requisiti che non mi piace definire negativi, ma che non permettono di essere consigliere d'amministrazione e amministratore delegato. L'onorabilità e la trasparenza sono assolutamente condivisibili, ma non credo che essere parlamentare o senatore sia un peccato. Quindi, dire che chi è stato parlamentare non può più fare, per sette o dieci anni, l'amministratore delegato o il consigliere d'amministrazione della RAI, penso sia come sottolineare una colpa. Forse è bene specificare coloro che attualmente non possono ricoprire tale carica, ma credo che a questo proposito potremo trovare un punto di incontro con gli emendamenti che sono stati depositati. Ripeto al senatore Airola che quando parliamo di onorabilità, di deleghe, dei profili positivi o di quelli che sono d'impedimento, credo che su questi punti negli emendamenti ho già visto molti elementi che possiamo accogliere. Il senatore Malan ha fatto un riferimento a Jefferson e all'importanza dei mezzi di comunicazione. Io credo che a questo proposito, come lei ricordato, sia stato fatto un buon lavoro in Commissione e ritengo che non esista, come lei dice, un rappresentante super partes, cioè che nessuno sia privo di un'idea politica, ma che ci possano essere delle figure manageriali che possono avere meno influenza; inoltre vi sono molti manager che hanno idee politiche ma non le esprimono. Pertanto, a mio avviso su questo punto possiamo trovare una sintesi, ma sicuramente cercare qualcuno che è super partes ci aiuta ad avere una RAI molto più efficiente e più efficace. Vorrei poi ringraziare il senatore Margiotta per le sue parole che hanno messo in luce un punto che a me piace molto. Nella mia relazione, infatti, ho parlato della RAI negli anni Sessanta ed egli ha detto che vorrebbe che la RAI di oggi ci aiutasse a fare una nuova Europa. Io credo che dobbiamo guardare alla riforma della RAI con questa visione; dobbiamo cioè considerare una RAI che non guarda soltanto all'interno di casa nostra, continuando a fare battibecchi di ore o di minuti sull'informazione che viene data. Dobbiamo invece guardare alla formazione dell'Europa, e questo riprende proprio il discorso del senatore Zavoli che ci invita a volare alto e a non rimanere sempre nel nostro quotidiano. Senatrice Pelino, io credo che, come da lei auspicato, il lavoro in Assemblea potrà essere migliorativo del testo come lo è stato quello in Commissione. Ringrazio anche il senatore Volpi che, ricordando anche la funzione della RAI nella formazione, ha aperto al dialogo con il Governo, quindi mi auguro che questi punti possano essere ricondotti a una sostanza innovativa all'interno del disegno di legge. Senatore Gasparri, non replico a tutta la parte del suo intervento sui riferimenti costituzionali, perché sono convinto che il disegno di legge in esame li rispetti, in quanto quattro consiglieri d'amministrazione sono di origine parlamentare, quindi il Parlamento ha sicuramente una prevalenza all'interno del consiglio d'amministrazione; pertanto ritengo che, come ci ha detto anche l'Autorità per le garanzie nelle comunicazioni, si rispettino i dettati costituzionali. Non c'è una legge Gasparri o una legge Ranucci; c'è una legge per la RAI; pertanto, per cercare di migliorarla, bisogna prescindere da chi l'ha fatta, da chi l'ha sottoscritta, da chi c'è o chi non c'è, dunque queste polemiche sono assolutamente lontane da me. Poi, se in una legge ci sono degli errori, vanno messi in evidenza e si cerca di migliorare il testo, anche se io sono molto convinto che, come lei ben sa, sia importante migliorare la governance e quindi togliere quei poteri - che conosce benissimo - della Commissione di vigilanza, la quale spesso viene interpellata perché un programma è andato bene o perché qualcuno ha parlato male. Con l'approvazione della riforma la Commissione di vigilanza vigilerà e non darà più indirizzi, quindi non avrà più la forza di prima e credo che questo sia un buon risultato per tutti. Vorrei però fare qualche considerazione rispetto a un tema che è molto condiviso e vorrei che fosse chiaro a tutti. Non c'è stato nessun inciucio quando abbiamo eliminato dall'articolo 5 tutta la parte riguardante i nuovi media e le piattaforme. Questo è un punto fondamentale e vorrei che ce lo ricordassimo in quest'Assemblea. Su questo tema c'è stata una mozione presentata dal Partito Democratico e votata all'interno di quest'Aula. Si è ritenuto, quindi, che questo sia un tema molto ampio, che riguarda anche la banda larga: ricordo in particolare al presidente Matteoli, che è seduto qui accanto a me, quanto abbiamo parlato di questi argomenti in Commissione, chiedendo al Governo di fare un disegno di legge - o ci sarà un disegno di legge parlamentare - per arrivare ad affrontare queste tematiche. Quanto ai diritti e al copyright, ne abbiamo parlato tantissimo: si è parlato, ad esempio, di iTunes . Come è pensabile che oggi una canzone o un libro debbano essere gratuiti sulle piattaforme, sui vari smartphone o tablet ? Io credo che si debbano difendere i diritti dalla tecnologia. Quanto ai top ten - ne parlavo proprio ieri con il collega Airola - oggi occupano l'80 per cento della rete senza però pagare nulla. Credo che questo sia un problema che ci dobbiamo porre perché, mentre continuiamo a chiedere di investire alle nostre grandi società di telecomunicazioni, ci ritroviamo poi con una rete occlusa per l'80 per cento dai top ten. È come se costruissimo una grandissima autostrada e questa fosse poi occupata per l'80 per cento da camion o da un'enorme fila che non paga: c'è qualcosa che non funziona. Penso che tutto questo debba quindi essere messo insieme e l'auspicio è che ciò possa essere fatto in un disegno di legge. In conclusione, sono convinto che questo sia un disegno di legge di governance e anche di riforma: si è parlato di canone, che deve rimanere tale da garantire l'autonomia economica e finanziaria della RAI. Come ho sempre detto, credo che questa sia una legge buona, che la Commissione ha migliorato. Sono altresì convinto che con il contributo fattivo di tutti in quest'Aula e senza atteggiamenti ostruzionistici - perché penso che tutti vogliamo cambiare la legge attuale e fare in modo che la RAI si possa proiettare nel futuro per essere concorrente, non soltanto in Europa, ma nel mondo - sia possibile rendere questa legge ancora migliore.
2015-07-22	PD	ZavoliSergio	Torno subito alla premessa: la realtà mediatica, vissuta non solo in Occidente - fatta salva ogni approssimazione - sta oggi affrontando una temperie suscitata agli esordi del secolo. Siamo proprio certi che l'11 settembre 2001 non fosse l' incipit terrificante di quanto sta accadendo? E occorreva una quindicina d'anni per avere la consapevolezza di ciò che andava maturando? Perché il 70 per cento del Paese ancora oggi non saprebbe dire che cosa ha generato la crisi e perché è nata in America? E perché sa così poco del suo attuale andamento? Perché la finanza e le banche sono ancora al centro di gravi e perduranti responsabilità? Abbiamo afferrato i motivi della crisi greca e le ragioni della severità, a volte insopportabile, di una parte dell'Unione? Ci siamo fatti un'idea ragionevole del disastro etico e morale, civile e politico sollevato dalla tragedia dei migranti? Perché rimane così viva, accanto a prove di straordinaria comunanza, la caduta del solidarismo e della pietà? Perché è a tal punto declinato il criterio della fiducia, e si è assopito il sentimento della speranza? Crediamo, oggi, di interpretare correttamente i progetti del fondamentalismo nei ruoli che è venuto assumendo? Abbiamo capito quali princìpi chiama in causa la tempesta religiosa, estremizzata fino alle forme assunte dal più barbaro fanatismo? Dove può arrivare il fenomeno distruttivo di valori millenari quando si decapitano anche le statue, perché testimoniano una bellezza originata dalle civiltà degli "infedeli"? Perché l'80 per cento dei lettori e degli spettatori non conosce, non ricorda, né saprebbe attribuire i nomi di chi rappresenta porzioni di Paesi, di popoli, di religioni e di culture, nei vasti e molteplici luoghi in cui si manifestano indicibili violenze? Che cosa coglie, nelle parole degli editoriali solleciti e colti, il pubblico non avvezzo ai linguaggi difficili? Tutto questo non potrebbe essere il segno di una qualche crisi del mio mestiere, considerando la progressiva distanza di un'opinione pubblica sempre più incline a disertare la politica fino all'inerte, mortificante rifiuto di votare? E via così, tra il credere di sapere e il dubitare, l'assolvere e l'indignarsi. Scontata la difficoltà di avere un'informazione migliore della società che la esprime, mentre da un lato occorre garantire al sistema mediatico il rispetto delle norme che tutelano le sue libertà - anziché minacciarle, e persino ridurne i valori costituzionali - ha governato per tanto tempo una mentalità impigrita da contesti disamorati, o estremizzati, determinando stereotipi sociali di comportamento, l'adeguarsi al modello più corrivo, lo sfiancarsi dei partiti e il demagogico lucrare del populismo sulle loro debolezze. Molto, nel frattempo, è ritornato alle interpretazioni personali, divenute via via più fungibili e opportunistiche, mentre la libertà di espressione postula le distinzioni proprio a salvaguardia dei diritti di un pluralismo reale, che non sia, cioè, la somma di tante faziosità. Una politica che non mantenga vivo e operante il proprio dibattito interno, se lascia - per esempio - svilire i ruoli della maggioranza e della minoranza, cioè la più naturale dialettica democratica, mette a rischio una risorsa comune; ma una comunicazione che non sapesse più distinguere tra l'opportunismo e una protesta fondata su legittime istanze, teoriche e quotidiane, anch'essa rischierebbe di creare «un grave indebolimento della democrazia», ammoniva De Tocqueville, uno che se ne intendeva. Come reagire, se una sorta di accademico, quasi bigotto laicismo vieta alle televisioni del servizio pubblico di assumersi anche un compito civilmente pedagogico, con il pretesto di dover tenere ontologicamente separate l'informazione e l'educazione? Ho qui sotto gli occhi queste parole di Karl Popper, il grande filosofo liberale, tratte da una forte intervista di Maria Teresa De Vito: «Distinguere tra educare e informare non è soltanto falso, ma è decisamente disonesto. La mia opinione muove dal presupposto che non ci può essere informazione che non esprima una certa tendenza, e ciò è già chiaro nella scelta dei contenuti quando si deve scegliere su che cosa la gente dovrà essere informata. I professionisti della televisione hanno la grande responsabilità di non sottrarsi all'obbligo di educare». Ecco il punto: la riforma chieda di educare l'opinione pubblica alla riflessione, al confronto e al giudizio in base all'esigenza non certo di tutelare unanimismi, ma le responsabilità e le scelte. Le cronache drammatiche della politica europea sulla questione greca ci avvertono che non ci si salva più uno alla volta, men che meno dovendo accettare una sconfitta con l'idea che dovrà pagarla la parte più debole del popolo. In nessun secolo - si è detto - un'informazione che esprimesse la complessità era stata così minacciata nel suo scopo naturale, mentre un nuovo allarme lasciava intendere che parlare e ingannare, spesso, diventano sinonimi. Va incentivata la convinzione che un conto è informare e un altro è comunicare: nel primo caso passano delle notizie, nel secondo restano dei contenuti. Ne deriva che se ti parlo per ciò stesso ti cambio; e non si esce mai del tutto indenne da un confronto del genere, a patto che esso implichi il darsi lealmente la parola su ciò che interessa entrambi, cioè su quanto dover trarre dalla concitazione del vivere d'oggi; compresa questa riforma, cui chiediamo di contribuire a sgominare la crescente e vergognosa indistinzione elettronica tra numeri e persone. Mi auguro che la ricerca del "bene di vivere bene" lasci altrettanto credito e spazio alle categorie dell'etica: una parola severa, non edificante, svilita da una risonanza virtuosa che la rende retorica e strumentale, spesso nella persuasione che tutto quanto è possibile sia nello stesso tempo è anche lecito, senza farsi abbagliare dalla sintesi perentoria secondo cui solo il razionale è reale o viceversa, solo il razionale è reale, o viceversa. Sarà bene sapere, e naturalmente credere, che informazione e politica non sono oro colato, ma non c'è mai stato tanto bisogno dell'una e dell'altra come quando, esse stesse, sembrano autorizzarci a voltar loro le spalle, e ciò per scongiurare la tragica ipotesi - questa sì - che sopravviva una sola realtà e un pensiero soltanto. " Primum informare ", precisò Luigi Einaudi, inaugurando, con la Repubblica, il nostro "Heri dicebamus". E la BBC continua a sussurrare agli articoli della nostra riforma le sue tre intramontabili parole: informare, educare, intrattenere... La RAI - è risaputo - ha svolto per molti decenni una missione civile di enorme rilevanza nella lotta all'analfabetismo, nell'unificazione della lingua parlata, nell'acculturazione di grandi masse, nella formazione della classe media, nel rafforzare il senso dell'identità nazionale. In altre parole, ha contribuito a formare una nuova sfera dell'opinione pubblica, allora ristretta, e riservata, ai ceti più colti. Tuttavia la condizione di arretratezza scolare e culturale permane drammatica: oltre 15 milioni di cittadini hanno soltanto la licenza elementare e sono dunque nell'impossibilità di assimilare un apprendimento non elementare; l'88 per cento della popolazione ha il proprio riferimento nella comunicazione radiotelevisiva; la nostra "dieta televisiva" è di oltre quattro ore al giorno: per chi sa fare questi conti, appena dieci minuti ci dividono dagli Stati Uniti. Siamo al 73° posto nella classifica mondiale della libertà di informazione; solo il 7 per cento sono i lettori abituali di libri e le presenze nei luoghi tradizionali dell'acculturazione - teatri, musei, cinematografi, sale da concerto e biblioteche - sono ancora complessivamente residuali, anche se, per la verità, il comparto culturale ha ricevuto da appena un anno un significativo rilancio. Dei 27 Paesi dell'Unione europea, le famiglie italiane sono al 22° posto per l'accesso a Internet e 4 cittadini su 10 non hanno mai avuto per le mani un computer. Questi dati devono poter aggiungere ai confronti cui siamo chiamati quel tratto di rigore indispensabile quando una riforma assuma decisioni che possono favorire la crescita culturale e la capacità di giudizio di milioni di cittadini; sapendo che, se la RAI, invece di essere rifondata, ne uscisse ridotta nelle sue prospettive di promozione culturale, in un paio di generazioni l'Italia perderebbe progressivamente la memoria storica del suo passato. Tutti, allora, saremmo più deboli nell'informare e nell'essere informati, nel sapere di più del mondo che ci circonda, delle realtà sociali con i loro protagonisti e le loro comparse, e degli strumenti per entrare nel futuro. Questa riforma è tra le più difficili e moderne, perché interessata al multiforme ed aggiornato scenario di un mondo che si dispiega davanti a noi indicando la nuova pluralità del reale. In più, la riforma è urgente perché si colloca in una dimensione che esige, nello stesso tempo, la difesa dell'identità nazionale nella prospettiva di un'Europa indotta a riconsiderare, dopo il caso Grecia, questioni e decisioni nuove. Ciò implica che una rappresentazione del mondo offerta con l'attuale, teorica garanzia di fedeltà alla nostra storia, rischia di rimanere un'esperienza vicaria della realtà proprio perché la si vive attraverso le tante più o meno esplicite intromissioni di quell'ordito politicante che permea gli ambiti e confonde i ruoli delegati a rappresentare la trasparenza. Che avesse ragione Nietzsche quando diceva: «Non esistono i fatti, ma solo interpretazioni»? Su questo tema Aldo Grasso potrebbe intrattenerci con argomenti complessi, per esempio affrontando gli inderogabili ruoli della tecnologia e del mercato, al di là di opportunismi e infatuazioni impressi nelle tradizioni, e ovviamente negli interessi, aziendali, ai quali sono legati i palinsesti, con il pericolo di trasformare una modalità arricchente dell'informazione, come - per esempio - il talk show originario, a suo modo esplicativo e invogliante, che nella malintesa rivalità di alcuni epigoni ha visto via via primeggiare i personaggi inclini più allo scontro che al confronto, in cui le modalità e i toni populistici hanno alzato i decibel facendo scendere la discussione sul terreno di una supremazia vociante. È il risultato della scelta di chi ha trasformato un moderatore - qui la RAI, per la verità, non c'entra - in un antagonista più autorevole e temerario dei suoi invitati, per dare al dibattito una tonalità più urticante. Tanto che, fatti salvi i residui rispettabili talk show inaugurati da Santoro, oggi Aldo Grasso riassume il fenomeno scrivendo che «finita la loro forza propulsiva, oggi i talk show sono noia, narcisismo, pollaio». Credo che per amor di patria abbia sorvolato sull'ormai convenuta, pacifica distribuzione dei personaggi che suscitano il maggior ascolto, consentendo a ciascuno di loro di superare le presenze televisive anche del Presidente del Consiglio, e finendo per indirizzare sugli abili, suggestivi appiccatori d'incendi - per dir così - folate di consensi e di voti. Altrettanto accade con quell'intrattenimento che, per autenticare la sua serietà, ha spesso in cartellone problemi di cronaca per lo più nera, in funzione di uno spettacolo che susciti il dolente successo del dolorificio. Si tratta, qui, di intenzioni spesso generose, persino nobili, ma la bulimia dei contenitori rischia di aumentare le dismisure richieste non solo dalla spettacolarizzazione, ma anche dall'antico e ripudiato indice di gradimento, finito in un dismesso magazzino di via Teulada. Senza dire dei programmi cosiddetti popolari, che non hanno mai visto - ad esempio - tanto volteggiare di cuochi e di padelle come in tempo di crisi. Ciò che spesso deforma la funzione dell'intrattenere è il compendio di quel "male di vivere" che alimenta tanta parte delle televisioni generaliste. Ed è un problema non psicologico, né interiore, né del "bene di viver bene": è una questione di mera doverosità teleguidata, senza implicazioni morali, e non ha certo bisogno di enfatizzazioni, semmai - direbbe un geometra - di altre misure. Psicologi e pedagogisti hanno rivelato come la cosiddetta "energia volitiva" dei giovani stia facendosi sempre più debole; e ciò accade da quando, con il massimo di imprevidenza, sono stati lentamente spossessati delle prime logiche dell'apprendimento, cioè dell'analisi, del giudizio e della scelta, facendone una realtà ininfluente dal punto di vista sociale e vincendo, su tutto, la realtà che appare, cioè la sua rappresentazione. Un'altra riforma, quella della scuola, potrà far molto in proposito. È ciò che rese clamorosa la rivoluzione culturale prodotta dalla televisione. Quanto ad oggi, andrà evitato il rischio di promuovere una diversa mitologia, quella di credere che la rivoluzione tecnologica sia il sinonimo di una rivoluzione dei rapporti sociali, considerando che la comunicazione è, dopotutto, una pratica sociale. Ma un universo ideale, costituito da miliardi di persone in grado, grazie alla televisione, di conoscersi, di capirsi e di fraternizzare, è una visione consolatoria, persino conservatrice, dei problemi del mondo. «Il mio modo di vivere e di parlare, di immaginare e di volere è ormai, in un modo indicibile, condizionato dalla televisione», scriveva con desolato realismo Saul Bellow, e si pensò ai più fragili di fronte a quella solitaria e disarmata ammissione. Era ormai innegabile che i bambini, socializzati dal teleschermo assai più che dalla scuola e persino dalla famiglia, affidassero gran parte della loro immaginazione alle traduzioni televisive del reale, ed ebbe quindi qualche riconoscimento l'idea che pensassero, desiderassero, giocassero tutti allo stesso modo. Neil Postman, in un libro dedicato a questo fenomeno, si è spinto a dire che, con l'avvento della televisione, la dimensione tradizionale dell'infanzia era finita. Restava vero, comunque, che la televisione, per tanti versi straordinariamente preziosa, amava abolire le mediazioni fantastiche, saltare le ipotesi, anticipare i giudizi, insomma offrire tutto, e subito, a tutti. Ma rimaneva una ricchezza irrevocabile: «L'immaginazione è il modo più alto di pensare», dicevano i creativi, relegati nelle loro straordinarie ricchezze. Guai se tutto il nostro vivere e pensare, patire e gioire, si riducesse a un vago, inestinguibile aneddoto su noi e la nostra vita: così mediavano i realisti, per i quali la società dei nuovi bisogni andava difesa dal pericolo di essere dominata, o anche solo influenzata, da astratti teoremi mentali o addirittura della coscienza. Si fece vivo Elias Canetti, l'autore di «Massa e potere», chiedendo "quanto tempo ci sarebbe rimasto per vedere il peggio", cioè il vero pericolo, il più insidioso, quello della sua mancata percezione. Ecco, anche qui, la necessità di una riforma che aiuti a credere, poi a vivere, qualcosa di sempre più logico e quindi più umano, anche se più complesso. Una riforma che voglia tendere a questa restituzione ha già in sé la premessa di doversi misurare con la sua più ragionevole fattibilità. Occorre, cioè, lavorare affinché la quantità sempre più coinvolgente di dati e di immagini acquisiti dai nuovi archivi tecnologici, ma anche dal recondito umanesimo della memoria, non finisca per alimentare un processo di estraneazione dalla realtà in tanti microcosmi sociali e politici che indeboliscono il presente e attardano il futuro. È un problema generazionale, non di una panacea virtuosa, pronta a offrire da subito i suoi frutti. Ma occorre dare alla televisione un ruolo fondamentale nel concorrere - insieme con altri soggetti, e integrandosi con essi - alla difesa dell'identità culturale e civile di un Paese. Alla sua centralità necessita un punto di equilibrio e di garanzia rispetto ai rischi che un sistema comunicativo solo tecnocratico potrebbe provocare. Ho conosciuto tre riforme, e credo di sapere come occorra prepararsi a innovare con coraggio, predisponendo nuovi scenari e altrettante uscite di sicurezza. So di parlare - non perché sospinto dai sentimenti - di un corpo professionale giudicato tra i migliori d'Europa, e aggiungerei del mondo; ciò postula progetti integrati di crescita civile e culturale ai quali dovrà far capo una pronta ed efficace iniziativa politica. E chi ha la responsabilità diretta di un servizio pubblico radiotelevisivo deve a sua volta governare una pluralità di opinioni e di interessi che rappresenti un dato partecipe e responsabile dello scenario nazionale e internazionale. È un compito di fiduciosa, difficile, continua ricognizione nella realtà di un Paese che opera per la soluzione di problemi non soltanto suoi - ma anche di altre forze, ideali e concrete - da affrontare e risolvere all'interno di una dimensione, quantomeno, continentale. Azzardo a chiedere - trattandosi di una ipotesi che, dopotutto, ha un nesso cruciale con l'informazione - se non sia materia per una riflessione il problema di dare alle testate giornalistiche, cioè ai soggetti che nella loro ricca e complessa articolazione rappresentano un vero e proprio sistema informativo, fatto di compiti, competenze e linguaggi diversi - e qui mi rivolgo al sottosegretario Giacomelli - una direzione editoriale, che si aggiunga a quelle già previste, per completare la centralità della funzione primaria attribuita all'amministratore delegato; cioè inserendo tra i comparti fondamentali dell'Azienda, insieme con la produzione, l'amministrazione e la finanza, anche l'informazione, che ci trasformi in un numero indicibile di invisibili Dedalus, l'eroe di Joyce: con uno share che nessun algoritmo sarebbe in grado di consegnare ai nostri umanissimi orgogli. Occorre credere che avremmo ancora una cosa da dire anche quando ci sembrasse di non avere più nulla da esprimere. Perciò si dovrà continuare a pensare e a fare. Sarà la convinzione nel nostro compito a tenere in vita una ineludibile comunanza, perché al di fuori di essa, alla fine, contro noi stessi troveremmo sempre e soltanto noi stessi.
2015-07-22	PD	ZavoliSergio	Vi chiedo, perciò, di consentirmi una riflessione che si limita a un problema su cui l'Assemblea credo possa riconoscere un'esigenza comune: l'interesse semplice e naturale per un linguaggio che parla ogni giorno, ogni ora, ogni minuto all'opinione pubblica: l'informazione. Penso, per la dignità che compete a ciascuno di noi nell'esercizio responsabile del nostro lavoro, di potervi invitare a condividere lo scrupolo, non intellettuale né ideologico, di trovarci di fronte a una realtà di quelle che richiamano alla mente un artifizio filosofico secondo cui, "per la storia, tutti hanno ragione contemporaneamente". È un paradosso, già sconfessato dal voto espresso sulle pregiudiziali poste su quanto, da oggi, ci immergerà nell'articolazione del disegno di legge. Anche se venire dopo Gasparri, dopo tanti anni, mi rimanda a tante diverse ma stimolanti temerarietà. Grazie comunque, Gasparri, dei tuoi ricordi. L'importante, diceva Flaiano, è esagerare! Mi chiedo, per tornare alla premessa, quale destino staremmo vivendo se dovessimo affrontare la riforma con un'economia disastrata, a quali ulteriori e ancora più gravi sacrifici verremmo sottoposti, e chissà quanto ci costerebbe la perdurante marginalità del Paese. Non fatemi il torto di credere che da una parte voglia screditare e dall'altra gratificare qualcuno, compiacendomi che l'Europa abbia dovuto riconoscere nell'Italia un Paese salvatosi dal disastro toccato alla Grecia grazie all'aver risposto, con la politica delle riforme, alle regole in base a cui, del resto, siamo a pieno titolo anche cittadini europei.
2015-07-22	LN	DivinaSergio	Nel mese di giugno la Lega, in pieno svolgimento dell'operazione Triton nel Mediterraneo, diceva che è tutto sbagliato, che bisogna evitare le morti, bloccare i migranti prima che partano con il famoso blocco navale e negoziare con i Governi legittimati o comunque con chi governa più o meno legalmente nei Paesi dei porti di partenza. Probabilmente riusciremmo a raccogliere un elenco, una lista lunghissima di benpensanti che nei confronti del blocco navale assumevano posizioni e dicevano che non si può respingere in mare, ma bisogna aiutare le persone perché non siamo barbari. Ma nessuno qui è barbaro. Il problema è che nessuno di questi benpensanti avrebbe immaginato che lì si sarebbe arrivati, perché l'Europa adesso ce lo impone con la decisione PESC che stiamo recependo con questo provvedimento.
2015-07-22	LN	DivinaSergio	Partiamo dalla prima, Mare nostrum: l'Italia parte e si dà questa caratterizzazione umanitaria «salviamo le persone caricate sulle carrette del mare». La Lega obietta immediatamente: e il problema del Mediterraneo, dell'immigrazione, della differenza tra Nord e Sud e dell'attrazione che i nostri Paesi esercitano verso le altre popolazioni? Infatti, qui non parliamo di chi scappa dalle guerre, dei rifugiati politici o dei richiedenti asilo, ma di chi prova a trovare fortuna in un altro Paese in modo illegale, cioè i clandestini. La Lega si pone il problema: non è che solo l'Italia si può fare carico di tutte queste problematiche, anche perché non siamo in grado di ospitarli. Ebbene, nonostante improperi, accuse e obiezioni alla fine le nostre osservazioni vengono recepite e si inizia a sostenere che, è vero, non può essere solo l'Italia a far fronte a tutto, anche perché non avremmo potuto permetterci sine die i 10 milioni di euro al mese che costava l'operazione Mare nostrum. L'operazione, a questo punto, assume un'altra caratterizzazione: l'Europa stessa, tramite Frontex, se ne fa carico e la nuova operazione non è più Mare nostrum (anche se i fini sono identici), ma Triton, che coinvolge l'intera comunità europea. Bene, un avvicinamento alle posizioni sostenute dalla Lega. Tuttavia la Lega continua a chiedere di distinguere: aiutiamo le persone che hanno un titolo a rimanere in questo Paese, ma verifichiamo questi titoli, prima che le persone si imbarchino favorendo la criminalità e chi specula sulla tratta degli esseri umani, sapendo che molte morti inevitabilmente succederanno nel Mediterraneo; facciamo queste verifiche nei Paesi d'origine. Ma, per fare le verifiche e per allestire i campi di accoglienza, bisogna creare un blocco navale: se non possono partire, si fermeranno lì e lì faremo tutte le operazioni. Noi sappiamo - perché è cronaca recentissima, di questi ultimi giorni e delle ultime settimane - le obiezioni mosse sui blocchi navali, ancorché velatamente qualche giornale, un tantino più obiettivo, aveva fatto trapelare addirittura le posizioni delle Nazioni Unite che, tramite il commissario portavoce, Bernardino Leòn, sostenevano che l'unico modo per fronteggiare questo fenomeno, intanto, è creare un blocco navale; dopo di che, in un Paese o nell'altro (la Nigeria, il Niger o qualsiasi altro Paese), realizziamo campi di accoglienza e verifichiamo chi ha titolo. Ospiteremo i pochissimi - il 10 per cento circa - aventi diritto d'asilo in quanto rifugiati politici o perché in fuga da emergenze umanitarie, ma il 90 per cento li dobbiamo pur trattare in un'altra maniera e non li possiamo far arrivare. Benissimo, l'ONU, tramite Leòn, dice queste cose ma, vox clamantis in deserto, nessuno l'ascolta. Adesso arriva la posizione del Comitato politico e di sicurezza europeo, che impone a noi di recepire che cosa? Esattamente quello che chiedevamo: un blocco navale. Non lo chiamiamo blocco navale; non è questione di zuppa o pan bagnato o di terminologia, ma la missione si effettua proprio in tre fasi. Prima fase: monitoraggio delle reti di migrazione e raccolta di informazioni. Seconda fase: pattugliamento in alto mare, con fermi, ispezioni, sequestri e dirottamenti di imbarcazioni sospettate. Terza fase: adozione di tutte le misure necessarie nei confronti delle imbarcazioni e dei mezzi, prevedendone anche l'eliminazione e rendendoli praticamente inutilizzabili. Più di così, onestamente, non avevamo mai chiesto, non ci siamo mai spinti oltre. Pertanto, ben venga che la ben pensante Italia, almeno sotto spinta dell'ONU e dell'Europa, provveda a fare l'unica cosa che noi potevamo e dovevamo fare, forse con un largo margine di anticipo. Se possiamo osare di avanzare delle obiezioni, la prima sarebbe: «Ma perché questa operazione la facciamo finire il 30 settembre?». Ho sentito i relatori che mi hanno detto che probabilmente agganciamo il periodo di vigenza con le approvazioni di tutte le missioni internazionali. Stante che terminano il 30 settembre, anche questa la organizziamo e finanziamo fino al 30 settembre, salvo sapere che il 30 settembre non è finito tutto perché è finita l'emergenza o perché i flussi migratori improvvisamente sono spariti. Vorremmo dare il nostro contributo, ma non lo possiamo fare perché solo nel primo pomeriggio, dopo le ore 13 di oggi, in Capigruppo si è deciso di portare questo provvedimento in Aula e nessuno poteva essere pronto a presentare emendamenti perché non ci sarebbero stati il tempo per farlo e la possibilità di intervenire con delle correzioni sulla conversione di questo decreto. Come Lega abbiamo presentato un ordine del giorno che chiede una cosa semplicissima, che penso che il Governo potrà tranquillamente accogliere con il vincolo che deriva da un ordine del giorno. Chiediamo che, dopo 15 giorni, cioè entro il 15 ottobre, il Governo possa venire a comunicare tutti i dati relativi ai sequestri, ai fermi, alle eliminazioni di imbarcazioni e a tutte le altre misure adottate per avere cognizione dello sviluppo. Le Camere vorrebbero poter conoscere come questa operazione procede e che tipo di risultati avrà. Onestamente non potrei far altro che gioire. A nome di tutti i colleghi della Lega dico: finalmente un provvedimento che va nella direzione giusta.
2015-07-22	M5S	PagliniSara	Signora Presidente, sono intervenuta in Aula più volte sul caso NCA (Nuovi cantieri Apuania) di Marina di Carrara. Quest'anno ho già depositato due atti di sindacato ispettivo, il primo rivolto al ministro Poletti il 17 febbraio e il secondo rivolto al ministro Guidi il 22 aprile 2015. La situazione è ormai nota al Governo e mi domando perché non sia stata ancora data risposta alle interrogazioni e soprattutto perché non sia stato garantito il diritto di accesso ai documenti che costituiscono parte integrante dell'accordo che ha permesso la cessione della società controllata da Invitalia ad un privato. Questa concessione riguarda non solo la vendita di capannoni, magazzini e macchinari, ma soprattutto il futuro di tanti lavoratori del cantiere navale. Dopo la cessione, i lavoratori sono stati lasciati in una situazione di incertezza, precarietà e inoperosità. La politica e le istituzioni a livello locale e nazionale hanno steso tappeti rossi all'imprenditore Costantino Giovanni, garantendogli la possibilità di avere una concessione trentennale sullo specchio d'acqua di fronte al porto, posti auto pubblici diventati ad uso esclusivo di NCA, permessi ed autorizzazioni in tempi record su tutto quello che ha voluto costruire e in più la possibilità di organizzare feste faraoniche con fuochi d'artificio in un sito produttivo dove i diritti dei lavoratori stanno scomparendo con la complicità ed il silenzio di chi doveva vigilare e non ha vigilato. Forse è proprio per questo che il MISE non ha ancora fornito i documenti richiesti nel dicembre 2014? Ricordo che le istituzioni locali hanno semplicemente convocato dei tavoli in Provincia (a Massa) e in Comune (a Carrara), che di fatto hanno garantito piena libertà d'azione e carta bianca a Costantino, che ha potuto persino chiudere la mensa aziendale e trasformarla in un luogo di detenzione temporanea in cui relegare 43 lavoratori, caso unico in Italia e credo in Europa. Proprio in questo momento a Carrara è in corso un consiglio comunale straordinario per chiedere chiarimenti e indire un tavolo nazionale al Ministero. Il sindaco di Carrara ha appena detto che aleggia la data del dicembre 2016 per la mobilità dei lavoratori; sarebbe pazzesco. NCA faccia impresa senza ricatti e tiri fuori il famoso piano industriale che ancora nessuno conosce. I lavoratori e il sindacato sono fortemente preoccupati per quanto è stato illustrato in Regione Toscana dopo l'incontro con l'assessore regionale Simoncini e il sindaco di Carrara, tenutosi pochi giorni fa con la dirigenza NCA. Purtroppo l'aria che tira nell'esposizione fatta è ancora una volta quella della volontà aziendale di non rispettare gli accordi e gli impegni presi per il territorio e i lavoratori. Noi del Movimento 5 Stelle rimaniamo senz'altro vicini ai lavoratori e siamo qui a chiedere trasparenza, sollecitando innanzitutto il Ministero dello sviluppo economico e il Ministero dell'economia affinché vengano forniti documenti più volti richiesti. Soprattutto, ricordiamo che la dignità dei lavoratori non può essere mai calpestata.
2015-07-22	PD	LatorreNicola	Il nostro Paese non può stare fermo in questi giorni. Dobbiamo continuare a fare tutto il lavoro diplomatico necessario perché anche quelle componenti che ancora non hanno sottoscritto l'intesa lo facciano. Quando si raggiungerà questa intesa, il nostro Paese dovrà - ed è pronto - assumersi tutte le responsabilità per contribuire a questa operazione di State building. È questa la chiave, anche sul tema dell'immigrazione, ed è questo il senso di questa missione. Anche a proposito del tema dell'immigrazione, io ho ascoltato molte affermazioni. La drammaticità di questo fenomeno non è tanto nella sua quantità. Io vorrei non si trascurasse il particolare che noi stiamo facendo in questo momento i conti con un flusso migratorio che, ad oggi, è nient'altro che l'8 per cento in più di quello che c'era alla stessa data dello scorso anno. La drammaticità del fenomeno è nella sua natura strutturale, cioè nel suo essere un fenomeno che sarà di lungo periodo e che segnerà per molto tempo questa fase. In questo senso noi non possiamo oggettivamente affrontare da soli tale questione, e in questo senso, è un dovere ed una necessità che l'Europa si assuma questa responsabilità. Sappiamo che affrontare tale questione richiede, da un lato, l'esigenza di proseguire in una missione europea, quella di Triton, che ha lo scopo e l'obiettivo anche di salvare le vite. A questo proposito, voglio dire in maniera molto chiara che possiamo certamente esprimere qualsiasi valutazione su come gestire questo fenomeno, ma su di un punto non possiamo rinunciare ad alcuni principi e valori costitutivi della nostra società: salvare le vite umane è un dovere che viene prima di ogni altra cosa. Questo deve essere detto con estrema chiarezza.
2015-07-22	PD	LatorreNicola	Io penso che questo sia un altro grande passo sulla strada di condividere con l'Europa la gestione di questa fase. Questi sono stati giorni terribili per l'Europa, dalla crisi greca fino alla difficoltà che abbiamo registrato sul tema della gestione dell'immigrazione, per condividere questo fenomeno. Noi possiamo registrare, sia alla luce di come si è conclusa la vicenda greca sia alla luce di come si sta evolvendo questa situazione, che poi alla fine di questa Europa sappiamo che tutti ne abbiamo un grande bisogno
2015-07-22	PD	LatorreNicola	Naturalmente, questo non significa non porsi il problema di come gestire un fenomeno che ha questa drammaticità e che il nostro Paese da solo non può in alcun modo affrontare. Da questo punto di vista, si sta facendo qualche passo in avanti, ma io credo che ci sia da fare ancora una grande battaglia politico-culturale in Europa.
2015-07-22	PD	ToniniGiorgio	Stiamo parlando di due fenomeni: da una parte, la grande guerra civile (potremmo chiamarla così, anche sulla falsariga delle grandi guerre civili europee del secolo scorso) che sta travagliando il mondo arabo e dall'altra parte, dietro il deserto, il grande movimento e sommovimento dell'Africa. Questi due processi, insieme, premono sul Mediterraneo e vedono l'Italia in prima linea, per la nostra obiettiva collocazione. Noi, infatti, siamo la famosa piattaforma logistica al centro del Mediterraneo, il ponte naturale tra l'Europa ed il Mediterraneo.
2015-07-22	PD	ToniniGiorgio	Venendo al provvedimento al nostro esame, si tratta di un passaggio importante della politica estera italiana e anche di un primo successo della nostra politica estera, che da molto tempo lavora per spostare verso il Mediterraneo l'asse e il fuoco dell'attenzione nostra e dell'Europa. Giustamente, l'Europa è ovviamente preoccupata per il deteriorarsi dei nostri rapporti con la Russia. Questo è certamente un problema di assoluto e straordinario rilievo, perché l'Unione europea è collocata, dalla geografia e dalla storia, ai confini con la Russia. Questi confini si sono andati assottigliando man mano che Paesi che facevano parte del cosiddetto blocco sovietico prima della caduta del Muro di Berlino, hanno chiesto ed ottenuto progressivamente l'ingresso nell'Unione europea, in quella che è stata definita la strategia dell'allargamento (ma che, forse, sarebbe meglio definire la strategia della riunificazione europea). Nessuno di noi può quindi trascurare l'importanza ed il valore strategico di questo scenario, cioè del rapporto tra l'Unione europea e la Russia.
2015-07-22	PD	ToniniGiorgio	È quindi del tutto naturale che i nostri Governi (non solo quello in carica, ma in particolare questo) abbiano spinto e stiano spingendo l'Europa ad affrontare in maniera attenta, consapevole e responsabile il problema del Mediterraneo; un problema che in particolare conosce nella Libia il punto di maggiore tensione e difficoltà, perché quello è al momento uno Stato fallito, si potrebbe dire un Paese senza Stato, in preda a una guerra civile, sia pure a bassa intensità, ma della quale è difficile vedere uno sbocco, nonostante gli sforzi diplomatici dell'ONU e dell'inviato speciale Bernardino Leòn. Attraverso questo spazio lasciato vuoto dalla politica e dalla statualità come è la Libia (uno spazio geograficamente molto vasto, come è noto), questa pressione che viene dal mondo arabo-islamico e dall'Africa si riversa sul Mediterraneo attraverso il fenomeno dell'immigrazione, dei rifugiati, di coloro che scappano dalle guerre, dai conflitti, sia quelli arabo-islamici sia quelli africani, e cercano di approdare sulle nostre coste.
2015-07-22	PD	VattuoneVito	Possiamo ben dire, quindi, che la decisione adottata in sede europea il 22 giugno scorso risponde finalmente alla richiesta più volte espressa dal Parlamento italiano per un reale ed incisivo coinvolgimento dell'Europa nella situazione di crisi in atto nel Mediterraneo centrale.
2015-07-23	LN	CandianiStefano	, ma ci è mancata la sua presenza. Sappiamo che ormai da tempo non possiamo godere della presenza di un Ministro per gli affari europei, ma di un Sottosegretario - un semplice Sottosegretario - che va in Europa a parlare con i Ministri. Questo è anche il senso della questione. Ci saremmo aspettati che il presidente Renzi prendesse su di sé questo onere - inizialmente c'era questa aspettativa - rappresentando l'Italia ai più alti livelli, ma non è stato così. Ci siamo dunque resi conto della banalizzazione dei temi europei e di come gli altri Paesi purtroppo non considerano l'Italia.
2015-07-23	LN	CandianiStefano	Penso a quella schifezza che vuole mettere in croce il lavoro dei tassisti onesti e regolari, magari andando a offrire anche pranzi e cene a parlamentari ed esponenti di Governo, perché queste sono le azioni poste in essere dalle lobby che si attivano all'interno del Parlamento e sotto le forze politiche. Su questo dovremmo avere degli indirizzi di rispetto del lavoro. No, signora Presidente: non ci siamo. Vedremo poi nella fase emendativa come sarà considerato il resto degli emendamenti. Non ci piace quest'Europa delle banche; non ci piace quest'Europa che omologa tutto e che vuole tutto grigio, una creta grigia per poterla manovrare e deformare a proprio uso e consumo. L'Italia sta già pagando troppo i costi dell'Europa e non mi riferisco sono solo a quelli delle tasse che vengono pagate in Europa. Ricordiamoci sempre che quando si tratta di fondi europei stiamo parlando di soldi degli italiani, non di risorse degli altri Paesi europei che vengono spese in Italia; inoltre, paghiamo un'altra volta per le sanzioni che l'Europa ha imposto alla Russia. Su questo vorremmo un dibattito. Ci auguriamo inoltre che questi aspetti di mero recepimento burocratico siano realizzati almeno seguendo la corretta scadenza temporale, visto che stiamo parlando della legge europea del 2014, mentre siamo nel 2015 e dovremmo aver inoltrato il nostro sguardo verso il futuro.
2015-07-23	LN	CandianiStefano	Signora Presidente, il dibattito doveva servire per approfondire i temi e la fase emendativa per migliorare i testi e, quindi, il merito e il contenuto del provvedimento. Il dibattito è scivolato via molto veloce, mentre la fase emendativa non ha portato ristoro ai nostri dubbi, anzi. Mi consenta, Presidente, di esprimere la mia grande delusione di fronte all'atteggiamento tenuto dal sottosegretario Gozi. La sua dovrebbe essere una figura di collegamento e, soprattutto, di raccordo tra il Governo e, in questo caso, quelli che all'interno di quest'Aula rappresentano i cittadini. Ma che atteggiamento è, signor Sottosegretario - lo abbiamo sentito prima nella sua replica - prendersela con i Governi precedenti, con scelte e con fatti che riguardano i Governi precedenti? Noi dobbiamo parlare del merito del provvedimento di cui stiamo discutendo; se poi vogliamo fare la polemica politica, per l'amor del cielo, ci sono i talk show televisivi che sono pieni tutti i giorni di politici. Io avrei voluto sentire parlare qui del merito del provvedimento. Se poi magari ci sta pure la polemica con qualcuno seduto dall'altra parte degli scranni, che sia il Governo a polemizzare con le parti politiche e con i parlamentari è quanto meno irrituale. Sappiamo però che questo appartiene un po' anche al carattere delle persone, per cui scusiamo il Sottosegretario per questo atteggiamento che è sicuramente molto lontano da quella che dovrebbe essere la figura che rappresenta o dovrebbe rappresentare. L'impressione che nel complesso abbiamo è che il nostro sia un Paese che recepisce la normativa europea più per un desiderio di soddisfacimento estetico, che non per un vero convincimento e, soprattutto, per una vera considerazione di quello che è il contenuto della normativa che si va a approvare. Se è vero, infatti, che alla fine del provvedimento è presente una cosiddetta clausola di invarianza, mi piacerebbe anche un confronto con il Governo in merito a quelle che sono poi le ricadute nel Paese reale, non quello fatto dalla teoria, ma dalle persone che lavorano, quando hanno un lavoro, o da coloro che non trovano lavoro. Il relatore Mirabelli non deve venirci a raccontare che non si deve banalizzare la questione dell'adeguamento della normativa sui tour operator per assicurare il viaggio di chi va in vacanza. Ma santo Iddio, c'è un problema di Paese, di gente che non ha lavoro e non ha i soldi per andare in vacanza! Non voglio fare polemiche inutili e sterili, ma ciò che traspare è la lontananza di questi ragionamenti dalla realtà del Paese. Infatti, preparare una normativa e imporla, senza avere considerazione del momento in cui la si fa, della situazione temporanea nella quale viviamo, delle difficoltà reali del Paese, significa allargare ulteriormente il solco, il divario che c'è tra Bruxelles e gli italiani. Infatti, se l'Italia qualche anno fa era uno dei Paesi che aveva più fiducia nell'Europa per superare i propri limiti, oggi è uno dei Paesi che sta perdendo più velocemente fiducia nei confronti dell'Europa come soluzione ai propri limiti strutturali. Quello che stiamo vivendo è un passaggio europeo sordo rispetto ai problemi che stiamo attraversando con riguardo all'immigrazione clandestina. È anche un Paese che si accorge di non essere rappresentato in maniera degna a livello europeo. Ricordo ancora - e lo ribadisco - che non basta un tweet, un messaggino per risolvere i problemi, perché quando poi si va in Europa non si possono spacciare le pseudo riforme che qui, con la prima pagina sul giornale, si vendono agli italiani come riforme strutturali che creano economia e risolvano i problemi del Paese, arrivando addirittura al paradosso di attuare in ritardo normative, come abbiamo visto nel caso dei tour operator, che tra qualche settimana saranno addirittura superate da nuove normative europee. Siamo delusi, Presidente, e siamo anche preoccupati perché mancano pochi mesi e siamo comunque in una fase in cui un'altro tipo di trattati, il TTIP (Transatlantic trade and investment partnership), è oggetto di approfondimento da noi in Commissione. E abbiamo saputo anche di accordi già scritti e sottoscritti a livello internazionale, per di più accordi segreti che quindi non sono noti. Ci è stato detto, nel corso di un'audizione in Commissione, che per conoscere il contenuto di alcuni accordi già conclusi ci si può rivolgere alle sedi consolari degli Stati Uniti, nelle quali è possibile prenderne visione, ma senza avere copia dei documenti. Tutto questo non funziona. Stiamo parlando di un sistema che non riguarda i cittadini, ma interessi. Ciò che traspare dall'approvazione di questa nuova legge europea è la lontananza di chi sta governando l'Europa e dei singoli Governi dei Paesi rispetto ai problemi dei cittadini. E che prevalgano le lobby, che prevalgano gli interessi finanziari non ci stupisce, perché questo è l'atteggiamento e quando si aprono varchi le lobby si inseriscono e ne approfittano a piene mani. Bisognerebbe parlare di dove andrà a finire il nostro Paese. Certo, abbiamo ottenuto l'approvazione, di cui siamo soddisfatti, di alcuni nostri ordini del giorno che impegnano il Governo a tutelare il prodotto, nel caso della filiera lattiero-casearia, rispetto a normative europee che nulla hanno a che fare con la qualità del prodotto, che da sempre contraddistingue il settore lattiero-caseario italiano, ma hanno a che fare invece con la commercializzazione. Sempre in Commissione, ricordo alcune discussioni con i vertici europei in cui c'è stato detto di rassegnarci perché l'Italia non è più un Paese produttore e sta diventando sempre più un Paese trasformatore. Ma noi non ci dobbiamo rassegnare affatto; anzi, sottosegretario Gozi, lei deve andare in Europa a battere i pugni, quando si parla di queste cose, perché difendere la filiera dei prodotti di qualità rispetto a questo tipo di infiltrazioni non è uno sfizio, ma significa, nella migliore delle ipotesi, decine e decine, centinaia di migliaia, milioni di euro, forse miliardi di euro del nostro prodotto interno che va in esportazione. Purtroppo nei mesi passati abbiamo visto l'assenza ripetuta, anzi costante, del Ministro dell'agricoltura, proprio nell'anno di Expo. Già, sappiamo che è impegnato a fare public relation presso i padiglioni di Expo a Milano. Lo avremmo voluto qui, a confrontarsi su questi temi
2015-07-23	LN	CandianiStefano	Vede, Presidente, molti qui dentro si riempiono la bocca facendo credere che questo sia un passo in avanti verso una crescita, un'evoluzione del Paese per un'Europa bravissima, migliore rispetto a quello che siamo, e quindi, adeguando le nostre normative a quelle europee, diventiamo automaticamente noi stessi migliori; con ciò perdendo in effetti di vista il contenuto, andando molto a parlare in termini astratti e poco aderenti alla realtà. Per esempio, stiamo forse perdendo di vista il fatto che stiamo parlando realmente dell'adeguamento delle normative italiane - parto da un argomento molto semplice, senza necessariamente andare a toccarli tutti - per vietare la tradizionale abitudine dello spiedo piuttosto che l'inanellamento degli uccelletti per la caccia. Questi sono gli argomenti che stiamo trattando con questa normativa, mentre nel frattempo sui giornali internazionali l'Europa parla con una voce che si chiama troika, che si chiama debito della Grecia, che si chiama fiscal compact, finanze, banca: altri temi, distanti anni luce rispetto alla banalità degli argomenti che trattiamo con questo provvedimento, peraltro con reali paradossi peraltro. Infatti, se il presidente Renzi un giorno sì e l'altro pure continua a dirci che l'Italia ha necessità di riforme per potersi guadagnare credito al livello europeo - come se fossimo debitori eterni - e con questo potere avere maggiori margini di ripresa economica, viene da porsi una domanda, ovvero perché tutti quei provvedimenti di cui il Presidente del Consiglio dei ministri parla non trovano ospitalità in questo disegno di legge, ma sono trattati invece estraneamente. Se le riforme corrispondono all'abbassamento delle tasse, che corrisponde a sua volta alla crescita economica, ovvero a quanto l'Unione europea chiede all'Italia, ebbene, quella che stiamo trattando è la legge europea; quella che abbiamo approvato qualche settimana fa era la legge di delegazione europea, quindi tutte le riforme dovrebbero essere ricondotte all'interno di questo binario. Non è così. Mi sorge il dubbio, verificando queste situazioni, che questa sia un'opera - chiamiamola pure - di formale ossequio, senza poi una piena relazione tra ciò che andremo ad approvare e quanto il Paese reale vive. Ancora una volta ha avuto ragione il senatore Tremonti (e mi complimento con lui) nel mettere in evidenza un punto semplice. L'articolo 2, recante «Disposizioni relative all'importazione di prodotti petroliferi finiti liquidi da Paesi terzi. Caso EU Pilot 3799/12/TRADE», al comma 1 prevede che il comma 6 dell'articolo 36 del decreto-legge 22 giugno 2012, n. 83, convertito, con modificazioni, dalla legge 7 agosto 2012, n. 134, è abrogato. Questo è il contenuto. Normativa di burocrazia che si aggiunge a normativa di burocrazia. Se un'Europa ha senso di esistere è un'Europa dei popoli, un'Europa che rispetti la gente, non un'Europa omologatrice e semplicemente burocratica che tutto vuole irreggimentare e inquadrare. Altrimenti, si arriva davvero al paradosso di dire alla gente a che ora deve svegliarsi al mattino per sincronizzarsi in tutta Europa, perdendo poi di vista il fatto che la gente non ha lavoro, perdendo di vista il fatto che la gente non riesce a trovare un lavoro perché c'è un sistema europeo impostato sulla finanza e non, come la nostra Costituzione recita, sul lavoro. Vede, signora Presidente, sono parecchi i paradossi che portano questa legge non solo ad essere in ritardo rispetto a quanto l'Europa chiede con le 72 procedure di infrazione aperte, di cui 23 per mancato recepimento, ma all'essere in ritardo rispetto alla stessa storia. La storia degli uomini e la vita delle persone è andata molto oltre rispetto a questo tipo di adeguamento squisitamente burocratico, formale e normativo. Ancora una volta, se qui dentro noi recepiamo le regole per metterci alla pari con l'Europa per quanto riguarda i tour operator e i viaggi, ben ci guardiamo invece dall'andare ad affrontare temi come quello della equazione fiscale che dovrebbe invece essere alla pari tra tutti i Paesi. Con paradossi reali, per cui viene presa ad esempio del made in Italy, sempre dal Presidente del Consiglio Renzi, la FIAT e, aggiungiamo, da qualche giorno anche la Ferrari, che in Italia non hanno più né la sede fiscale né quella amministrativa, perché si sono spostate a Londra e in Olanda, dove c'è un regime fiscale più conveniente: avere la sede in quei Paesi, all'interno dell'Unione europea, produce un vantaggio fiscale. In altri termini, questa si chiama concorrenza sleale all'interno dello stesso sistema europeo. Un sistema europeo, signora Presidente, che ci porta al paradosso di un Paese, come la Grecia o come l'Italia, che è chiamato a rispondere del proprio debito, perdendo di vista che c'è un Paese che ha un eccesso di crescita da anni e che è in infrazione tanto alla pari, cioè la Germania. Perché se da una parte ci si deve mettere in riga crescendo, dall'altra parte non bisogna crescere troppo, altrimenti si schiacciano gli altri Paesi. Ma questo tema non viene affrontato. È una Europa fatta di molti paradossi, che non ci piace affatto. È una Europa nella quale l'Italia, sempre per adeguarsi alle normative europee, riconosce ai detenuti che non si sono trovati abbastanza a proprio agio nelle patrie galere 2800 euro all'anno, arrivando, dopo 41 anni, a una sentenza sulla strage di piazza della Loggia. Questi sono i paradossi reali del Paese, che ci allontanano rispetto a un'Europa che dovrebbe realmente essere partecipata dai popoli e, aggiungo e lo ricorderò in ogni occasione, impedendo peraltro ai popoli di esprimersi. Ci sono anche dei paradossi reali, perché l'altro giorno abbiamo visto qual è la raffigurazione che il nostro Governo ha dell'Europa e quella che l'Europa ha dell'Italia. Mi riferisco a quando il ministro dell'interno Alfano è andato in Europa per concludere quegli accordi che dovevano distribuire negli altri Paesi europei i cosiddetti profughi ma, nella realtà, è tornato a casa con addirittura gli impegni disattesi rispetto agli accordi presi dal vertice dei capi di Governo. Ma è lo stesso ministro Alfano che nega la propria disponibilità a venire in quest'Aula a riferire riguardo agli scontri che hanno portato i cittadini di Treviso e Roma a prendersi le manganellate perché volevano opporsi all'invasione delle loro case e dei loro quartieri, ma trova un'ora di tempo per andare su Sky a gonfiare il petto per dire quanto è bravo, perché hanno arrestato due affiliati dell'ISIS, e per dire che saranno duri contro gli scafisti. Questo non è un Governo serio, non dà una raffigurazione seria del Paese nei confronti dell'Europa; è semplicemente come quell'ercolino che si gonfia il petto ma che in effetti è piccolo piccolo. Non ci siamo. Era meglio che fosse stato zitto, il ministro Alfano, anziché andare a fare lo smargiassone. Il Ministro dell'interno preferisce usare i prefetti come manganelli, senza ricordarsi che un prefetto si chiamava Manganelli ed era molto più serio rispetto alla concezione che egli ha dei prefetti; lui che, per dimostrarsi forte e muscoloso, li vuole sostituire se non rispondono ai suoi dettati, dimenticando che poco tempo fa il Presidente del Consiglio dei ministri ha detto che vuole togliere i poteri ai prefetti per darli ai sindaci. Questi sono i paradossi del Governo e che poi stanno dietro all'approvazione della normativa in esame. Signora Presidente, mi riferisco ai paradossi di un Governo che ha attenzione riguardo all'abrogazione di normative che vietano tradizioni come quelle dello spiedo e della caccia in realtà che hanno molto più a cuore l'ambiente e la natura rispetto a quelle cosiddette ambientaliste e ad alcune culture radical-chic presenti anche qui in Senato, perdendo di vista il fatto che questo è un Paese che invece si sottopone volentieri alle lobby. Infatti, in questa sede si parla di jobs act, come si è fatto ancora una volta con trionfalismo europeo, per dire che noi siamo per la regolarizzazione del lavoro, che non ci deve essere il lavoro irregolare, ma poi siamo lo stesso Paese che molto ossequiosamente china la testa a realtà come quelle di Uber.
2015-07-23	LN	CrosioJonny	(ore 11,19) ( Segue CROSIO). L'articolo 5 affronta le problematiche sui diritti amministrativi nel settore delle comunicazioni elettroniche. È un tema che abbiamo affrontato spesso, in maniera abbastanza importante, riconoscendo che nel testo in esame ci si muova in direzione di sanare parte degli effetti distorsivi della normativa vigente. Ricordo che gli operatori di rete televisiva per la diffusione del digitale terrestre in ambito locale devono corrispondere, entro il 31 gennaio di ogni anno, i diritti amministrativi, come prevede il codice delle comunicazioni elettroniche. Noi riteniamo - ma non è una posizione esclusiva della Lega su tale questione - che si tratti di cifre assolutamente insostenibili per gli operatori. Ed è evidente che tali tariffe siano prive, dal nostro punto di vista, di ragionevolezza e proporzionalità. Io vorrei anche ricordare al sottosegretario Gozi, che giustamente poc'anzi sottolineava i grandi successi, a suo giudizio, di questo Governo che, per quanto riguarda questa parte, che molto sommessamente tutti noi eravamo in attesa, da parte dell'Esecutivo, di un decreto, di un dispositivo, di un pezzo di carta che andasse finalmente a concordare e a regolare con l'Unione europea i temi dell'agenda digitale e delle comunicazioni elettroniche. Purtroppo, poche settimane fa è arrivata sul nostro Paese una doccia fredda, perché è stato comunicato dal sottosegretario Giacomelli che il Governo Renzi non intende affrontare la problematica delle comunicazioni elettroniche e dell'agenda digitale europea. Io voglio ricordare, a me stesso ma anche al sottosegretario Gozi, che è molto attento da questo punto di vista, che una importante partita il nostro Paese giocherà in ambito europeo per capire se, quanto preconfezionato dall'Europa in materia di agenda digitale, ci va bene, o se lo vogliamo modulare in un'altra maniera. Questo è il punto sul quale dovremmo lavorare e dibattere. Più volte, non solo la Lega ma diversi esponenti anche del suo partito hanno ricordato che, così come è strutturata, l'agenda digitale europea non fa del bene al Paese, ma fa del bene esclusivo al'Europa. Pertanto, signor Sottosegretario, in modo particolare con questo ordine del giorno noi cerchiamo di mettere un cerotto laddove tutti i Governi, a onor di verità, succedutisi in questo Paese dal 2001 in poi, hanno navigato un po' a vista su questa importante materia. Ma se veramente, come lei ha prospettato questa mattina, il vostro Governo vuole veramente fare qualcosa, qui c'è la possibilità di dare risposte concrete al Paese, tra l'altro in un ambito in cui abbiamo la garanzia - e lei lo sa meglio di me - che un investimento dà la certezza di un aumento del prodotto interno lordo del Paese. Con rammarico ribadisco che abbiamo preso atto della retromarcia da parte del Governo Renzi. Noi siamo disponibilissimi - e lo abbiamo detto anche in occasione del dibattito che ci vede confrontarci in questi giorni sull'importante riforma del sistema radiotelevisivo del Paese - ad essere collaborativi con il Governo. Signor Sottosegretario, noi aspettiamo su tutto questo ragionamento una presa di posizione seria, concreta e operativa da parte del Governo. Il sistema delle telecomunicazioni, e in particolare quello delle televisioni locali, è in grande sofferenza e, quindi, ci aspettiamo di avere una risposta. Non siamo certi che arriverà, ma da parte nostra ci sarà il pieno contributo a collaborare. PRESIDENTE. Invito il relatore ed il rappresentante del Governo a pronunziarsi sull'emendamento e sull'ordine del giorno in esame.
2015-07-23	M5S	CottiRoberto	Signor Presidente, questo articolo si riferisce ad un caso di infrazione riguardante le agenzie di viaggio. Ne parlava prima il relatore, senatore Mirabelli, che ha fatto riferimento esplicito a questa norma, facendo credere che sia in un certo senso un obbligo da parte nostra adeguarci alla direttiva comunitaria e facendo anche credere che si tratterebbe di un passo avanti nel garantire al consumatore - in questo caso il turista - nell'ipotesi di fallimento dell'intermediario o dell'organizzatore del viaggio di avere un rimborso e, soprattutto, di essere rimpatriato a spese non sue. In realtà questa possibilità esiste già, perché esiste un fondo di garanzia nazionale. Tra i motivi per cui è stata avviata nei nostri confronti una procedura di infrazione c'è anche il fatto che il fondo nazionale non viene però costantemente rimpinguato, anche se si sarebbe potuto ovviare in altra maniera, tanto più che proprio in questi giorni nel Parlamento europeo c'è una sessione di voto per l'aggiornamento della direttiva sui pacchetti di viaggio per cui, dopo l'approvazione in sede europea, passeranno dall'intermediario all'organizzatore gli oneri di rimborso al turista che si ritrovi con l'organizzatore del viaggio fallito. Ci stiamo adeguando quindi ad una normativa che tra cinque minuti l'Europa cambierà di nuovo. Si sarebbe potuto provvedere in maniera diversa, magari prevedendo un anno in più per l'entrata in vigore di questa legge. In questa vicenda rilevo dunque, per l'ennesima volta, una scarsa attenzione, se non un'avversione, del Governo e della maggioranza nei confronti del mondo del turismo, in particolare dell'organizzazione e dell'intermediazione. Per questo motivo il mio Gruppo, che si sta astenendo su tutti gli articoli, esprimerà un voto contrario su questa norma, rimarcando il fatto che c'è bisogno di un'attenzione maggiore del Governo e della maggioranza nei confronti del mondo del turismo, le cui competenze sono ormai frammentate tra Ministero dell'economia, Presidenza del Consiglio, Ministero dei beni e delle attività culturali e del turismo, senza che vi sia spesso neppure una relazione tra i diversi comparti che si occupano della materia. Il mio intervento vuole essere dunque una bocciatura nei confronti della maggioranza e della sua politica del turismo. Come ho già annunciato, il Gruppo Movimento 5 Stelle voterà pertanto contro questo articolo.
2015-07-23	M5S	FattoriElena	Signora Presidente, colleghi, la legge che ci apprestiamo a discutere è composta da 30 articoli, suddivisi in dodici Capi, divisi per materia; e chiude 14 casi di infrazione e dieci casi di pre-infrazione o UE pilot. Le tematiche coperte sono diversissime quindi non mi attarderò a discuterle una per una; eventualmente avremo cura di intervenire sui singoli articoli. Come sappiamo, sono norme dirette a garantire una corretta rispondenza dell'ordinamento nazionale rispetto a quello europeo e l'obiettivo è quello di stanare casi di pre-infrazione o infrazione che pesano sulle tasche dei cittadini. In effetti è anche vero che se il Governo facesse il suo lavoro accuratamente nella fase ascendente, quindi partecipasse alla normativa europea, e se fosse pronto a recepire di volta in volta le direttive su cui ha partecipato, quindi che già conosce, forse non avremmo più bisogno di questi leggi europee. Auspichiamo che in futuro questo non sia più necessario. Invece, in questo momento ci troviamo nella situazione in cui l'Italia ha aperte ben 97 procedure di infrazione, di cui 74 per violazione del diritto dell'Unione e 23 per mancato recepimento. Nonostante i grandi annunci d'inizio legislatura, questo Governo non è stato in grado di procedere in maniera accelerata su questo fronte. Ricordiamo anche che, benché si vada a rilento per quanto riguarda l'acquisizione delle procedure europee, quando si tratta di recepire trattati capestro come il fiscal compact e di mettere il pareggio di bilancio in Costituzione, i Governi precedenti e l'attuale sono sempre stati molto celeri, come lo sono in questo periodo per portare a termine il famoso Transatlantic trade and investment partnership (TTIP), un trattato di libero scambio che non ha contezza del possibile impatto sull'agricoltura italiana perché di fatto, ad oggi, uno studio di impatto Paese non esiste. Stiamo quindi correndo verso il baratro di un trattato europeo di cui nessuno sa il contenuto e di cui probabilmente pagheranno le conseguenze, come al solito, i cittadini lavoratori, gli agricoltori e i piccoli imprenditori. Non capiamo perché c'è questa inerzia nel recepire normative tutto sommato ragionevoli, quando poi c'è fretta per mettersi il cappio al collo. Ricordiamoci anche che, in maniera paradossale, sono i cittadini che pagano tante volte queste inadempienze. La prima volta la pagano perché non sono informati, infatti questo Governo e in generale i Governi precedenti non si mai presi l'onere di informare i cittadini su cos'è l'Europa, quali sono le procedure europee e cosa sono queste direttive che arrivano. La pagano in un'altra maniera: ricordiamo che una procedura di infrazione è aperta per il ciclo dei rifiuti. Mentre in Europa il ciclo dei rifiuti considera l'incenerimento come l'ultima risorsa per i rifiuti - e ci ha già sanzionato per le discariche abusive in Campania - noi ci ostiniamo - anche voi che avete votato lo sblocca Italia - in questo percorso e a considerare l'incenerimento la soluzione per i rifiuti: questo lo pagheremo sia in salute che in procedure di infrazione. I cittadini, quindi, pagano perché non sanno, pagano perché non hanno norme che tutelano la loro salute e recepiamo solo norme che mettono loro solo il cappio al collo e le procedure di infrazione. Queste costituiscono una sanzione pecuniaria che consiste in una somma forfetaria enorme (40 milioni di euro), cui si deve aggiungere una penalità di 42 milioni di euro per ogni semestre di ritardo nell'attuazione delle misure necessarie per conformarsi alla sentenza. Parliamo di una quantità di denaro enorme che i cittadini devono pagare per la vostra inadempienza. A questo proposito, vorrei citare - noi riteniamo che tutto sommato non siano i cittadini a dover pagare le procedure di infrazione - il fatto che il Movimento 5 Stelle ha presentato un esposto alla Corte dei conti per danno erariale conseguente alla decisione della Corte di giustizia europea che il 16 luglio 2015 ha condannato l'Italia sul caso relativo alla gestione dei rifiuti in Campania, imponendoci il pagamento di queste cifre enormi. Abbiamo segnalato alla magistratura contabile come i responsabili del danno erariale non siano i cittadini - quindi, non sono loro che devono pagare - ma siano i presidenti della Regione Campania pro tempore e i Presidenti del Consiglio facenti funzioni all'epoca e i vari commissari straordinari all'emergenza. Quindi, proponiamo a questo Governo di attuare delle normative per cui i danni delle procedure di infrazione siano pagati dai diretti responsabili e non dai cittadini. Ci sono altri elementi inquietanti di queste leggi europee. Abbiamo detto che l'Europa è una matrigna, che dobbiamo partecipare alla legislazione europea e, quindi, ci si aspetterebbe che in questo Parlamento, nel momento in cui si propone una legge europea, gli atti siano del tutto pubblici. Così non è perché il Governo, in realtà, ha secretato tutti gli atti relativi alle procedure di infrazione e ai casi EU Pilot. A noi, membri della Commissione 14ª, è consentito solo andare a consultarli, negli uffici della Commissione, senza poterli fotocopiare o diffondere tra i cittadini. Siamo quindi di fronte ad un caso in cui il Governo impedisce ai propri parlamentari di partecipare alla legislazione europea. A questo proposito, ricordo che ho presentato un'interrogazione - l'atto di sindacato ispettivo 4-01933 - riguardante la mancata trasparenza in questo contesto ed il mancato rispetto della legge 24 dicembre 2012, n. 234, che impone al Governo di far partecipare il Parlamento alla normativa europea (cosa che in questo Paese non avviene e che è estremamente grave). Ci riserviamo l'obbligo e l'impegno di fare in modo che questo non succeda con riferimento alla prossima legge europea. Gli atti di infrazione devono essere tutti pubblici ed è il Parlamento a dover decidere quali sono prioritari ed inserirli insieme nella legge europea. Una volta inseriti nella legge, tutta la documentazione deve essere pubblica. In caso contrario, questa è tutta una finzione. Signora Presidente, mi avvio a concludere, senza soffermarmi sui singoli articoli del provvedimento. Invito il Governo, in occasione della prossima legge di delegazione e della prossima legge europea, a far conto sulle opposizioni, che sono una parte di questo Parlamento e rappresentano dei cittadini. Sulle questioni europee è doveroso, affinché si realizzi l'Europa che vogliamo, che tutti i parlamentari, sia di maggioranza, che di opposizione, abbiano accesso agli atti.
2015-07-23	PD	BertuzziMariaTeresa	Faccio un esempio riferito alla legge europea oggi al nostro esame e in particolare all'articolo 19. Nella relazione si dice molto semplicemente che si tratta di una norma che dovrebbe in qualche modo armonizzare i dati riguardanti l'anagrafe degli animali bovini. Si tratta del recepimento di una direttiva del 2014, che va a modificare un'altra normativa europea del 2000. In Italia abbiamo applicato la normativa del 2000: nel nostro Paese ci sono dunque sette anagrafi degli animali, che sono state avviate in quello stesso anno. Per ciò che riguarda i bovini, di cui si parla specificamente nella norma in oggetto, abbiamo i codici unici di identificazione. Il recepimento della direttiva in oggetto mette dunque in evidenza la mancanza di un legame con lo stato di avanzamento in questa materia nei vari Stati all'interno dell'Unione europea. L'articolo 19 modifica dunque le norme di identificazione dei bovini e dispone che gli Stati membri mettano a disposizione degli allevatori gli strumenti tecnici, affinché possano poi diventare obbligatori entro il 2019. Che cosa accade dunque per il nostro Paese? Scusate se entro nel dettaglio, ma credo che questo esempio renda l'idea. Nel nostro Paese vengono macellati circa 6 milioni di bovini all'anno, abbiamo già il codice unico di identificazione e utilizziamo già gli strumenti elettronici. Questa norma ci dice che entro il 2019 tutti gli Stati dell'Unione dovranno mettere a disposizione gli strumenti elettronici. Nel frattempo, che cosa accade per il nostro Paese, che importa 1,5 milioni di vitelli dalla Francia? Se l'adeguamento alla normativa in Francia risulta sfasato rispetto a quello italiano, non sappiamo come trattare la costruzione dell'anagrafe per ciò che riguarda quei vitelli che arrivano da un Paese in cui il termine per l'adeguamento è fissato al 2019: ricordiamo poi, soprattutto, che la norma si limita a dire che i vari Paesi possono rendere obbligatori tali strumenti. Questo atteggiamento è il frutto della difficoltà dell'Europa di compiere scelte precise. Il nostro Paese sta impostando tutta la sua politica agricola sulla qualità, a cui è legata la tracciabilità e la riconoscibilità dei prodotti. Accanto al tema economico, si pone infatti anche quello della salute degli cittadini.
2015-07-23	PD	BertuzziMariaTeresa	Ho ascoltato con grande attenzione il senatore Carraro e apprezzo il suo auspicio a fare dell'Europa l'Europa dei popoli, quella che i cittadini si aspettano. Ma rispetto a questa responsabilità dobbiamo smetterla di riferirci esclusivamente ai comportamenti dei Governi, di dare tutte le colpe alle istituzioni e cominciare a prenderci un pochino di responsabilità noi, rappresentanti dell'Assemblea eletta dai cittadini italiani, nei messaggi che ogni volta diamo circa la nostra appartenenza all'Europa.
2015-07-23	PD	BertuzziMariaTeresa	Mi occupo di materie del settore primario e del settore agroalimentare, che in Europa assorbono il 40 per cento delle risorse del bilancio. Quindi c'è un interesse diretto e importante da parte di tutti i Paesi, che sta assumendo però una valenza che va oltre il settore perché sempre di più i ragionamenti relativi al settore primario e alle sue modalità di produzione appaiono legati al tema della salute dei cittadini.
2015-07-23	PD	BertuzziMariaTeresa	Quindi credo che non ci dovremmo tanto occupare o preoccupare di una fase discendente nell'applicazione della normativa europea, che mostra di essere sulla strada giusta, ma dovremmo occuparci e preoccuparci della nostra capacità, in fase ascendente, di costruire un consenso più ampio, rispetto ad un Europa, che forse sui temi della sicurezza alimentare e della salute dei cittadini deve fare ancora qualche passo in avanti.
2015-07-23	PD	BertuzziMariaTeresa	Signor Presidente, se l'ordine del giorno della senatrice De Petris verrà sottoposto al voto, il Partito Democratico voterà a favore ma credo sia necessaria un'operazione verità. La procedura d'infrazione su questo tema è stata aperta su richiesta di produttori di formaggio italiani, quindi non è stata l'Europa matrigna nei confronti dell'Italia a richiamare i contenuti della legge del 1974. Credo pertanto che la condotta seguita dal Ministro, dal Governo e da questa maggioranza sia andata immediatamente a chiarire la linea che è da tenere su questo tema a protezione di una tradizione che fa del latte fresco l'elemento principale con cui vengono prodotti i nostri formaggi.
2015-07-23	PD	CociancichRoberto	(ore 13,02) ( Segue COCIANCICH). Almeno noi questo auspichiamo e salutiamo con grande piacere anche le ultime deliberazioni del Parlamento greco di ieri sera che vanno in questo senso e che sembrano dare conferma della bontà di una impostazione politica. Certamente noi dobbiamo stare in Europa a testa alta: non basta stare in Europa, noi vogliamo nutrire l'orgoglio di essere italiani. In questo senso, certamente aiuterebbe il comportamento, non soltanto del Governo, anche ma di tutti i rappresentanti politici e, ad esempio, dei nostri rappresentanti in Europarlamento. È stupefacente vedere come certe critiche vengano da esponenti di Gruppi, come quello della Lega Nord, il cui segretario ha il record di assenze in Parlamento europeo.
2015-07-23	PD	CociancichRoberto	Bla bla bla! COCIANCICH (PD). Questi temi così tecnici e specifici della normativa europea aiutano l'Italia a modernizzarsi e a scrostarsi, togliendo i residui di una legislazione che sicuramente in passato è stata inadeguata. Quando guardiamo all'Europa, non possiamo considerarla matrigna, perché l'Europa non è soltanto un'entità astratta. L'Europa è fatta di forze politiche e dobbiamo riconoscere che chi ha varato quelle regole politiche e giuridiche che oggi ci stanno così strette sono stati i Governi conservatori e la Commissione Barroso che, per due mandati, ha imposto una visione dell'Europa che - ripeto - a noi oggi non va bene. Mi stupisce quanto detto da alcuni colleghi. Mi rivolgo anche ai colleghi, che stimo, seduti dall'altra parte dell'emiciclo, i quali sono oggi i primi a criticare l'Europa matrigna. Ma dove eravate quando i vostri colleghi di partito e la vostra famiglia politica hanno imposto queste regole? Oggi cerchiamo di uscire da una logica che non ci va bene, perché vogliamo un'Europa solidale, delle regole e della crescita. Sappiamo però distinguere tra chi ha imposto certe regole e chi, oggi, cerca di dare un futuro e una prospettiva europea.
2015-07-23	PD	CociancichRoberto	Signora Presidente, vorrei ringraziare innanzitutto il relatore Mirabelli per questo lavoro non sempre semplice, anzi complesso, vista la materia difficile da dipanare e la sua eterogeneità, ma questa è la natura dei provvedimenti della legge europea che racchiude in sé un numero di provvedimenti volti a sanare diverse procedure d'infrazione. Quindi esprimo un grazie particolare a lui e al presidente Chiti, e un grazie al sottosegretario Gozi che ha accompagnato la discussione in tutto l'arco delle numerose sedute che abbiamo avuto in 14ᵃ Commissione. La discussione si è sempre svolta con grande serenità, fattività e con un atteggiamento molto positivo. Credo che questa sia una tradizione della 14ᵃ Commissione. Parlo della volontà di cercare insieme di lavorare soprattutto su questioni che riguardano la posizione dell'Italia nei confronti dell'Unione europea cercando il massimo della sintesi e della uniformità. È per questo che io ho anche ascoltato con un certo stupore e rammarico alcune dichiarazioni di alcune parti politiche oggi in Aula che dimostrano il fatto che, alla fine, prevale sempre il richiamo della foresta. Quando ci si trova di fronte alle telecamere e ai propri elettori, quel senso di responsabilità, che viene più volte rivendicato a voce, poi viene perduto nel momento concreto in cui si deve esprimere la posizione ufficiale del proprio Gruppo. Credo che una cosa sia stata particolarmente ingiusta in questo dibattito: il rimprovero di non aver cercato il dialogo con l'opposizione. Chiunque ha partecipato ai lavori della Commissione - chiedo a testimonianza il parere di tanti colleghi, che credo di poter chiamare anche amici da questo punto di vista - ha visto con quanta determinazione il partito di maggioranza ha cercato in tutte le occasioni e non solo in questa della legge europea una posizione unitaria con tutte le opposizioni. Quante volte abbiamo cambiato il testo delle risoluzioni proposte dalla maggioranza per venire incontro alle richieste, agli emendamenti, agli ordini del giorno delle opposizioni? Peccato - lo dico anche alla senatrice Fattori - che molto spesso, una volta cambiato il testo della risoluzione, avvenga che il rappresentante in Commissione dell'opposizione ringrazi, ma poi comunichi che per altri motivi che non si era potuto rendere noti per mancanza di tempo o per dimenticanza l'opposizione avrebbe votato comunque contro. A me sembra, allora, che ci siano dei movimenti nuovi che hanno vizi molto vecchi e stantii. Questa cosa è legittima come posizione, ma non è legittimo venire a fare le morali perché noi abbiamo sempre cercato fattivamente il dialogo con l'opposizione. Questo dialogo, però, si può svolgere soltanto se c'è una corrispondenza tra noi e loro. Questa corrispondenza l'abbiamo cercata in passato, in questo provvedimento e la cercheremo in futuro. Auspico che ci sia una maggiore trasparenza da parte di chi oggi invoca, con un vittimismo del tutto gratuito, un atteggiamento fattivo di collaborazione. Presidente, il dialogo, che è stato oggi più frazionato di quello che ci si aspettava, ha un pregio che ha messo in evidenza le differenze politiche che stanno in questa Aula e in questo Parlamento. Parlo delle differenze tra chi vagheggia un futuro dell'Italia che sia fuori dall'euro, dal sistema finanziario, dal sistema del commercio internazionale, dal ciclo degli investimenti e dal sistema istituzionale dell'Unione europea e chi, invece, si oppone a questa visione che porterebbe inevitabilmente l'Italia ad un futuro di declino. In questo dibattito abbiamo visto coloro che hanno in mente il modello Varoufakis, che è un modello che chiede aiuti all'Europa, ma che poi si rifiuta di rispettarne le regole, un modello fatto soltanto di piagnistei o soltanto di vittimismi quando concretamente non siamo in grado di accettare le regole europee e di esserne interpreti principali.
2015-07-23	PD	MirabelliFranco	Questa legge, ovviamente, non risolve i problemi dell'Europa, dell'integrazione europea, dello sviluppo, del futuro o dell'austerità, ma è importante. È una legge importante perché aiuta a migliorare la nostra legislazione. È una legge importante perché interviene direttamente su questioni che riguardano la vita quotidiana dei cittadini e di questo Paese. Discutiamo molte leggi in quest'Aula, ma questa è una che, su molte questioni, ha un impatto diretto sulla vita dei cittadini e delle imprese del nostro Paese e non solo perché, intervenendo direttamente per risolvere le infrazioni europee, portiamo un risparmio economico alle casse dello Stato ma oggettivamente, rispetto alla salute.
2015-07-28	LN	ComaroliSilvanaAndreina	Signor Presidente, il decreto-legge n. 78 dedicato agli enti locali non è per gli enti locali, ma è solo per tamponare i problemi creati agli enti locali da politiche sbagliate di questo Governo. Gli enti locali scontano due difficoltà fondamentali. La prima è un Patto di stabilità ottuso ed assurdo, che impedisce agli enti virtuosi di spendere i propri soldi per servizi e investimenti. Basta vedere la questione Veneto. Quei tre Comuni hanno dovuto, prima di potere intervenire, aspettare una deroga da parte del Governo a spendere i loro soldi. L'altro problema sono i tagli, che hanno trasformato il fondo di solidarietà comunale, da sistema di perequazione tra enti locali in cassaforte da cui lo Stato preleva fondi. Quest'anno saranno 625 i Comuni incapienti che, invece, di ricevere fondi dallo Stato, saranno loro a finanziare la spesa centrale, con le imposte comunali pagate dai propri cittadini. Il decreto-legge ripropone ancora una volta il macchinoso sistema della richiesta di spazi finanziari, peraltro insufficienti, attraverso un meccanismo lungo, burocratico e aleatorio. Il tutto solo per permettere ai Comuni di spendere i propri soldi. Il Patto di stabilità interno non ha equivalenti in nessun altro Paese europeo. In questo caso sì che ci sarebbe da prendere esempio dall'Europa ma, ovviamente, noi dall'Europa prendiamo solo gli esempi sbagliati, come fare il formaggio con il latte in polvere.
2015-07-28	PD	DeBiasiEmiliaGrazia	Così come è urgente il riconoscimento delle professioni sanitarie, se non vogliamo andare in Europa con l'abusivismo professionale. Questo lo dico alla nostra Commissione bilancio, perché sveltisca i lavori che sono fermi da un anno sul disegno di legge n. 1324.
2015-07-28	PD	DeBiasiEmiliaGrazia	Pensiamoci quando ragioniamo sulla sanità italiana. La medicina difensiva va messa a posto? Sì. Perché è un grande spreco? Sì. Ci vuole una legge? Sì. L'Italia è l'unico Paese in Europa che non ha una legge sulla responsabilità in campo medico? Sì. La Camera ha incardinato anche questo provvedimento e noi chiederemo, in clima di leale collaborazione, che si velocizzi al massimo la sua approvazione perché è urgente.
2015-07-29	M5S	MontevecchiMichela	Signor Presidente, ell'ordine del giorno G38 si parla della realizzazione dell'alternanza scuola-lavoro e di come questa alternanza, e quindi la possibilità di fare dei tirocini formativi all'interno di luoghi di lavoro e di istituzioni, possa favorire il raggiungimento di una scelta professionale adeguata mediante la conoscenza diretta del mondo del lavoro in cui ci si vorrà inserire. Pertanto si promuovono questi tirocini sia formativi che di aggiornamento. Attualmente qui in Senato è possibile attivare degli stages che prevedono una copertura assicurativa per il tirocinante, ma non prevedono alcuna indennità. La legge n. 92 del 2012 ha apportato delle modifiche sostanziali introducendo delle linee guida nazionali finalizzate a stabilire degli standard minimi e uniformi su tutto il territorio per evitare un uso distorto ed illegittimo dei tirocini, come purtroppo spesso accade. Tali linee-guida si muovono nel contesto del documento di lavoro «Un quadro per la qualità dei tirocini» che è stato adottato dalla Commissione europea il 18 aprile del 2012, nonché nel contesto dell'Accordo Stato-Regioni che ha dato luogo alle «Linee guida per la formazione nel 2010» che dettano principi e criteri minimi, anche nel caso che il soggetto ospitante sia una pubblica amministrazione. Gli standard minimi previsti da queste linee-guida prevedono il riconoscimento di una indennità minima per le attività svolte dal tirocinante e per tutte quelle attività, non precisamente definite tirocini, ma che, per le modalità con le quali si espletano possono essere equiparate, di fatto, a dei momenti di tirocinio formativo. Ad oggi, a noi risulta, come detto, che negli stage attivati presso queste istituzioni, che si basano su convenzioni singole, non sia garantita la corresponsione di questa indennità minima. Per questo chiediamo a quest'Assemblea di votare questo ordine del giorno che ha come obiettivo quello di mettere in linea questa amministrazione con quanto richiesto da questi documenti, oltre che ad attivare per i soggetti in fase di laurea o neolaureati particolarmente meritevoli, dei percorsi di tirocini formativi cui però sia corrisposta l'indennità minima prevista da queste linee-guide e anche dal buon senso. Il G49, invece, è un ordine del giorno che recepisce un'altra sollecitazione, che ci arriva sempre dall'Europa, quella atta al contrasto dello spreco alimentare. È una battaglia molto importante, di civiltà e non solo perché è una battaglia che ci porrebbe nelle condizioni di capire e di aiutare i più bisognosi. Ma è una battaglia anche nei confronti della conservazione e della tutela del nostro territorio e del nostro ambiente. Anche da lì, infatti, anche attraverso il contrasto alla spreco alimentare passa la tutela del nostro ambiente e anche della nostra salute. Vorrei ricordare che ogni anno si gettano 150 chili di alimenti pro capite e che nel nostro Paese annualmente in totale c'è uno spreco di cibo pari a 37 miliardi di euro, sufficienti a nutrire 44 milioni di persone. Lo ribadisco: questo spreco sarebbe sufficiente a coprire il fabbisogno di 44 milioni di persone nel nostro Paese. Nel gennaio 2012 il Parlamento europeo ha approvato una risoluzione che prevede che entro il 2025 siano adottate tutte le misure necessarie per dimezzare gli sprechi alimentari all'interno dell'Unione europea e per migliorare l'accesso al cibo per i cittadini più vulnerabili. Facciamo una richiesta a questa amministrazione, anche in virtù di una risoluzione che il 7 ottobre 2013 ha approvato il Ministero per l'ambiente, all'interno della quale è contenuto un piano nazionale di prevenzione dello spreco alimentare (il PINPAS). Noi chiediamo a questa amministrazione e a questa istituzione di cercare di adeguarsi e di accogliere queste sollecitazioni importanti che arrivano dall'Unione europea e del nostro Ministero per l'ambiente e che si avviino tutta una serie di provvedimenti atti a contrastare lo spreco alimentare nei settori della distribuzione e della ristorazione interna del Senato; a prevedere anche la stipula di accordi con associazioni di volontariato e di beneficenza che si rendano disponibili, mediante un piano di redistribuzione, per la donazione gratuita degli alimenti rimasti venduti o eccedenti a favore dei cittadini che appartengono alle categorie meno abbienti.
2015-07-29	M5S	PetrocelliVitoRosario	Signor Presidente, nell'ordine del giorno G25 il nostro Gruppo, valutando in maniera assolutamente asettica quanto già illustrato dal senatore Questore De Poli e, comunque, in toto il progetto di bilancio per il 2015, premette che, come già abbiamo avuto modo di constatare in due anni e mezzo di attività, l'attività di ciascun senatore richiede il supporto di assistenza e collaborazione di personale che noi riteniamo debba essere altamente qualificato e di alto livello. Quello che chiediamo in questo ordine del giorno è che, siccome le somme che vengono riconosciute in favore dei collaboratori parlamentari sono completamente a carico dei singoli senatori per quanto prevede attualmente il Regolamento del Senato, vorremo che si potesse provvedere a regolarizzare, così come accade nel Parlamento europeo, adeguandoci in questo caso a una sorta di «ce lo chiede l'Europa», i rapporti di lavoro in maniera tale che si possa superare l'attuale regime che lascia ampi margini di discrezionalità ai singoli parlamentari e, in questo caso, ai senatori. In questo ordine del giorno chiederemmo che ci fosse un Regolamento che in questo ambito eviti il paradosso che si è instaurato e che venga riconosciuta la figura professionale del collaboratore parlamentare andando a istituire una sorta di albo e che si possa passare ad un rapporto diretto di collaborazione professionale tra i singoli parlamentari e l'amministrazione del Senato stesso. Con l'ordine del giorno G44 vorremmo intervenire sulla pubblicità dei lavori parlamentari in merito a due aspetti particolari: uno riguarda il Consiglio di Presidenza e l'altro il Collegio dei senatori Questori. In questo ordine del giorno chiederemmo che ci si potesse uniformare, anche per quanto riguarda le sedute di questi due organismi, a quanto avviene già con la pubblicità dei lavori dell'Assemblea e delle Commissioni. Al momento, infatti, ci risulta paradossale che non si possano seguire, anche in differita con la pubblicazione sul sito web del Senato, le registrazioni video delle sedute stesse. Nello stesso ordine del giorno chiederemmo la creazione di un database che contenga tutte le delibere del Consiglio di Presidenza e del Collegio dei senatori Questori, in modo da renderlo disponibile sul sito del Senato.
2015-07-29	PD	PegorerCarlo	Per altre voci e macroaggregati di spesa, tuttavia, il bilancio preventivo 2015 punta a raggiungere i medesimi obiettivi preventivati nel 2014. In buona sostanza, proprio per le oggettive condizioni in cui si trovano le finanze dello Stato, è il caso di comprendere se esistono ancora margini di migliore utilizzo delle risorse a disposizione, senza nulla togliere alle valutazioni positive sulle performance finora registrate. Da questo punto di vista, risulta evidente nella lettura dei dati a disposizione che il miglioramento generale registrato non trova ad esempio conferma nella crescita della spesa per il trattamento di quiescenza del personale dipendente, così come nei capitoli di spesa riferiti al trattamento degli ex senatori. È chiaro perciò che andrebbe da subito messa in cantiere una valutazione più attenta ed articolata di questi aggregati di spesa al fine di prevedere la messa in cantiere di adeguati correttivi, con ciò migliorando i rispettivi trend. Allo stesso tempo, accanto alle iniziative già messe in essere sul fronte dell'unificazione delle strutture parlamentari, andrebbero al più presto realizzati tali intendimenti promuovendo altresì da subito l'unificazione e il rafforzamento di alcuni servizi di contenuto identico. Come ribadito nelle discussioni svolte sul bilancio interno del Senato in precedenti occasioni, un ulteriore punto che potrebbe determinare una razionalizzazione della spesa ed una sua adeguata qualificazione rimane in campo. Mi riferisco alla necessità di affrontare il tema dei collaboratori parlamentari, adottando le misure utili a dare massima trasparenza contrattuale all'attività di assistenza al lavoro parlamentare, anche mutuando le esperienze maturate negli altri Parlamenti europei. Ciò consentirebbe, signor Presidente, di discutere anche con serietà la stessa tematica relativa alle indennità accessorie dei parlamentari, rendendo più trasparente ed efficace tale istituto. Infine, ma non da ultimo, un tema su cui intervenire con decisione riguarda sicuramente il cosiddetto trattamento per gli ex senatori. Ciò è tanto più necessario in relazione alla stessa tenuta del fondo di solidarietà se proiettato negli anni a venire. Da questo punto di vista, potrebbero essere prese a riferimento alcune esperienze di istituzioni parlamentari in altre parti d'Europa, ovvero promuovere soluzioni regolamentari in grado di garantire in futuro l'erogazione di un assegno coerente agli effettivi versamenti effettuati. Concludo, signor Presidente, evidenziando tutta l'attenzione sui documenti in esame, segnalando - in particolare - l'opportunità, per quanto riguarda soprattutto la delicata questione del personale, di proseguire il lavoro di armonizzazione delle condizioni giuridiche ed economiche del personale delle Camere, con l'obiettivo della creazione di un ruolo unico, sulla base di quanto previsto nel disegno di legge di riforma costituzionale del Senato, che sappia ancor più e meglio valorizzare l'altissima qualità e la riconosciuta professionalità di tale personale. Infine, Presidente, a partire dall'impegno di proposte e di attività del Collegio dei Questori, che certo non verrà meno, credo quindi possibile, nell'immediato futuro, mettere in cantiere ulteriori interventi di razionalizzazione e qualificazione della spesa, affrontando quegli aggregati che ancora oggi presentano, come detto, consistenti margini di azione. La realizzazione di tali obiettivi renderebbe, a mio avviso, il Senato della Repubblica un esempio e un modello di riferimento per l'intera pubblica amministrazione.
2015-07-30	FI	FlorisEmilio	FLORIS (FI-PdL XVII). Signor Presidente, chiedo anch'io di poter sottoscrivere l'emendamento del senatore Crosio. Partecipando alla Commissione politiche dell'Unione europea, infatti, siamo venuti a conoscenza del paradosso per cui l'Italia è una delle Nazioni più infrastrutturate dal punto di vista informatico, ma che ha un utilizzo delle reti informatiche tra i più bassi d'Europa. Se la RAI può avere un' utilità come servizio pubblico, dovrebbe essere anche quella di favorire l'informatizzazione, il rilancio e lo sviluppo dell'informatica e l' utilizzo di queste grandi reti che abbiamo a disposizione. Per quanto riguarda le lingue straniere, ritengo ugualmente che questa sia una funzione importante e che il ruolo di servizio pubblico della RAI debba essere maggiormente sviluppato anche in questo campo.
2015-07-30	LN	ConsiglioNunziante	Signor Presidente, con questo emendamento intendiamo portare all'attenzione dell'Aula la questione relativa alle trasmissioni che contribuiscono alla conoscenza della lingua italiana, delle lingue straniere e, soprattutto, della alfabetizzazione informatica. È evidente infatti che il nostro Paese spicca per essere agli ultimi posti in Europa, dopo la Turchia, la Romania e la Bulgaria, per quanto riguarda l'utilizzo del computer e delle tecnologie connesse. Tra le Regioni che non vanno proprio benissimo, in questo Paese, vediamo che in Campania il 60 per cento delle persone tra i 16 e i 74 anni non ha mai toccato una tastiera e non è che nelle altre Regione d'Italia vada molto meglio. Senza voler fare confronti con i Paesi scandinavi, vediamo che anche la Spagna ci sta sorpassando e non di poco. Dunque l'emendamento in esame va proprio nella direzione di mettere in condizione la tv di lavorare anche in questo campo.
2015-07-30	M5S	AirolaAlberto	Signor Presidente, chissà chi avete in mente come amministratore delegato, visto che non avete votato l'esclusione della politica. Sappiate che, anche approvando quell'emendamento precedente, si sarebbe potuto raggiungere un buon risultato. L'emendamento 2.359 dispone invece che la nomina del presidente del consiglio di amministrazione sia effettuata dal consiglio medesimo nell'ambito dei suoi membri. Si prevede, però, «l'acquisizione del parere favorevole, espresso a maggioranza dei due terzi dei suoi componenti, della Commissione parlamentare per l'indirizzo generale e la vigilanza dei servizi radiotelevisivi». Si voleva abolire questa Commissione, ma visto che si decide di non rendere indipendente il consiglio di amministrazione, evidentemente la si deve mantenere in vita. È infatti chiaro che, più si colonizza, mediante infiltrazione partitica o, come dicevo prima, di profili di basso livello e mediocri (che in genere sono coloro che fanno carriera), più occorre - almeno - un controllo parlamentare molto forte. Ciò aumenterà sicuramente l'"impiccio" del consiglio di amministrazione e dell'amministratore delegato nello svolgere i loro compiti. Tuttavia, non avendo possibilità di indipendenza, è evidente che così si procede al controllo. L'emendamento in oggetto si muove in questa direzione, anche perché, da un certo punto di vista, come ho sentito ripetere spessissimo riportando in voga la cosiddetta legge Gasparri (tanto abiurata dal presidente del Consiglio Renzi), oggi dobbiamo per forza controbilanciare questo potere con un potere parlamentare. A noi non stava bene: volevamo un consiglio di amministrazione veramente indipendente e non avremmo avuto bisogno di tanti orpelli, controllini, blocchi e consultazioni. Si lavorava bene, come un'azienda vera e funzionante. Evidentemente pochi in questa sede hanno idea di cosa vuol dire fare l'amministratore delegato di un'azienda imponente come la RAI. Dobbiamo fare un passo indietro. Abbiamo già fatto le nostre rilevazioni sul voto limitato ad uno. L'emendamento prevede la maggioranza dei due terzi. È vero che il consiglio di amministrazione, anche se intervenisse (perché potrebbe decidere se confermare oppure no la nomina dell'amministratore delegato), sarebbe comunque in mano alla maggioranza.L'abbiamo già visto perché, su sette membri, sei membri bene o male vengono nominati dalla politica (due dal Governo, due dalla Camera e due dal Senato). Abbiamo già visto che con il voto limitato ad uno possiamo, se siamo in maggioranza e se la maggioranza lo decide, prendere tutti o quasi i componenti. Per cui alla fine non è un problema per Renzi, nella sua visione da preside della scuola, immaginando un plenipotenziario anche in RAI, che l'amministratore delegato possa essere confermato dal suo stesso consiglio di amministrazione. Una maggioranza fedele del resto già ce l'ha: oggi ha alzato un po' la cresta, ma chissà. L'altro aspetto infatti è l'unico controllo che si può opporre a tutto ciò: la Commissione di vigilanza RAI. Per carità, abbiamo avuto la fortuna di avere presidenti assolutamente degni in Commissione, ma ce ne sono anche stati di indegni, gente che ha fatto sì che comunque passasse l'editto bulgaro e che comunque alla fine la politica andasse al di là del suo confine e venisse a lavorare sulla linea editoriale che la RAI deve avere, quindi anche sui conduttori ed evidentemente anche sull'ultimo dei portieri di quell'azienda. L'emendamento 2.359, un po' sull'onda di quello che proponevano alcuni colleghi, riporta una limitazione allo strapotere del Premier. Faccio un annuncio: secondo me prima o poi verrà fuori, perché anche alla Camera avete detto che riaprirete il discorso, ripetendo che questa è una legge che probabilmente svanirà nel nulla, perché fra tre anni chissà in che situazione saremo. In fondo, interessa solo che il direttore generale prenda i poteri dell'amministratore delegato: in fondo in fondo questo è quello che interessa. Però, se ancora ha un senso il vero controllo democratico, osserviamo che l'Italia sarebbe l'unico Paese ad avere l'amministratore delegato espressione diretta del Premier, del Governo, della Presidenza del Consiglio, cosa che abbiamo ripetuto fino allo sfinimento. Ciò evidentemente potrà anche essere costituzionale secondo i vostri consulenti, che forse sono quelli del Porcellum, della legge Giovanardi‑Fini e di tutte le porcate che sono passate in Parlamento e che poi si sono rivelate incostituzionali a distanza di anni, anche se sul momento sembravano assolutamente lecite. Ecco, questo è uno di quei casi lì. Visto che si copia tanto dall'Europa, è evidente che in Europa siamo gli unici che scelgono questa strada. Siamo anche gli unici che continuano ad avere un'altra anomalia. A questo proposito vi dico: occhio, perché era per questo che noi proponevamo l'assoluta indipendenza dal Parlamento e dai partiti. In Italia continuiamo ad avere un'anomalia che nessuno ha risolto negli ultimi vent'anni, quella di un ex Presidente del Consiglio, attualmente ancora a capo di un grande partito (in dissolvenza, ma ancora un partito), che è proprietario di televisioni. Questa cosa evidentemente è rimasta nel dimenticatoio, almeno di questo Parlamento.
2015-07-30	M5S	CioffiAndrea	Signor Presidente, mi sembra che questo sia l'ultimo emendamento e, quindi, ci sta bene un'ultima dichiarazione di voto. Ritorniamo su un punto su cui abbiamo discusso prima, ossia la disposizione transitoria che consente al direttore generale (nominato con la legge di una persona presente in quest'Aula, che ne ha assunto la paternità) di avere le caratteristiche, le funzioni e i compiti dell'amministratore delegato, così come verrà riferito da questa legge, sempre che veda mai la luce. Questa è una vicenda che abbiamo provato a spiegare prima, quando parlavamo dei subemendamenti, cercando di contrastare la norma perché riteniamo che non sia corretta. Si dà a qualcuno qualcosa, mentre c'è qualcun altro che si prende qualcosa: è il classico esempio di spartizione che il Governo ha voluto fare. Abbiamo concesso a quella che una volta era la maggioranza in Parlamento di eleggere il consiglio di amministrazione con la legge vigente, conservando però le caratteristiche dell'amministratore delegato, che verranno svolte dal direttore generale. Abbiamo provato a dire che non riteniamo sinceramente corretto e giusto questo tipo di spartizione. Non si capisce oltretutto perché si debba approvare una legge e prenderne solo un pezzetto. Forse quel pezzetto è la cosa che più ci interessa, avere il famoso superuomo che possa fare il buono e il cattivo tempo, magari anche quello di mezzo, con i superpoteri che gli stiamo conferendo. Il problema allora, Presidente, è proprio questo: abbiamo già detto lungamente che potrebbe capitare - lo vedremo nei prossimi giorni - che a diventare membri del consiglio di amministrazione siano persone elette in Parlamento o nei consigli regionali - chissà - ma comunque persone che ricoprono una carica politica. Ciò rappresenta già di per sé un vulnus, che abbiamo provato a spiegare all'Aula, che è stata però evidentemente sorda a questa sollecitazione. E non abbiamo capito davvero il motivo di questa sordità, ma probabilmente i nomi sono già stati distribuiti e forse uno di essi non rispondeva a certe caratteristiche. Non capiamo come sia possibile che accada questo: non capiamo, cioè, perché non abbiamo la dignità di dire a noi stessi che siamo più forti dei nomi che ci vengono segnalati. Non avremmo voluto mettere quel famoso paletto, che avrebbe rappresentato un vulnus del nuovo consiglio di amministrazione. Ripeto, però, che vedremo come andranno le cose la prossima settimana, sempre che si riuscirà a votare il nuovo consiglio di amministrazione. Magari sarà - per così dire - «una botta e via»; vediamo se riusciamo a farlo subito, altrimenti se ne parlerà a settembre. Vedremo che cosa accadrà e quale sarà la capacità di fare questo. Se comunque volete eleggere il nuovo consiglio di amministrazione della RAI con la legge Gasparri, almeno non dategli i superpoteri, altrimenti creiamo un ibrido - ne abbiamo già parlato prima - una sorta di organismo geneticamente modificato, anche se mi sembra di ricordare che in Europa viga ancora il principio di precauzione rispetto agli organismi geneticamente modificati. E, volendo rispettare questo principio, forse non era il caso di dare al direttore generale i poteri dell'amministratore delegato, perché in questo modo abbiamo costruito un ibrido un po' strano, che a noi purtroppo non piace. Non ci sono mai piaciuti gli OGM, figuriamoci se ci può piacere un OGM con una forma umana. Non osiamo pensare alla forma di questo organismo: magari al nuovo direttore generale con i superpoteri spunteranno quattro braccia e forse due teste; magari sarà bicefalo, per cui ci troveremo in una situazione alquanto strana, Presidente, in cui avremo... VOCI DAL GRUPPO PD. Basta! Basta! CIOFFI (M5S). Ma basta cosa? Io vi tengo qui a parlare sei ore!
2015-07-31	LN	ConsiglioNunziante	Signor Presidente, in qualità di componente della 10ª Commissione, attività produttive, ho presentato l'interrogazione a risposta scritta 4-04398 su una questione importante non solo per il territorio bergamasco, perché riguarda un'azienda presente sia in Italia che in Europa. Sto parlando dell'Italcementi. L'Italcementi, che è stata venduta ai tedeschi, non fa altro che seguire quello che negli ultimi anni ha fatto l'Italia: ha ceduto parti del suo patrimonio industriale in favore di investitori esteri, perdendo via via degli asset che sono sempre stati considerati strategici per la crescita economica di questo Paese. Sono andati in mani straniere numerosi marchi italiani che rappresentano la più grande espressione del made in Italy nel mondo: sono oggi di proprietà di aziende straniere marchi come Loro Piana, Gucci, Bulgari, Fendi, Valentino, la Ducati (per parlare del comparto meccanico). Quello che ci preoccupa è la vendita della famiglia Pesenti di Italcementi ad un gruppo tedesco, un accordo che mette un po' a rischio - lo dicono anche i sindacati - il destino di circa 3.000 dipendenti in Italia. Sono delle questioni che noi solleviamo al netto delle capacità industriali di fare mercato nel mondo. Ma, tutte le volte che c'è stata una qualche acquisizione da parte di competitor stranieri di aziende italiane, si è sempre visto un depauperamento della forza lavoro e un impoverimento dei territori, che magari erano stati considerati molto ricchi proprio per la presenza di queste aziende. Le privatizzazioni in Italia non sempre sono avvenute con la logica prioritaria di tutelare gli interessi strategici dell'economia nazionale e di restituire competitività al tessuto industriale del Paese. Noi abbiamo sempre lamentato, anche in Commissione attività produttive, un'incapacità di questo Governo, ma probabilmente anche di quelli precedenti, di avere una forza d'urto per quanto riguarda la questione legata all'attività produttiva e, quindi, una mancanza di un piano industriale che, a braccetto con un piano strategico per l'energia, potesse in qualche modo risollevare le sorti di questo Paese. Anche con questa interrogazione che abbiamo predisposto, impegniamo il Governo a far sì che la crème di tutte le aziende italiane non venga assorbita da mani straniere, perché allora i tagli sarebbero sicuramente la causa di un'ulteriore disoccupazione. Se poi pensiamo che con il jobs act si assume un lavoratore da una parte, per lasciarne a casa due dall'altra, crede che il saldo netto sia -1 e questo non ce lo possiamo permettere. Chiedo quindi alla Presidenza, ma più in generale al Governo, la massima attenzione quando succedono queste cose, perché accadono per motivi legati alla borsa, all'economia, a questioni strategiche, ma il risultato finale poi è una ricaduta sui dipendenti, che sono quelli che a noi stanno più a cuore.
2015-07-31	LN	CrosioJonny	Detto questo, la cosa che lascia più sbigottiti - non solo noi, ma credo anche gli operatori del settore, i giornalisti, i media e gli italiani stessi - è che non ci si è fermati a fare una legge che non condividiamo; si è andati oltre perché, piaccia o non piaccia - e sicuramente la cosa piacerà tanto al collega Gasparri - martedì verrà rinnovato per tre anni il consiglio di amministrazione della RAI proprio sulla base della legge Gasparri. Addirittura è stato approvato un emendamento durante l'esame di questo disegno di legge di riforma che ci accingiamo ad approvare in cui si dice che il nuovo consiglio di amministrazione della RAI sarà rinnovato proprio sulla base della legge Gasparri. Ci chiediamo se non sarebbe stato forse meglio giudiziosamente fare un altro percorso, che avevamo suggerito al Governo, già testato in quest'Aula e che ha portato dei benefici. Ricordo in questo senso, ad esempio, l'importante passo che è stato compiuto qui in Senato con la riforma del codice degli appalti. Il Governo in quell'occasione aveva presentato un testo che, da una prima lettura, risultava molto assimilabile nel metodo a questa riforma della RAI. Quel testo non ci è piaciuto e c'è stata in quel caso la volontà, sia delle opposizioni che della maggioranza, di mettere da parte il testo originario, prendere un foglio bianco e riprovare a riscrivere a quattro mani con il Governo un provvedimento più serio, condiviso, concreto, reale e che facesse parte di questo mondo. Il risultato è stato evidente, perché c'è stata una larga condivisione. Gli operatori del settore - a parte quelli che aspettano le solite marchette, che ci sono rimasti male - hanno condiviso e, a nostro giudizio, abbiamo fatto un buon lavoro. Questo stesso lavoro la Lega Nord voleva farlo anche su questa riforma. Durante l'attività istruttoria in Commissione abbiamo presentato solo cinquanta emendamenti, tutti di merito, segnalati tra l'altro off record dal relatore, ma anche dal rappresentante del Governo, come emendamenti che potevano essere presi in considerazione. Quelle proposte emendative però non hanno inciso e, a quel punto, com'è giusto che sia all'interno del dibattito politico in Aula e in Commissione, ci siamo irrigiditi, vista anche la rigidità del Governo e, quanto a durezza, la Lega non ha paura a far vedere quanto possa essere "duro". Abbiamo presentato così tanti emendamenti, molti di sostanza e qualcuno, possiamo sicuramente ammetterlo, ostruzionistico cercando anche noi di far vedere i muscoli al Governo. A questo punto qualcuno ha detto che la Lega faceva il solito ostruzionismo, ma questo è capitato anche per le altre opposizioni. Abbiamo provato allora un'altra volta a vedere se il Governo e la maggioranza fossero disposti a ragionare e abbiamo fatto quello che era giusto fare: abbiamo ritirato oltre 600 emendamenti, signor Presidente, non è un mistero, ed è stato un lavoro serio. Anche durante la fase di votazione non abbiamo fatto un ostruzionismo rigido o, come qualcuno continua magari a definirlo, al di sopra delle righe. Abbiamo veramente cercato di essere incisivi. Voglio qui dare atto al collega Ranucci, che ha cercato di essere veramente un collante tra le opposizioni e il Governo, di essersi dato veramente da fare. Siamo arrivati così ad introdurre nel provvedimento qualcosa che non cambierà la sostanza della riforma nel suo complesso, ma che perlomeno è un segnale. Devo dire che anche il Sottosegretario, seppure in momenti di evidente imbarazzo su tutta questa trattativa, ha cercato di metterci del suo. Concludendo, signor Presidente, credo che questa riforma della RAI costituisca il vero fallimento dell'attuale Governo e di Matteo Renzi, che continua a illudere gli italiani di voler fare le riforme, di volere un Paese moderno, proiettato verso una sua Europa più pluralista, e invece fa il peggio del peggio. Martedì in Commissione di vigilanza RAI dovremmo nominare il consiglio di amministrazione con la legge Gasparri, e mi tocca ammetterlo: "aridateci" la Gasparri, che è comunque meglio di quello che volete votare! Il fallimento di Matteo Renzi - e del suo Governo - è dato dal fatto che non sa fare le riforme, perché non sa trattare con le opposizioni; non sa neppure gestire le varie sensibilità e anime all'interno del Partito Democratico, e in modo particolare è molto abile a illudere gli italiani. Però, signor Presidente - e mi avvio davvero alla conclusione - gli italiani cominciano a capire. Le riforme di Renzi sono un fallimento su tutta la linea. Questa della RAI passerà alla Camera a settembre e poi ritornerà in Senato; ci lavoreremo ancora e forse per Natale la troveremo sotto l'albero, anche se non sappiamo bene che tipo di regalo faremo in questo caso agli italiani. Per il momento è un fallimento su tutta la linea: Tele Renzi è spenta e oscurata dallo stesso PD.
2015-08-03	PD	ScaliaFrancesco	Faccio un solo esempio, estraneo a questo disegno di legge: il cosiddetto goldplating, la mania, tutta nostra, di recepire le direttive comunitarie introducendo adempimenti e oneri ulteriori, più stringenti, di quelli che ci richiede l'Europa, mettendo le nostre imprese in difficoltà di competere non soltanto con quelle che operano nei Paesi emergenti, che non conoscono le nostre leggi a tutela della sicurezza sul lavoro, della salute e dell'ambiente, ma anche con le stesse imprese della Germania e di altri Paesi dell'Unione europea. Ebbene, oggi, nella legge di delegazione europea è fissato il principio in base al quale le direttive che quella legge dà mandato di recepire non possono introdurre regolazioni ulteriori, elementi più stringenti di quelli fissati dalle direttive stesse, come avvenuto con la legge delega in materia di appalti pubblici, che ha fissato lo stesso principio. Vedete, la storia del tentativo di semplificazione nel nostro Paese è fatta di moduli che, a volte (e oggi molto spesso), operano come strumenti di complicazione piuttosto che di semplificazione. La conferenza di servizi è uno strumento straordinariamente importante, in un Paese in cui la complicazione deriva anche dai diversi livelli di governo e dalle diverse amministrazioni che sono coinvolte e intervengono nei procedimenti amministrativi. Si tratta di uno strumento, di un modulo che consente di mettere insieme - oggi anche telematicamente - le amministrazioni coinvolte e di comparare i diversi interessi coinvolti, in funzione della migliore cura possibile dell'interesse primario e della migliore valorizzazione o della minore penalizzazione degli interessi secondari coinvolti. Ebbene, questo, nell'esperienza che finora abbiamo vissuto, rappresentava uno strumento di complicazione, perché è sempre obbligatorio e molto spesso, per procedimenti poco complessi, per chi ne abbia interesse, è più utile acquisire i pochi atti d'assenso necessari anziché far convocare la conferenza di servizi. Questo perché i termini sono sempre disattesi e perché molto spesso non si sanno neanche quali amministrazioni ne debbano fare parte né si riesce a capire come calcolare la maggioranza. Oggi si decide sulla base dell'interesse prevalente, ossia quali sono gli interessi prevalenti e come metterli insieme. Si tratta di tutte questioni - come pure il potere di veto che hanno le amministrazioni preposte alla cura di interessi sensibili, come l'ambiente e la salute - tali per cui, in caso di dissenso legittimamente espresso, si deve andare in Consiglio dei ministri. Il disegno di legge interviene su tutti questi temi, dando delega al Governo e fissando criteri precisi, per ovviare a questi difetti e fare in modo che la conferenza di servizi sia davvero un luogo di mediazione degli interessi in gioco e abbia una durata certa, definita, breve, senza poteri di veto al proprio interno e non sia obbligatoria sempre, ma solo in conseguenza della complessità del procedimento. Un altro esempio è relativo a SCIA, DIA, meccanismo del silenzio-assenso e comunicazione di inizio lavori: anche questi oggi sono elementi di complicazione, perché a volte non si sa se in un determinato procedimento una segnalazione certificata di inizio attività sia sostituibile o meno e molto spesso il professionista non si assume l'onere o il rischio di attestare l'applicabilità della SCIA piuttosto che di un provvedimento autorizzativo espresso. Anche qui questa riforma interviene, delegando al Governo a indicare precisamente per quali procedimenti varrà la comunicazione, per quali la SCIA, per quali il silenzio-assenso e per quali il provvedimento espresso, facendo chiarezza e aiutando, così, i cittadini e le imprese nel rapporto con la pubblica amministrazione. Con l'approvazione di questa riforma, ci saranno limiti temporali, che prima erano indefiniti, all'esercizio dell'autotutela da parte dell'amministrazione: non più di diciotto mesi, in presenza ovviamente di un interesse pubblico attuale e concreto a rivedere la posizione assunta, per dare stabilità e certezza al rapporto tra imprese, cittadini e pubblica amministrazione. Infine, vi è una norma che ha introdotto la Camera dei deputati che per me è di straordinaria importanza, ossia quella che introduce una delegificazione, che manda al Governo di definire con regolamento i procedimenti relativi a opere di rilevante interesse strategico e generale e all'avvio di imprese con moduli semplificati. Mi permetto di dare un suggerimento al Governo: c'è un procedimento che finora ha funzionato bene. Mi riferisco al procedimento unico per l'autorizzazione degli impianti per la produzione di energia rinnovabile. Procedimento unico e conferenza di servizi: un unico provvedimento che autorizza la costruzione e la gestione. Ha funzionato nonostante i difetti attuali della conferenza di servizi. Una conferenza di servizi migliorata potrebbe rendere questo un procedimento tipo da utilizzare in tutti questi casi ritenuti dal Governo rilevanti per rilanciare la nostra economia. Concludo dicendo che questa è norma statale che riguarda i procedimenti statali. Le Regioni purtroppo sono molto lente e diversificate nel disciplinare procedimenti in materie che toccano nel vivo la carne dei cittadini, l'interesse delle imprese, il governo del territorio, l'edilizia e i servizi sanitari e sociali. Soccorre però, su questo punto, la giurisprudenza costituzionale, che ormai si è andata affermando e che considera le norme di semplificazione norme che pongono livelli essenziali nelle prestazioni, che debbono essere erogate in maniera omogenea in tutto su territorio nazionale - lettera m), comma 2 dell'articolo 117 della Costituzione - quindi di competenza esclusiva dello Stato; di conseguenza, si tratta di norme che si impongono alle Regioni. Credo che il Governo, nel proporre al nostro esame questo disegno di legge, il relatore, che peraltro è un tecnico della materia essendo un ordinario di diritto amministrativo, e tutti coloro che hanno lavorato nelle Commissioni su questo testo anche alla Camera abbiano fatto un ottimo lavoro.
2015-09-08	FI	BerniniAnnaMaria	Ciò che è emerso è un'esigenza: anche chi ha detto che questa legge potrebbe non essere sufficiente, lo ha affermato in un'ottica prospettica, per far crescere la presenza femminile in politica; e lo ha detto valorizzando l'elemento partitico, dei singoli movimenti, per rendere possibile la presenza femminile in politica e non solamente nei livelli territoriali (comunali o provinciali), dove la presenza femminile è sicuramente più elevata ratione loci, per motivi logistici, ma anche nella politica nazionale e nelle organizzazioni sopranazionali, dove esistono criteri elettivi che devono rendere possibile una presenza femminile pari, ordinata, equilibrata e che risenta in positivo del criterio delle pari opportunità. Anche in questo caso le scelte sono già state fatte, il dado è già stato tratto sia a livello di enti locali territoriali, sia di Europarlamento (mi scuso della ripetitività, ma questo rende la misura della necessità del provvedimento che ora stiamo trattando). Sia a livello europarlamentare, sia a livello comunale, che a livello nazionale, con la legge elettorale che noi abbiamo recentemente votato si è assunta una determinazione: quella di realizzare per via legislativa una valorizzazione della presenza delle donne in politica come criterio di affermazione del principio democratico. Tutti coloro che sono intervenuti hanno affermato l'importanza, la valenza dell'elettorato attivo e passivo e della rappresentanza sui numeri della presenza femminile in politica. Ciò detto, quello che si deve fare (non ciò che si può o è opportuno fare) è omogeneizzare l'unico livello che è rimasto al momento sguarnito, cioè quello regionale. Abbiamo anche discusso delle preoccupazioni del Movimento 5 Stelle, che ha deciso di astenersi, ma in un'ottica propositiva, invitando a fare, a livello di iniziativa personale dei singoli partiti, ciò che questa legge compulsa a fare a livello di legge cornice, ossia valorizzare una presenza proporzionalmente quasi paritaria delle donne in politica. Io non condivido le perplessità del Movimento 5 Stelle; ritengo che il disegno di legge in esame, con la forza del principio, possa far ricadere sui singoli statuti regionali, che peraltro questo principio affermano in termini generali, un'efficace formula aritmetica per valorizzare la presenza delle donne in politica. Mi sembra che su questo l'accordo ci sia; ho l'impressione che tutto ciò che si è detto, per come si è dibattuto e per come si è affermata la volontà di rendere sempre più attivo ed efficace questo principio, corrisponda alle motivazioni e all'efficienza del testo della norma, cioè al drafting e alle modifiche apportate durante il lavoro in Commissione. Mi unisco ai ringraziamenti, naturalmente ai funzionari della Commissione che hanno contribuito, come sempre, ad aumentare la già originaria efficacia del testo; ringrazio la prima firmataria del disegno di legge anche per l'impegno che ha voluto mettere in tale presentazione; ringrazio tutti i colleghi intervenuti in favore e anche in dissenso, perché questo ci ha dato un importante e autorevole spunto per migliorare il testo; naturalmente, ringrazio la Presidente della Commissione per aver voluto, come sempre, agevolare i lavori.
2015-09-08	FI	BerniniAnnaMaria	Il disegno di legge mira ad attuare il principio costituzionale in primis sancito dall'articolo 51 della Costituzione e successivamente ribadito - a seguito della modifica del Titolo V - dall'articolo 117, settimo comma, quello cioè della pari ordinazione, del pari equilibrio, della pari opportunità e della pari rappresentanza tra il sesso maschile e il sesso femminile negli organi elettivi. Non a caso utilizzo questa parola perché nel corso della discussione in Commissione, tra le modifiche che sono state apportate al testo originario del disegno di legge, anche le parole «genere» e «sesso» sono state oggetto di un'approfondita e interessante disamina tra i componenti della Commissione, di cui a breve darò riscontro. Devo però sottolineare - ed è il tratto più significativo di questo disegno di legge - che il testo, nella sua formulazione originaria, prevedeva l'introduzione della garanzia della parità tra donne e uomini, in coerenza con quanto già previsto in analoghe disposizioni di legge, in una misura intorno al 50 per cento. In occasione della discussione nella Commissione affari costituzionali è emerso un orientamento diverso, più unificante degli approcci al tema della pari opportunità negli organismi e nelle istituzioni elettive tra uomo e donna. È stato approvato un emendamento che, in luogo della generica garanzia della parità di accesso, dispone che i candidati di uno stesso sesso non eccedano la quota del 60 per cento, peraltro in analogia con quanto dispone la legge n. 52 del 2015, recentemente approvata, che proprio questo principio pone come presupposto della rappresentanza uomo-donna negli organismi elettivi. In particolare, il testo definito in Commissione, che corrisponde al testo base del disegno di legge, prevede tre diverse ipotesi che caratterizzano le tre diverse modalità di elezione degli organismi elettivi nelle rappresentanze regionali, ovvero l'espressione della preferenza, l'espressione della lista bloccata e l'espressione del collegio uninominale. In tutti questi casi vale, con le diverse modulazioni di contesto, l'applicazione del principio del non superamento del 60 per cento per ciascun sesso. Tenuto conto della pluralità dei sistemi elettorali regionali, i più stringenti princìpi fondamentali dettati dal testo proposto ai fini della disciplina della materia da parte delle Regioni servono a garantire l'effettività di una competizione equilibrata tra donne e uomini, ritenuta essa stessa (l'abbiamo detto), con l'aggancio degli articoli 51 e 117, settimo comma, della Costituzione, principio assolutamente e reiteratamente definito meritevole di tutela nell'assetto costituzionale. La presenza femminile nelle istituzioni - è pleonastico ripeterlo ma giova comunque ricordarlo, soprattutto in costanza di un provvedimento di tal fatta - è espressione di una democrazia pienamente compiuta ed è certamente un passo di avvicinamento alla politica in un momento di crisi della politica stessa e delle istituzioni agli occhi dei cittadini. Una democrazia fondata su di una rappresentanza equilibrata dei sessi costituisce infatti l'esito più fecondo di un lungo percorso di progressiva valorizzazione del ruolo delle donne nella vita sociale e politica, fino ad alcuni anni fa caratterizzata da una presenza maschile assolutamente prevalente, secondo alcuni addirittura monopolistica salvo rare eccezioni. Come abbiamo detto, il disegno di legge rappresenta un'espressione di princìpi che sono già confluiti in altre leggi elettorali riferite a diverse espressioni elettive, a partire dall'Europarlamento, dove addirittura questa Assemblea ha votato, non più tardi di un anno fa, il criterio dei 50 per cento, fino ad arrivare alle elezioni degli enti locali minori e dei Comuni, dove ugualmente è affermato il principio della pari rappresentanza democratica fra i sessi. Mancava quindi, ed era un necessario coordinamento, l'elemento regionale, anche perché è ben vero, e l'abbiamo riscontrato e discusso in quanto tale in Commissione, che i singoli ordinamenti regionali, i singoli statuti regionali, hanno provveduto in questo senso: posso ricordare, tra gli altri, il Lazio, la Puglia, la Toscana, le Marche, la Campania, l'Umbria, l'Abruzzo, la Calabria. È vero che si è provveduto a tentare un equilibrio di pari opportunità di genere ed è altrettanto vero che fino ad ora i risultati non sono apparsi così soddisfacenti, se la schedina vede come assolutamente prevalente la rappresentanza femminile nella Regione Campania, dove però non supera il 26 per cento, seguita a ruota da altre Regioni come la Calabria, il Veneto, la Puglia e l'Abruzzo, dove però le percentuali variano dal 10 al 4 per cento, con la maglia nera della Basilicata, che vede zero rappresentanza femminile nel suo Consiglio regionale. Questa e altre considerazioni che mi limito ad abbozzare ma che certamente emergeranno nel corso della discussione generale, così come sono emerse nel corso del nostro dibattito in Commissione, rendono non già opportuno, ma necessario un provvedimento di questo tipo, tenendo altresì conto del fatto che esistono già analoghe disposizioni dal livello europarlamentare fino al livello comunale. Mi si perdoni la ripetizione, ma questo è un tratto determinante di questo provvedimento, che vuole, anzi chiede e richiama un'omogeneizzazione necessaria fra i diversi livelli elettorali e di governo. Ancora, come ho accennato all'inizio della mia breve relazione, durante l'esame in sede referente la Commissione ha deciso di sostituire la parola «genere» con la parola «sesso». Pur nella consapevolezza che il termine «genere» sia coerente con la legislazione internazionale, si è però valutato che in primis il termine «sesso» corrisponde letteralmente al lemma costituzionale, alla parola che la Costituzione utilizza: in ogni articolo in cui menziona questo aspetto della parità (articoli 2, 3, 51 e 117), viene invariabilmente utilizzata la parola «sesso» per demarcare la differenza tra l'uomo e la donna; la parola «genere» è certamente più diffusa a livello internazionale, ma si tinge di altre sfumature che hanno una matrice non solamente di carattere antropologico bensì di carattere sociologico, culturale, politico, di diverse modalità di declinazione, tant'è che si arriva, a livello internazionale, a considerare addirittura venti tipi di genere. Non è la corrispondenza alla locuzione "genere" ciò che si voleva affermare come principio di rappresentanza elettorale pariordinata all'interno di questo provvedimento.
2015-09-08	FI	BerniniAnnaMaria	Signor Presidente, svolgerò una brevissima replica. Posso dire di aver avuto conferma delle cose che ho semplicemente adombrato nella relazione e che sono state il risultato di una facondissima discussione tenutasi in Commissione. A fronte di una lunga storia, di una lunga esperienza, di una lunga tradizione di presenza a vocazione eccessivamente monopolistica maschile all'interno delle istituzioni (su cui non siamo qui ad attribuire responsabilità o motivazioni di esperienza: non vogliamo fare l'esegesi delle fonti), ciò che si è deciso di fare lo si è deciso proprio perché l'Italia - come diceva proprio ora la senatrice Lo Moro e come abbiamo detto in Commissione - non è una monade, ma è un luogo dell'Europa unita, che anche sotto il profilo legislativo non può non tener conto delle esperienze straniere di settore e dei principi e valori condivisi.
2015-09-08	PD	GinettiNadia	È bene ricordare che l'obbligo delle quote di presenza femminile nei consigli di amministrazione ex lege 120 del 2011, che crea la riserva di un terzo nelle società quotate e controllate dalle pubbliche amministrazioni, ha prodotto in Italia un cambio storico di composizione nei consigli di amministrazione all'avanguardia in tutta Europa, passando dal 6,8 al 33 per cento di rappresentanza al femminile. Tale risultato storico non ha però indotto un pari cambiamento nell'atteggiamento elettorale dei nostri cittadini. Una recente indagine dell'istituto «Carlo Cattaneo» ha infatti accertato che nelle ultime elezioni regionali «solo in Toscana si è prodotta un'effettiva alternanza tra uomo e donna». La parità di genere sembra rimanere sulla scheda elettorale in quasi tutte le Regioni che hanno votato tra il 2013 e il 2015. Tuttavia, la preferenza al femminile aiuta soprattutto i partiti più radicati territorialmente, a significare quale ruolo fondamentale può svolgere in tale battaglia di democrazia la piena attuazione della previsione costituzionale di cui all'articolo 49, ovvero la certificazione che la democrazia deve essere adottata ed esercitata nei partiti e nella loro organizzazione interna, ancor prima che nel sistema elettorale: nella vita politica locale, nella partecipazione allargata e nella selezione delle classi dirigenti e dei candidati ai ruoli apicali e collegiali delle istituzioni. E' forse anche da lì che è necessario ripartire. Vi è quindi un flop di democrazia e di rappresentanza certificato anche dai dati del World economic forum. Tale gap è prima di tutto differenziale e sociale: l'Italia rimane inchiodata al 69° posto tra i 142 Paesi per parità di genere, dietro al Bangladesh. Le donne disoccupate sono ancora il 53 per cento contro il 36 per cento di uomini, guadagnano meno anche se più istruite, sono capofamiglia di famiglie monoparentali a maggior rischio di povertà e hanno più difficoltà di accesso al credito. La parità di genere è quindi elemento di competitività e fattore di democrazia per la piena attuazione del disposto costituzionale di cui all'articolo 51 della Costituzione, modificato - ricordiamocelo - nel 2003, che impone l'adozione di provvedimenti per le pari opportunità, di cui questo disegno di legge è espressione; intervento costituzionale resosi necessario a seguito dell'intervento della Corte costituzionale, con sentenza n. 422 del 1995, sulle quote a favore delle donne. Questo provvedimento di legge contribuisce dunque, non tanto ad imporre un obbligo, ma a disporre in merito ad un sistema elettorale e contribuisca a consolidare una consapevolezza che è responsabilità civica, ancor prima che rappresentanza politica, di contrasto a quella barriera invisibile, definita «tetto di cristallo», che costituisce ancora oggi una complessa interazione di strutture e sovrastrutture organizzative, sociali e culturali che impediscono di fatto una parità, che è al tempo stesso conquista di genere, opportunità di progresso di un processo democratico ancora in divenire.
2015-09-08	PD	LoMoroDoris	Quando si parla di queste cose e di battaglie che hanno a che fare con la democrazia e con la civiltà, non si parla per sé, non si parla per il proprio campo d'azione e per il proprio campo politico. Tra l'altro, io appartengo al PD, per il quale sto intervenendo, e non avrei bisogno di una normativa di questo genere: l'abbiamo dimostrato in tante occasioni, l'hanno dimostrato le presenze numerose delle donne in questo contesto in cui oggi parliamo, l'abbiamo dimostrato alle recenti competizioni europee, quando, all'indomani di una legge sofferta, che nell'immediato non mi ha reso soddisfatta (ma che oggi, guardando in prospettiva, è certamente una delle più avanzate che abbiamo in Europa), il Partito Democratico ha candidato numerosissime donne e ha avuto quasi tutte capilista di sesso femminile.
2015-09-09	PD	ZanoniMagdaAngela	Non mi soffermerò molto sulle entrate, su cui già i relatori sono intervenuti. Vediamo da cosa è determinato, invece, il miglioramento del saldo netto da finanziare esaminando le cifre più grandi. Due sono gli elementi da sottolineare. Il primo è la riduzione della spesa per interessi passivi, già in parte citata anche in altri interventi, e il secondo è la diminuzione dei trasferimenti dell'Unione europea, che però è dovuta al rinvio di una decisione dell'Europa e non ad una sostanziale modifica della spesa.
2015-09-09	M5S	LezziBarbara	Signor Presidente, negli ultimi anni ci ha governato prima il Governo Berlusconi, che, con il suo centrodestra, nel corso di tutta la sua amministrazione, ha aumentato la spesa corrente di 206 miliardi e le tasse di 156; il Governo Prodi, dal 2006 al 2008, che ha aumentato la spesa pubblica di 60 miliardi e le tasse di 52; il Governo Monti, che, persino lui, è riuscito ad aumentare le spesa di 8 miliardi e le tasse di 20 e anche il Governo Letta ha aumentato la spesa corrente di 11 miliardi e le tasse di 12. Questo è il resoconto degli ultimi anni. Dopo Monti e Letta, arriviamo finalmente al Governo del giovane Premier. Secondo il disegno di legge n. 2008 oggi al nostro esame - e non l'ha scritto nessun gufo, ma l'ha siglato Padoan - si evince che, rispetto al 2013, quindi non già rispetto a previsioni che sappiamo essere sempre farlocche, le spese finali sono passate da 582 a 603 miliardi; le entrate da 819 a 840 miliardi; le spese complessive da 753 a 811 miliardi; il saldo netto da finanziare passa da meno 28 a meno 53. Poi vediamo l'assestamento nel 2015: le spese finali passano da 603 a 611 miliardi mentre le spese complessive da 811 a 838; l'avanzo primario viene ulteriormente ridotto di 23,5 miliardi. Secondo la Corte dei conti l'aspetto più preoccupante è che nell'anno di Governo Renzi sono diminuiti del 16 per cento gli investimenti fissi lordi. Eppure ricorderemo tutti lo sblocca Italia. C'era una slide splendida che vantava 43 miliardi di investimenti bloccati che finalmente sarebbero ripartiti: sono ripartite solo le lobby del petrolio; per il resto, abbiamo avuto una flessione. Poi abbiamo avuto -18 per cento di minori impegni nel Fondo coesione e sviluppo, che serve soprattutto per le Regioni svantaggiate del Sud. Quando però arriva il rapporto Svimez il Governo Renzi si accorge che c'è più di un terzo dell'Italia che non è stato dimenticato: io credevo che lo avesse dimenticato, ma quand'è arrivata la legge di stabilità dell'anno scorso mi sono resa conto che l'intenzione era proprio quello di saccheggiarlo. Adesso mi viene da ridere a guardare e ad ascoltare il Premier, e Confindustria - che fa il suo lavoro di pressione - parlare di ripristinare la decontribuzione almeno per il Sud. Questo potrebbe essere grottesco e pittoresco, se non fosse che una legge del genere c'era già. Mi riferisco alla legge n. 407 del 1990. È stata abrogata per far cassa con il saccheggio dei fondi di coesione e sviluppo per poi riproporla come la grandissima novità nella nuova legge di stabilità. Purtroppo, anziché essere strutturale, sarà di nuovo uno spot : durerà circa un anno, se ci andrà bene. Esattamente come hanno fatto con il regime dei minimi. Ve la ricordate la slide della legge di stabilità? Si prometteva di ridurre le tasse al 15 per cento, ma eravamo al 5 con Monti. Dopo è arrivato il cosiddetto mille proroghe, che poi è tornato indietro, perché si fa sempre così. Lo stesso è stato fatto con la spending review. Quando Renzi si è insediato nel febbraio 2014, una delle slide più interessanti era quella che presentava 32 miliardi di tagli già fatti. Avrebbero dovuto utilizzare 10 di questi miliardi per gli 80 euro, ma ancora li dobbiamo pagare con la clausola di salvaguardia che scatterà tra qualche giorno per il reverse perché tutto era stato messo a copertura degli 80 euro. Un'altra decina di miliardi servivano per decurtare del 10 per cento l'IRAP, manovra che si è poi rimangiato nella legge di stabilità dell'anno scorso per fare un'altra promessa di cui vedremo gli effetti - forse - nel 2016. Chi fa di conto nelle imprese al Sud sa che, in realtà, quello sgravio al Sud già c'era. Pertanto, togliere anche quella componente lavoro dal calcolo dell'IRAP non sarà un sollievo per il Sud, ma anzi un aggravio. Sarebbe interessante vedere il Premier andare giù in Sicilia, in Campania, in Calabria e nella mia Puglia per portare una slide chiara in cui spiega anche tutto quello che ha tolto e scippato al Sud. Questa è la ragione per cui noi voteremo contro. Non è perché vogliamo andare sempre contro; non è perché noi non eravamo favorevoli agli 80 euro se non si fosse traslato tutto l'impegno fiscale ad altre persone o alle stesse con l'aumento delle tasse sulla casa, che adesso si promette di togliere. Io però mi chiedo: dal momento che la TOSAP e la TARSU non verranno messe nella local tax, cosa ci mettiamo nella stessa? Ci mettiamo forse l'IMU aumentata su capannoni e negozi? Vorrei però ricordarvi che le imprese riescono a farsi dedurre almeno la TASI. Con l'IMU non è così. Se la deducono solo per il 20 per cento. State preparando un bello scherzetto. Chissà da quali slide sarà condito. L'imprenditore se ne renderà conto soltanto quando arriverà aprile o maggio. Ci auguriamo che non sia così. Ci auguriamo anche che le clausole di salvaguardia non vengano solo posticipate perché l'economia è fatta di sicurezza, di ottimismo, di verità e di serietà, cose che invece, purtroppo, questo Governo non ha. Probabilmente nel Governo e nella maggioranza ci sono delle persone che sanno queste cose, ma forse si comportano come ha fatto adesso la collega Cirinnà, che vota contro se stessa, e nonostante la disciplina di partito differisca di parecchio rispetto alla disciplina della propaganda del Premier, che quando va in televisione dice tutt'altro. Pertanto, il Movimento 5 Stelle purtroppo, con rammarico, è costretto a dire nuovamente no a come si spendono i soldi. Quei 67 miliardi di nuovo debito pubblico potevano servire ad abrogare l'IRAP per le piccole e micro imprese o ad introdurre il reddito di cittadinanza - e sono certa di quello che dico. Anziché far risalire i consumi di 80 euro, queste manovre sì che avrebbero dato un impulso all'economia. Probabilmente, invece che continuare a strozzare gli italiani e nonostante tutto avere avanzi primari sempre più bassi, a questo punto staremmo meglio. A poco valgono le giustificazioni. Adesso si obietta che dall'Europa ci dicono che gli "80 euro" sono una spesa invece che una minore entrata; ma le spese sono aumentate ben oltre i 10 miliardi relativi agli "80 euro": bisogna essere precisi anche in questo. Ci rimane veramente ben poco altro da dire. Quello che ci rimane da suggerirvi è di ascoltare la voce del Parlamento e anche del Movimento 5 Stelle. Abbiamo sentito il premier gridare che non ci sono più gli amici degli amici; ma poi, a diversi livelli e per diverse condizioni, arriva Marino o arriva Azzollini: eccome se è un amico di un amico. Eppure si tratta sempre di soldi, rigorosamente pubblici, che se ne vanno e che comunque, poi, vanno a far parte di questi bellissimi conti.
2015-09-10	PD	FattoriniEmma	L'ordinamento italiano, riconoscendo ex lege la cittadinanza ai bambini nati nel proprio territorio, che sarebbero altrimenti apolidi, è già in linea con quanto previsto da una delle opzioni indicate dalla Convenzione e non necessita di disposizioni di adeguamento. Tuttavia, il nostro Paese ha finora provveduto a ratificare solo la Convenzione sullo status degli apolidi del 1954, e non anche la Convenzione del 1961. Un'eventuale adesione consentirebbe di introdurrebbe nell'ordinamento italiano un ulteriore obbligo giuridico di rilevanza internazionale, rafforzando la trasparenza giuridica e la prevedibilità delle garanzie e delle procedure poste in essere dall'Italia in materia di prevenzione dell'apolidia, dando seguito ad impegni assunti a livello internazionale. La Convenzione, composta di 21 articoli, ha per obiettivo quello di assicurare il diritto di ogni persona ad avere una cittadinanza, ivi compreso il diritto di ogni bambino ad acquisirne una. Essa stabilisce norme sull'acquisizione, sulla rinuncia, sulla perdita e sulla privazione della cittadinanza e prevede una serie di misure cui gli Stati aderenti devono dare applicazione, che illustro. Più in dettaglio, gli articoli da 1 al 4 introducono misure per evitare l'apolidia dei minori, in particolare attraverso l'attribuzione iure soli della cittadinanza ai nati da genitori apolidi o cittadini di Stati che non applicano lo ius sanguinis, e attraverso l'attribuzione iure sanguinis della cittadinanza ai nati all'estero. Gli articoli 5, 6 e 7 fissano una serie di misure per evitare l'apolidia dovuta a perdita o a rinuncia della propria nazionalità, condizionando la perdita della cittadinanza al possesso di un'altra cittadinanza. Gli articoli 8 e 9 dettano norme per evitare l'apolidia dovuta alla privazione della nazionalità, mentre l'articolo 10 introduce alcune disposizioni volte ad evitare l'apolidia nel contesto della successione degli Stati, prevedendo l'obbligo di regolare la cittadinanza delle persone coinvolte in trasferimenti di territorio da uno Stato a un altro. L'articolo 13 dispone che non venga pregiudicata l'applicazione di disposizioni nazionali più favorevoli in materia, mentre i successivi articoli dal 14 al 17 dettano norme in materia di controversie e di applicazione delle disposizioni ai territori statuali. Il disegno di legge di ratifica si compone di 4 articoli che dispongono, rispettivamente, in merito all'autorizzazione alla ratifica, all'ordine di esecuzione, alla clausola di invarianza di finanza ed all'entrata in vigore. L'accordo non presenta profili di incompatibilità con la normativa nazionale, né con l'ordinamento comunitario e gli altri obblighi internazionali sottoscritti dal nostro Paese, risultando peraltro in linea con quanto già previsto dalle convenzioni del Consiglio d'Europa sulla nazionalità del 1997 e sulla prevenzione dei casi di apolidia in relazione alla successione degli Stati del 2006. In conclusione, si propone l'approvazione da parte dell'Assemblea del provvedimento in esame.
2015-09-10	PD	FattoriniEmma	Nonostante il diritto della persona umana alla nazionalità sia riconosciuto come fondamentale dalla Dichiarazione universale dei diritti dell'uomo e dalla Convenzione europea sulla nazionalità del 1997, si stima che in Europa vi siano circa 600.000 casi di apolidia, mentre in Italia sarebbero almeno 15.000 le persone apolidi o a rischio di apolidia, per la maggior parte giovani, nati e cresciuti in Italia, spesso appartenenti alle comunità rom e sinti provenienti dalla ex Jugoslavia.
2015-09-10	PD	ZandaLuigi	Signor Presidente, mi permetta innanzitutto di salutare con affetto e con amicizia la signora De Sena, i figli di Luigi e i parenti che oggi con noi ricordano la scomparsa di un uomo che ha avuto una lunga e ricca vita pubblica, una vita pubblica che, assieme ai numerosi incarichi di responsabilità che ha ricoperto, dicono molto del suo duro impegno professionale e dei suoi ripetuti successi. Spesso accade, però, che il curriculum non riveli tutto delle persone. Anche questa volta è così, non bastando il curriculum ad illustrare una personalità con un'umanità molto complessa e profonda e a dirci come Luigi De Sena veramente fosse, con tutta la sua sensibilità, la sua morale e i suoi ideali. Il suo curriculum vitae illustra il percorso di un vero servitore dello Stato, come ricordava adesso il presidente Grasso, e ci dice anche che ha svolto il suo lavoro in un modo non ordinario, non banale, non di routine, ma con un ingegno e un'abnegazione rari in un Paese come il nostro, purtroppo tuttora profondamente e gravemente ammalato di tran tran burocratico. La carriera di De Sena è stata densa di avanzamenti e di traguardi raggiunti. Il suo lavoro lo ha portato ai vertici più alti della Polizia di Stato, sino alla prefettura di Reggio Calabria. È stato proprio l'insieme delle sue qualità professionali e delle doti di saggezza e di equilibrio con cui ha combattuto la mafia e ha esercitato le sue responsabilità di prefetto nella difficilissima realtà calabrese che lo ha portato in Parlamento, per scelta felice del Partito Democratico. In Calabria De Sena ha rappresentato con coerenza e serietà lo Stato, con tutti i sacrifici e i rischi che questa missione comportava in una terra tanto difficile. Uomo di Stato - come lei ha ricordato, presidente Grasso - con un tratto personale e una profondità culturale propri di un gentiluomo napoletano, Luigi era un uomo sereno, allegro, molto sicuro delle sue idee, ma nello stesso tempo era umanamente malinconico, pensieroso, ricco di memorie e di ricordi. Intellettuale e aristocratico nella visione politica, aveva contemporaneamente anche un animo popolare e una grandissima sensibilità sociale. Insomma, Luigi era un vero figlio di quella straordinaria borghesia meridionale che per centocinquant'anni di storia unitaria tanto ha dato alla nostra Patria in termini di classe dirigente, di finezza di pensiero e di solidità culturale. Chi sia stato Luigi De Sena, quanto grandi siano stati l'affetto e la stima di chi l'ha conosciuto era palpabile nel pomeriggio in cui si è celebrata, nella sua parrocchia, la cerimonia funebre. Raramente ho visto una così sincera partecipazione, tanta generale e vasta commozione, tanto rimpianto sincero di colleghi, amici, della sua famiglia, dei tanti parenti con i quali, numerosi, a lui piaceva molto trascorrere ad Amalfi il poco tempo del suo riposo. Luigi De Sena non aveva granché del cliché tradizionale del funzionario di Polizia. Come altri suoi colleghi, come gli uomini migliori della Polizia di Stato, dei Carabinieri, della Guardia di finanza, anche Luigi De Sena era profondamente innamorato della sua professione. Ma la interpretava con uno stile e con una cultura della sicurezza - espressione che lui usava molto spesso - tutta sua. Io ero amico personale, oltre che collega di Luigi De Sena da molti anni, e parlavo con lui molto spesso e so che credeva in modo assolutamente prioritario alla funzione sociale dello Stato. Riteneva che fosse proprio una buona politica sociale a costituire il migliore, più efficace e più sollecito metodo di lotta alla criminalità e a ogni altra forma di violazione della legalità. In una parola, Luigi De Sena era un poliziotto vigile, attento, severo, che aveva ben chiaro come, a difesa della legge, l'arma più efficace dello Stato fosse la prevenzione. De Sena credeva veramente, con il cuore, che la Polizia dovesse agire non in contrapposizione ai cittadini, ma al loro servizio. Se oggi fosse qui e se noi potessimo chiedergli di aiutarci a capire come fronteggiare il gigantesco fenomeno delle migrazioni di massa, Luigi ci scongiurerebbe di non ridurlo ad una questione di polizia, ad un fatto di ordine pubblico. Lui, poliziotto democratico sino in fondo all'anima, ci spiegherebbe il valore civile e politico per l'Italia e per l'Europa di una buona politica di solidarietà e di accoglienza; ci direbbe della necessità di aiutare i rifugiati che scappano dalla violenza; ci ricorderebbe la necessità di prevenire le guerre; ci metterebbe in guardia dai pericoli del debito pubblico delle più povere tra le Nazioni africane; ci direbbe di investire risorse nella scuola e nell'educazione civile delle persone che l'Italia è in grado di accogliere. Questa era, per Luigi De Sena, la cifra della cultura della sicurezza. Faccio un'ultima notazione. Pur essendo un uomo di valore e di profonda e vasta esperienza, pur essendo una persona molto colta e matura, Luigi De Sena, appena entrato in Senato, mostrò di avere molto chiaro di essere stato chiamato a esercitare un alto ruolo per lui assolutamente nuovo. Da gran signore qual era, faceva il senatore con grande modestia e grande dignità. Come tutte le grandi personalità, voleva ascoltare, era curioso di conoscere, di osservare. Quella dell'ascolto è una dote rara nella politica del nostro tempo. Presidente, oggi voglio ricordarlo non soltanto con il rispetto dovuto a chi è stato senatore, a chi ha aiutato il Senato a svolgere per un'intera legislatura il suo ruolo, ma lo voglio ricordare con amicizia e con affetto. A nome di tutto il Gruppo del Partito Democratico voglio anche ringraziarlo, con il cuore, per l'insegnamento di vita che ci ha lasciato.
2015-09-10	PD	CantiniLaura	Signor Presidente, ringrazio il Sottosegretario per la sua risposta specie perché - e ne sono particolarmente contenta - non è stata circoscritta all'evento, peraltro gravissimo, nonostante siano passati tanti mesi e, purtroppo, tanti altri eventi avvenuti sia nelle vicinanze delle nostre coste sia in acque vicine ad altri Paesi europei. Lo ringrazio perché le informazioni che ci ha dato ci confortano rispetto ad una problematica così grave e importante alla quale noi non vogliamo abituarci: non vogliamo che questi numeri così consistenti restino numeri, ma vogliamo in ogni occasione e in ogni modo ricordare che 300 persone che perdono la vita sono numeri da azione di guerra e non sono da considerarsi mai e poi mai come incidenti. Colgo l'occasione per sottolineare due informazioni. Sono proprio di oggi due lanci di agenzia, che ho potuto leggere in attesa dell'apertura di questa seduta, che ci confortano rispetto ad un problema così grave. La prima riguarda una parte del problema che non è affrontato nella mia interrogazione, ovvero la richiesta di asilo e la divisione dei richiedenti asilo tra i Paesi UE. Abbiamo saputo che a Strasburgo è passata la risoluzione circa la disponibilità alla richiesta di asilo suddivisa tra Paesi per i 40.000 richiedenti, ma anche per gli ulteriori 120.000, che è la richiesta che abbiamo portato avanti come Italia, che riguarderà i richiedenti asilo provenienti da Italia, Grecia e Ungheria. L'altra notizia che mi preme maggiormente sottolineare nella sua importanza è che pian piano si inizia ad avere qualche successo nell'azione di contatto con il Governo libico, pur sapendo che la Libia non ha un Governo rappresentativo di tutto il territorio. L'azione in atto ha portato infatti oggi alla dichiarazione, riportata in un'agenzia recentissima, secondo cui la Libia è pronta a cooperare con i Paesi europei, in particolare con l'Italia, per distruggere le imbarcazioni degli scafisti. Naturalmente, vi sono condizioni - su cui il Governo ragionerà nei prossimi giorni - che devono essere prese, a mio avviso, in seria considerazione poiché la richiesta è di considerare comunque la necessità di aiutare da un punto di vista economico i Paesi dell'Africa subsahariana (come abbiamo visto, la polveriera che sta deflagrando e che non è così all'ordine del giorno per altri Paesi). Questa disponibilità mette - a mio avviso - in evidenza come sia effettivamente importante in questo momento che il Governo del nostro Paese lavori su entrambi i fronti: da una parte quello finalizzato a garantire per un'accoglienza migliore - lo abbiamo sentito anche in occasione di altre interrogazioni - più puntuale, più veloce nel riconoscimento delle persone, in modo da garantire i rimpatri, ma anche, e soprattutto, un'integrazione effettiva delle persone che hanno possibilità di rimanere in Italia o negli altri Paesi europei; dall'altra, però, dobbiamo combattere davvero la tratta umana, che è il tema effettivo che ho affrontato nell'interrogazione, che porta a questi eventi così drammatici che, nonostante l'azione che abbiamo intrapreso come Europa, sono purtroppo ancora troppo pesanti.
2015-09-10	PD	FaveroNicoletta	Signor Presidente, innanzi tutto ringrazio il Sottosegretario per la risposta della quale sono soddisfatta, anche perché evidenza lo sforzo che è stato fatto per una situazione che definire emergenziale è dire poco. Quello che sta avvenendo in molte parti del nostro mondo è un esodo biblico verso l'Occidente e la sua parte più ricca, cioè il Nord, dall'Africa e, in questo caso, dal Mali. Il territorio del Mali soffre da anni per le guerre civili ed intestine che si sono susseguite, a causa delle quali la stessa Farnesina sconsiglia di recarsi, nonostante gli accordi di pace stipulati grazie anche all'ausilio dell'Algeria e delle organizzazioni che lavorano in tal senso perché questa Nazione non è frequentabile. Risale ad agosto l'uccisione di parecchi militari come anche lo scoppio di una bomba all'interno di un hotel frequentato anche da europei e, in generale, da occidentali. Quindi, penso che i ragazzi di quei luoghi siano attratti dall'Europa, essendo un territorio che vive in pace ormai da settant'anni, dove si può lavorare, avere una famiglia e sperare nel futuro. Sono ragazzi di venticinque o trent'anni che vengono espulsi da una situazione non solo di incertezza ma di conclamata tragedia. Oltretutto, in quei territori, si susseguono calamità naturali, come le inondazioni, o altri eventi tragici. Dunque, io credo che si sia investito parecchio come comunità: si investe dal punto di vista economico, e sentiamo tutti i giorni i programmi televisivi e i giornali parlare dei 35 euro al giorno destinati ai migranti. Ma questa è soltanto una parte della questione. Faccio presente che, nel territorio di Pettinengo, un ridente comune del biellese di 1.200 anime, questi ragazzi, al loro arrivo, venivano guardati con un po' di timore perché forestieri e in quelle zone non ci si era molto abituati. Eppure, si sono talmente integrati che hanno cominciato a frequentare la comunità e a lavorare in piccole attività di manutenzione, facendo diventare una consuetudine quella che a Pettinengo era già un'usanza cioè il fatto di farli lavorare. Tanto che alcuni di quelli che sono rimasti, quei cinque che lei ha menzionato, signor Sottosegretario, lavorano nell'ambito della pulizia, della cura del verde; uno di essi è apicoltore, due sono andati a Parigi in cerca di fortuna presso i propri parenti, ed altri che arrivavano da una situazione analoga sono - diciamocelo - spesso ritornati in una presunta clandestinità, perché non se ne sa più nulla. Qualcuno è rimasto in contatto e ha detto che stanno lavorando nella raccolta di prodotti agricoli, ma questo alimenta quel mercato nero che noi vogliamo assolutamente debellare. Ecco quindi che l'idea di espellere, o comunque non accogliere, dei giovani - come nel caso specifico, ma possono essere anche donne o bambini - che arrivano da Paesi in conclamato stato di guerra - in tale caso non dichiarata, ma comunque sotterranea e sempre pronta a divampare - credo debba essere ripensata o comunque debba esserci una maggiore condivisione di situazioni del genere. Da ultimo, ma non ultimo, accolgo molto favorevolmente tutti i grandi progressi registrati e la semplificazione dell' iter. Credo, però, avendo alle porte arrivi sempre più massicci ed importanti, che lo sforzo sia sburocratizzare e semplificare maggiormente, dando una rapida risposta - in questo caso - ai richiedenti asilo, sia da velocizzare, proprio per non trovarci in situazioni di illegalità.
2015-09-10	PD	OrruPamelaGiacomaGiovanna	ORRU' (PD). Signor Presidente, ringrazio il sottosegretario Manzione per l'ampia risposta data alla mia interrogazione per la quale mi dichiaro soddisfatta. Quello dell'immigrazione e degli sbarchi è un tema quanto mai attuale e purtroppo lo vediamo anche dalle contingenze degli ultimi giorni. Come dimostrano gli eventi, questo fenomeno ha assunto proporzioni incalcolabili, però devo dire che nel semestre europeo, e soprattutto nell'ultimo periodo, abbiamo assistito ad un comportamento della nostra Nazione, dell'Italia, che ha mirato particolarmente a sensibilizzare tutta l'Europa e mi pare che l'atteggiamento della Germania di questi ultimi giorni sia un esempio. L'applauso che ha accolto i migranti in Germania dovrebbe essere d'esempio volto a far comprendere che l'Unione europea deve fare qualcosa tutta insieme, come appunto lei ha detto, seguendo e portando a termine un programma che sia condiviso. Vorrei citare le dichiarazioni di ieri del presidente Junker che dava come priorità la redistribuzione dei 160.000 profughi, il rafforzamento di Frontex e quindi, sostanzialmente, il rafforzamento della politica europea. Per quanto riguarda le domande più precise che ho posto relativamente agli enti locali, io provengo dalla Sicilia, una Regione che accoglie immediatamente i migranti e che quindi, fino a quando non avviene la redistribuzione, ospita un numero molto alto di migranti e si presta sempre molto bene, devo dire, a tale accoglienza. Ho apprezzato anche la distinzione che ha fatto, signor Sottosegretario, dei centri perché, molte volte, si confondono gli SPRAR e l'attribuzione delle competenze. Io vengo dalla Provincia di Trapani dove il prefetto ha saputo fare la distribuzione dell'accoglienza responsabilmente, legalmente e in maniera precisa e puntuale. È apprezzabile, con riferimento agli enti locali, l'allentamento del Patto di stabilità - di cui già sapevo- che spero avvenga nuovamente anche quest'anno, in una misura un po' più ampia. Infatti, il problema riguarda i minori non accompagnati, che - da quanto ci risulta - gli enti locali affrontano nell'immediato, con la collaborazione anche delle associazioni. Speriamo che anche quest'anno tutto questo si ripeta e che ci siano un maggiore coinvolgimento ed aiuto. Sono pertanto soddisfatta della risposta - ripeto - e la ringrazio, signor Sottosegretario.
2015-09-15	PD	MaranAlessandro	C'è un'altra costante che, in ragione della prima, ha costituito e continua a costituire una risposta alla condizione di vulnerabilità, ed è l'ancoraggio ad alleanze bilaterali e a sistemi di alleanze con attori più forti, in grado di colmare il deficit di sicurezza internazionale e qualche volta anche interna del nostro Paese ed assicurare anche la partecipazione dell'Italia al tavolo delle principali potenze. Il punto è che sullo sfondo di queste costanti storiche, oggi la politica estera italiana risente di altri due processi: non solo dell'indebolimento dell'opzione multilaterale, ma del fatto che l'America non ha più la scala, non ha più la forza e neppure il consenso interno per agire come Atlante che regge sulle spalle il mondo, per usare una definizione che in America circola spesso, fungendo al contempo da locomotiva economica e da garante della sicurezza militare e al tempo stesso noi assistiamo alla crisi di coesione, forse ancora più preoccupante, che grava sull'architrave stessa dell'opzione multilaterale dell'Italia, che è l'Unione europea. L'Europa è diventata sempre più introversa e frammentata e conta sempre meno sulla scena internazionale ed in America è in corso un ripiegamento e i cittadini americani, stretti tra le difficoltà economiche e le guerre inconcludenti ed interminabili in Afghanistan ed in Iraq, vorrebbero scrollarsi di dosso i fardelli geopolitici, ma né l'America né l'Europa possono permettersi una ritirata precipitosa; l'Alleanza atlantica deve misurarsi con una fase di incertezza e turbolenza della politica globale, in cui il potere dell'Occidente si sta spostando sempre di più verso i Paesi emergenti e gli sconvolgimenti che accompagneranno per forza di cose, inevitabilmente, questo terremoto possono essere affrontati con maggiore efficacia soltanto attraverso una stretta intesa tra Stati Uniti ed Europa e all'interno dell'Unione europea. Anche per questa ragione, perché la sicurezza attorno a noi sarà europea o non sarà, l'Italia deve restare un partner credibile che potrà ridurre i vecchi oneri internazionali, ma che non potrà sottrarsi a nuovi impegni che si profilano, sia economici che militari. Se lo si legge attentamente, l'articolo 11 chiarisce, in maniera inequivocabile, che ad essere proibito è un uso della forza armata di aggressione. Ed esso consente (dopo un punto e virgola, perché non c'è neanche un punto) quelle cessioni di sovranità necessarie per la costruzione, come processo attivo, della pace. Anche per questa ragione noi riteniamo sia opportuno definire una cornice che possa consentire l'invio di contingenti militari italiani all'estero, e una cornice ragionevolmente unitaria. Che l'Italia possa chiudersi in casa è quanto di più lontano ci sia dalla realtà del XXI secolo. E per questo nostro modo di vedere questo disegno di legge quadro è benvenuto.
2015-09-15	PD	PegorerCarlo	Signora Presidente, nell'odierno scenario internazionale risulta a tutti evidente come il tema della sicurezza e del suo governo e controllo, della stessa gestione degli eventuali scenari di crisi, si presenti con caratteri di estrema problematicità e drammaticità. Non a caso, due anni fa questa legislatura ebbe inizio nel segno di una nuova attenzione al tema della sicurezza e difesa, sotto la spinta dell'aggravarsi delle crisi nel Nord Africa e in quel quadro si ripropose con forza la questione relativa alla necessità di costruire, tra l'altro, una più efficace politica di difesa comune europea. Gli eventi e le ulteriori crisi che si sono succedute da allora (i gravissimi atti di terrorismo che hanno interessato lo stesso territorio europeo, gli eventi in Siria, Ucraina, Libia, in Medio Oriente, i tragici fatti del Mediterraneo) hanno sempre più evidenziato un serio deficit nelle capacità di gestione delle crisi da parte dei Paesi occidentali e, in particolare, dell'Unione europea. Da qui, il dato politico di grande importanza per il nostro continente, e non solo: ovvero la non più rinviabile realizzazione di una strategia di difesa e sicurezza comune più efficace e all'altezza dello scenario presente. La sicurezza è quindi oggi al primo posto nelle agende dei principali Paesi. Questo tema si propone sistematicamente in tutta la sua quotidiana drammaticità e pone all'ordine del giorno la questione relativa a come sostenere un sistema di governance globale condiviso, in grado pertanto di affrontare le varie crisi e, nell'immediato, il quadro di instabilità presente. Il nostro Paese contribuisce ormai da molti anni alla sicurezza collettiva; l'Italia si è sempre schierata dalla parte della difesa e dell'affermazione del diritto internazionale e vanta un impegno di lunghissimo periodo a favore della tutela dei diritti umani, per la gestione multilaterale delle crisi, nonché per il rafforzamento delle organizzazioni multilaterali come le Nazioni Unite, l'Unione europea e l'Alleanza atlantica. Le missioni italiane, peraltro, hanno dato importanti risultati sul piano internazionale, anche per la capacità di stabilizzazione delle aree a rischio e per il miglioramento dello strumento militare nazionale. Com'è noto e come ricordavano i relatori, si è andato affermando un modello italiano di peacekeepìng a partire dalla missione internazionale in Libano del 1982, che prevede da parte delle Forze armate una forte imparzialità e una particolare attenzione e sensibilità alle esigenze della popolazione civile e agli aspetti umanitari. Tutto questo si accompagna a convinte politiche di cooperazione, che nei prossimi anni sono destinate ad assumere un ruolo sempre più significativo nel quadro degli interventi che sarà chiamato ad attuare il nostro Paese. Credo che tutto ciò vada rivendicato con l'orgoglio di chi sa di operare per il bene e per la pace dei popoli. Né possiamo fare a meno di ringraziare, soprattutto in quest'occasione, quelle migliaia e migliaia di donne e di uomini, in divisa e non, che hanno operato in tutti questi anni. È in grande parte un loro merito se oggi il nostro Paese è da tutti riconosciuto come partner affidabile e credibile. Signora Presidente, prendendo spunto da alcuni contenuti del provvedimento al nostro esame, si rileva in particolare che migliorare la nostra qualità e capacità nella partecipazione alle operazioni internazionali, per il ruolo che abbiamo avuto e abbiamo ancora oggi, equivale anche a sostenere le capacità di gestione del sistema internazionale nel suo complesso. Sappiamo che il fondamento giuridico delle nostre missioni internazionali è basato sul secondo periodo dell'articolo 11 della Costituzione; mentre gli articoli 78 e 87 recano esclusivamente disposizioni volte a disciplinare lo stato di guerra, stabilendo l'articolo 78 che «le Camere deliberano lo stato di guerra e conferiscono al Governo i poteri necessari» e, il successivo articolo 87, nono comma, che il Presidente della Repubblica «dichiara lo stato di guerra deliberato dalle Camere». C'era, però, bisogno - e ciò stato ripetuto per anni - di un quadro giuridico diverso che consentisse in primo luogo di superare la prassi della decretazione d'urgenza e, secondariamente, di realizzare una maggiore capacità di programmazione, anche grazie a una più precisa e stabile definizione delle risorse a disposizione. Allo stesso tempo, andava sicuramente reso più incisivo il contributo del Parlamento, consentendo un maggior controllo sulla coerenza operativa delle singole missioni con le priorità della politica estera italiana e con le politiche delle organizzazioni multilaterali che costituiscono il riferimento dell'Italia in campo internazionale. Si trattava ancora di affidare al Parlamento - giustamente, a mio avviso - la possibilità di verificare attentamente l'andamento dei singoli interventi e gli stessi eventuali progressi maturati e compiuti sul terreno. In buona sostanza, su questa delicatissima materia, era oltremodo necessario fissare una base giuridica e politica pienamente legittimata dal confronto parlamentare. Va però evidenziato che il provvedimento, così come definito dal confronto alla Camera e nello stesso lavoro delle Commissioni riunite 3ª e 4ª del Senato, al di là di sanare vistose lacune del nostro ordinamento, afferma senza dubbio i principi e le idee chiave della nostra politica estera di difesa, quali la partecipazione ai processi di pace e stabilizzazione democratica e la conferma del ruolo internazionale del Paese, anche nel quadro di grandi operazioni multilaterali, rilanciando il nostro modello di partecipazione alle missioni internazionali, fortemente basato sul rapporto con le organizzazioni internazionali, le ONG, le agenzie umanitarie, le autorità e le comunità locali. Infine, ma non da ultimo, giova ricordare il particolare significato politico sotteso alla natura ovvero allo stesso iter che il presente disegno di legge ha fin qui affermato e percorso. Alla Camera, infatti, il confronto parlamentare ha reso possibile una votazione finale senza voti contrari: il disegno di legge alla nostra attenzione ha quindi goduto di una larga maggioranza. D'altra parte, la strada parlamentare è stata lunga, talvolta impervia e certo faticosa, ma, in questo specifico caso, il Parlamento ha saputo svolgere fino in fondo il proprio ruolo. Il presente provvedimento quindi offre una disciplina a regime del rapporto tra Governo e Parlamento affrontando il tema del trattamento del personale militare e chiarendo in modo preciso l' iter per il finanziamento alle missioni di pace. Non era più sostenibile, infatti, per un Paese come l'Italia, con la sua storia e la sua cultura politica, continuare a prorogare le missioni internazionali con provvedimenti approvati di sei mesi in sei mesi, senza disporre, come i più avanzati Paesi dell'Europa occidentale, ad esempio la Francia, di un preciso quadro normativo. È quindi motivo di apprezzamento che il Governo, su questo delicatissimo aspetto della vita del Paese, abbia inteso perseguire e favorire una piena agibilità delle procedure parlamentari. Nel corso dell'esame presso le Commissioni competenti del Senato, come hanno già riferito i relatori, il testo è stato parzialmente modificato in alcuni punti. Ricordo in particolare che si è meglio definito l' iter autorizzativo degli eventuali interventi e, ancora, si è inteso precisare l'ambito di applicabilità del codice penale militare di guerra. Signora Presidente, mi avvio a concludere: come ho detto in precedenza, il presente provvedimento è stato approvato dalla Camera in un clima segnato da un sereno confronto e dalla comune consapevolezza dell'importanza del tema trattato. Mi auguro che un clima siffatto possa realizzarsi anche nella nostra discussione e nell'esame degli stessi emendamenti, cogliendo così l'occasione per affermare, a mio avviso, la centralità del Parlamento e il suo essere all'altezza dei problemi in campo, confermando la propria autonomia e capacità decisionale, che sono elementi a fondamento della nostra stessa democrazia rappresentativa.
2015-09-17	M5S	AirolaAlberto	Signora Presidente, intervengo per denunciare, con grande indignazioni, le dichiarazioni provenienti oggi dal Ministero dell'istruzione, dell'università e della ricerca (MIUR), che prevedrebbero lo smantellamento dell'Ufficio nazionale antidiscriminazioni razziali (UNAR), per cui ho già più volte denunciato la carenza di risorse e lo svilimento del lavoro, che peraltro è stato elogiato dalla Commissione europea contro il razzismo e l'intolleranza del Consiglio d'Europa. Ora sembrerebbe che il MIUR abbia rottamato e mandato in soffitta anche la seconda parte del piano dell'UNAR contro le discriminazioni e i razzismi, soprattutto nei confronti gli omosessuali e per i diritti LGBT che, come sapete, prevedeva dei corsi per funzionari ministeriali, dipendenti del Ministero e insegnanti. Le dichiarazioni della ministra Giannini sull'assenza di fantomatiche teorie gender, che sarebbero peggio del creazionismo propagandato da certi gruppi estremisti nella buona scuola, non ci rassicurano, perché oggi fa un passo indietro annunciando appunto lo smantellamento; non solo, ha anche annunciato che il MIUR varerà un suo piano nazionale antidiscriminazione di cui ho testé detto. Dove sta questo piano? Noi non lo stiamo vedendo e, al di là del balletto e della pantomima sul disegno di legge in materia di unioni civili a cui stiamo assistendo - che speriamo giunga presto ad una calendarizzazione definitiva in Assemblea - al di là delle azioni di questo Governo contro gli apparati dello Stato che si occupano di discriminazioni razziali, come l'UNAR, al di là del fatto che manca un Ministro per le pari opportunità (dopo il ministro Idem non è stato nominato più nessuno), al di là del fatto che il MIUR ha chiuso le porte anche alle associazioni LGBT che chiedevano di intervenire per collaborare a questo eventuale nuovo piano o comunque alla stesura di un'adeguata strategia antidiscriminatoria in questo Paese, ci domandiamo se veramente questo Governo non sia razzista, intollerante e omofobo.
2015-09-17	PD	BorioliDanieleGaetano	Personalmente, da questo punto di vista, esprimo con molta schiettezza un'opinione, manifestando la disponibilità a considerare tutto ciò che, nell' iter che rimane, sarà possibile fare per avvicinare e contemperare le posizioni. Penso - in coerenza con quanto cercavo di dire in maniera confusa prima - che l'elemento dell'elettività sia sicuramente rilevante, ma non dirimente. Anzi, sostengo di ravvedere nel disegno che citavo prima, riconducibile alle tesi fondative dell'Ulivo, l'idea di un percorso di uscita dal bicameralismo paritario che guardava ad un esito funzionale a dare rappresentanza, nell'ambito dell'architettura parlamentare così ridisegnata, alle Regioni e alle istituzioni locali e non, principalmente e direttamente, a reiterare l'espressione e la rappresentanza diretta della volontà popolare che si esprime attraverso il voto a suffragio universale e diretto, a seconda delle circostanze, con preferenza o con altro. Considero l'elezione a suffragio universale e diretto un principio intangibile per la formazione delle Assemblee cui si affida la rappresentanza popolare e l'equilibrio dei rapporti tra maggioranza e opposizione, necessari oggi a garantire anche la governabilità. Tra l'altro è questo un tema rilevante per un Paese come il nostro, che ha conosciuto un difficile percorso della governabilità e un sostanziale fallimento del bipolarismo di carattere coalizionale (perché questa è la storia che abbiamo alle spalle, anche recentemente). Tuttavia, mentre per quanto riguarda l'elezione della Camera cui è affidato il conferimento o la revoca della fiducia al Governo e l'espressione della volontà politica del popolo ovviamente il principio dell'elezione a suffragio universale e diretto è intangibile, invece, quando si tratta di individuare prioritariamente la rappresentanza delle istituzioni regionali e locali, tale elemento si può naturalmente considerare e cercare di armonizzare con l'esigenza di esprimere quella rappresentanza, ma occorre tener conto che la rappresentanza delle istituzioni regionali e locali in questo caso (è la mia opinione, ovviamente) deve essere prevalente e tutelata. Viceversa, credo - e credo che lo abbia detto molto meglio di me il presidente emerito Napolitano - che reiterare sul Senato lo stesso meccanismo di investitura popolare diretta attraverso il voto (un voto peraltro orientato attraverso la presentazione di liste di partito) significhi creare una creatura di complessa definizione alla quale, a mio parere, diventa arbitrario, dal punto di vista del contenuto democratico, non concedere anche la facoltà di dare o revocare la fiducia. L'esempio e il parallelo che ci arriva da altri Paesi naturalmente legittima l'opinione di coloro che obiettano che in altri Paesi si fa così; tuttavia mi pare di poter dire che il confronto con i Paesi di dimensione e di rango, anche demografico, pressoché comparabili al nostro nel resto d'Europa (nel Regno Unito, in Francia, in Germania) evidenzi che la seconda Camera non deriva da un'elezione diretta. Aggiungo una considerazione che, a mio avviso, non è secondaria e lo dico facendo una battuta. In questo frangente si è molto usato, come argomento - che io considero sbagliato - atto a denigrare un Senato costituito da rappresentanti eletti dai consigli regionali, una serie di incidenti di percorso, anche molto gravi, in cui i consigli regionali sono incorsi in questi anni. Io lo considero un errore perché, visto che parliamo di Costituzione, ricordo che c'è un articolo della Costituzione che dice che la Repubblica è costituita dallo Stato, dai Comuni, dalle Regioni; in qualche modo, quindi, è la Costituzione che non stabilisce un principio di subalternità tra i diversi livelli costituzionali che compongono la Repubblica. Immaginare, quindi, un ramo del Parlamento che, con funzioni non completamente politiche, ma con funzioni diverse, dia rappresentanza a quegli organi che la nostra Costituzione definisce come costituenti lo Stato è un passo avanti. Quindi, non c'è solo il problema di diminuire i costi e semplificare - che pure è rilevante - ma c'è la questione che, a mio giudizio, qualora non realizzata, determinerebbe una incompiutezza del dettato costituzionale, che deriva dal fare la seconda Camera delle Regioni un nuovo Senato che dia rappresentanza essenzialmente a questo. Sul tema delle Regioni, Presidente, mi permetto di dire che io ravviso una contraddizione, perché se pensiamo che le Regioni siano di per sé foriere di malaffare, e diciamo che affidare la composizione del Senato all'elezione da parte dei Consigli regionali contenga un principio corruttivo, allora, visto che stiamo riformando la Costituzione, decidiamo di eliminare le Regioni (lo dico come paradosso, che ovviamente non condivido). D'atra parte, se le Regioni sono composte da consiglieri regionali corrotti, corruttibili - tutte argomentazioni che si è sentito dire qui - e quei consiglieri sono eletti dal corpo elettorale attivo attraverso il suffragio universale diretto, noi pensiamo che sia vaccino e tutela contro i fenomeni corruttivi e degenerativi affidare a quello stesso corpo elettorale attivo la selezione dei consiglieri? Lo dico non perché demonizzi il suffragio universale e diretto ma perché ravviso in questo una palese contraddizione che rischia, a mio giudizio, di inquinare il nostro ragionamento. Ritornando a quanto dicevo all'inizio, credo che, di fronte a questo passaggio cruciale, siamo chiamati - mi permetto di dire così - a tentare ogni sforzo per poter fare quanto è utile a comporre le posizioni divergenti, possibilmente lasciando da parte quel giudizio che a mio avviso ha finito per inquinare ed esasperare il dibattito, come se la partita in gioco tra due modelli (entrambi legittimi, per carità), fosse una partita in cui si gioca l'avvio di una nuova strada di riforma democratica del Paese o, viceversa, un cammino verso un'involuzione autoritaria. Credo che noi invece abbiamo bisogno, da questo punto di vista, di dare un segnale chiaro al Paese. Ritengo che lo strumento normativo, che in questo momento abbiamo nelle nostre mani, sia certamente emendabile e migliorabile a mio giudizio - ripeto - senza incappare nell'avventura di riaprire quelle parti che sono state acquisite e votate dagli organi parlamentari oggi costituiti a rappresentanza dei cittadini. Penso che il percorso che ci rimane possa essere utile ad introdurre quegli elementi di rafforzamento anche delle prerogative e delle competenze del Senato, che erroneamente sono state elise alla Camera rispetto alla lettura che ne era stata fatta in prima battuta. Da questo punto di vista, dobbiamo cercare di dare tutti una mano per far capire che non stiamo ammazzando la democrazia, ma non stiamo neanche facendo la rivoluzione; stiamo certamente facendo una cosa importante: stiamo cercando di adeguare ora, con qualche decennio di ritardo, il nostro Paese a quello che è in qualche maniera l'impianto costituzionale e di funzionamento delle altre grandi democrazie europee. In tal modo credo faremo un servizio importante; se lo facciamo in fretta potremo dedicarci ai molti altri problemi che questo Paese ha e che oggi sono stati evocati, che dovremmo sempre tenere presenti evitando, ovviamente, di dire che bisognerebbe parlare di quelli invece di fare quello che stiamo cercando di fare qui. Il lavoro che è stato fatto dal Governo, dalla senatrice Finocchiaro e da tutti quelli che in Commissione hanno lavorato è importante; non buttiamolo via, perché credo che ci prenderemmo la responsabilità non di fallire questo passaggio ma probabilmente di dire che in questo Paese la riforma della Costituzione e il superamento del bicameralismo paritario sono una chimera non raggiungibile. A quel punto, forse, per dignità di tutti, sarebbe meglio cominciare a pensare di non parlarne proprio più. Credo che nessuno di noi si auguri questo esito nefasto. Andiamo avanti, perché penso ci siano tutte le condizioni per farlo in maniera dignitosa e anche, con l'accordo di tutti, in un clima non esasperatamente avvelenato.
2015-09-18	PD	FasioloLaura	Considerate la ripartenza del Paese e del mondo del lavoro, le misure messe a punto per la crescita, la ripresa economica, la ripartenza della scuola, con il rilancio dell'edilizia scolastica e l'eliminazione del precariato, in cui si stanno visibilmente spegnendo le polemiche costruite ad hoc; in un momento di rilancio, che si avverte nel Paese, di una nuova credibilità acquistata nel nuovo Parlamento europeo e in Europa, grazie alla capacità del nostro Paese di porsi come modello di accoglienza diffusa, luogo di diritto di asilo e rimpatri, su cui i Paesi europei hanno iniziato a seguirci, dentro questo contesto, la riforma costituzionale è davvero un'occasione per il Paese, in una delicata ed importante fase di rilancio. É una riforma che esprime e richiede innovazione, più territorio, più Europa, maggiore snellezza e velocità decisionale, maggiore incremento di efficienza, più credibilità e alleggerimento della macchina burocratica dentro, e non fuori dal processo democratico, come richiede un Paese moderno. La portata della riforma viene da alcune parti svilita nei suoi obiettivi portanti. Non comporta una diminutio della democrazia, ma intende al contrario mettere le nostre istituzioni democratiche in grado di decidere, in un più corretto rapporto istituzionale ed interistituzionale, come prima ben evidenziava la senatrice Lanzillotta. Il superamento del bicameralismo era frutto di un dibattito politico già presente in forme diverse ben prima del Partito Democratico, fin dal 1996, e quindi nelle tesi dell'Ulivo, in particolare nella tesi n. 4, che prevedeva un superamento del bicameralismo paritario con un Senato delle autonomie durante il Governo Prodi (prima lo citava la senatrice Favero). Quanto, quindi, si propone con la riforma del Senato è nient'altro che ciò che la Sinistra aveva già ipotizzato, prefigurato, proposto nel passato, e che non era mai arrivato ad un punto di compimento. Quanto oggi cerchiamo di realizzare e a cui cerchiamo di dare risposta è atteso da trentatre anni. Oggi, quindi, dopo ben 134 emendamenti approvati da Camera e Senato, dopo revisioni di Commissioni e di costituzionalisti, siamo ad un punto di arrivo. È tutto sotto il sole, all'interno di un processo democratico. La caduta libera della memoria storica sembra aver appannato o travolto più di qualcuno. Perché mai, mi chiedo, una riforma delle funzioni del Senato, un cambio di modello costituzionale rispondente ad una visione più ampiamente territoriale ed europea, dovrebbe lasciare inalterato e uguale a se stesso (copia conforme) il sistema regolamentare elettivo, immodificabile a priori, indipendentemente dalle finalità? Perché non dovrebbe essere legittimato il fatto che la seconda Camera, in un bicameralismo differenziato, sia rappresentanza delle autonomie, delle istituzioni territoriali e siano le autonomie stesse, le istituzioni territoriali ad individuare i propri rappresentanti a livello dei futuri senatori, con diverse funzioni? Perché la votazione diretta sarebbe più democratica rispetto a quella indiretta in una realtà istituzionale diversa, in una dialettica tra Regioni in un futuro Senato? Cito al riguardo l'interessante intervento svolto ieri dal collega Cociancich. Secondo quale a priori ? L'elezione diretta darebbe forse maggiore legittimazione ad una Camera elettiva rappresentativa delle autonomie, e perché? Sarebbe un contrappeso? Bene si è espressa Anna Finocchiaro, e quindi non oso fare delle considerazioni in aggiunta, perché non ne ho assolutamente le competenze. Ma la mia sottolineatura si incentra su qual è il fondamento, qual è il senso, essendo le realtà e le finalità delle due Camere differenziate. Avviene nei vari modelli di democrazia - come ha richiamato prima il senatore Maran - nel modello tedesco, francese e del Regno Unito, in cui la seconda Camera non ha una elezione diretta. Il Governo ha avuto più coraggio degli altri, ha voluto cambiare. Al sistema dei ridondanti contrappesi intende rispondere con l'alleggerimento dei pesi, a volte zavorre che rallentano il sistema Paese. La gente si aspetta risultati, non arcaismi che non aiutano a costruire, non danno un valore aggiunto in termini di democrazia, ma reiterano schemi che rallentano i processi di cambiamento e di innovazione democratica. Quanto ai sistemi di controllo e di garanzia, il nostro sistema è democratico. Mettono in sicurezza il parlamentarismo varie istituzioni di garanzia: la Corte costituzionale, il Capo dello Stato con funzione di garante della democrazia, i referendum, la magistratura inquirente, la Corte costituzionale, i TAR, le autonomie regionali. Siamo chiamati a nuove ed importanti responsabilità. Assumiamoci quella di mettere in atto un processo di crescita e un cambio di passo necessario nel superamento di un modello costituzionale di cui, da tanti anni, viene da più parti invocato il rinnovamento, messo in discussione con irrigidimenti che vorrebbero impedire il superamento del bicameralismo paritario. Mi auguro che tali irrigidimenti siano ampiamente superabili in un clima di responsabilità e condivisione politica, dentro una riforma democratica necessaria al Paese, in una strada che conduca ad un Senato rappresentativo delle autonomie, nell'obiettivo di un avanzamento della democrazia governante; avanzamento che non va sprecato ma valorizzato per soluzioni che guardino al futuro del Paese.
2015-09-18	PD	FaveroNicoletta	Ci sono parecchi paradossi che ci aiutano poi a capire il nocciolo della questione, ossia il fatto che la posta in gioco è davvero alta. Si tratta non di uno o dell'altro aspetto delle riforme istituzionali in itinere, ma di un modello: il modello di democrazia. Da una parte c'è chi ha nostalgia, come è stato ricordato da qualcuno intervenuto prima di me, di un modello consociativo e consensuale, fatto di continue mediazioni e di larghe condivisioni. Poi c'è Renzi, il nostro Presidente del Consiglio, che punta a un modello di democrazia maggioritaria, che si è fatto strada a partire dal 1993, prima nei governi locali e regionali, poi molto faticosamente e imperfettamente anche a livello nazionale. Si tratta di un modello di democrazia in cui chi vince governa, ed è il modello dell'Italicum e delle nostre riforme, anche di questa. Non a caso ho parlato anche di Europa perché, come è stato evidenziato da illustri costituzionalisti, il bicameralismo perfetto, la cui abolizione è l'asse centrale della riforma, come detto, è un'anomalia tutta italiana. La maggioranza dei Paesi dell'Unione europea (15 su 28) sono sistemi monocamerali. Nei restanti tredici Paesi che hanno una seconda Camera, solo in cinque i suoi membri sono eletti direttamente dai cittadini. Inoltre è bene ricordare che in alcuni importanti Paesi come la Germania, l'Austria e la Francia, la seconda Camera è ad elezione indiretta proprio per rappresentare in maniera migliore le autonomie territoriali. Chi quindi ritiene, anche tra alcuni miei amici e colleghi di partito, che il Senato non direttamente elettivo (secondo punto centrale della Riforma) sia organo inutile, e quindi da abrogare, non considera che proprio tale composizione è quella più coerente con la sua natura di rappresentanza territoriale e con la sua funzione. Ho ricordato poco fa che proprio il mancato ruolo del Senato come raccordo tra Stato e Regioni ha determinato un enorme contenzioso tra le diverse realtà istituzionali del nostro Paese, che ha obbligato la Corte costituzionale a svolgere un ruolo di "giudice di competenze", ad essa non richiesto. Al contrario, l'esperienza positiva del Bundesrat tedesco, dove siedono i Presidenti delle Regioni, deve esserci di esempio. Non a caso una delle proposte di modifica all'attuale testo fatta da Sergio Chiamparino, presidente della Regione Piemonte (dalla quale provengo), durante le audizioni in Commissione affari costituzionali prevedeva la presenza di diritto nel nuovo Senato anche dei Presidenti di Regione e dei sindaci delle Città metropolitane. Viceversa, l'elezione diretta dei senatori, porterebbe alla creazione di una Camera di serie A e una di B, che non supererebbe il bicameralismo attuale. Bisogna riconoscere che l'"inutile doppione", come Costantino Mortati definiva il Senato, ormai da tempo è diventato dannoso vista anche la consistente possibilità, con ogni legge elettorale fino ad ora adottata, di eleggere due maggioranze diverse tra Camera e Senato. Del resto, come ricordato anche ieri dai colleghi Cociancich e altri, i principi cardine di questa riforma sono quelli contenuti già nelle proposte dell'Ulivo, fin dal 1995 (senza parlare dei tentativi della presidente Iotti del 1979). La nota e famosa bozza Violante, che nel 2007, con Romano Prodi presidente del Consiglio, fu votata in I Commissione alla Camera da tutta la coalizione, prevedeva il superamento del bicameralismo perfetto attraverso l'istituzione di una Camera delle Autonomie eletta in secondo grado dai consigli regionali. Il problema che semmai potrebbe sorgere non è ampliare le competenze legislative del Senato, ma rafforzarne quelle di controllo, ad esempio sulle nomine delle autorità indipendenti e sugli organismi di garanzia; oppure di aumentarne i poteri d'inchiesta, estesi a tutte le materie e non solo a quelle relative a Stato e Regione. Tutto è migliorabile, certamente, senza però toccare l'impianto fondamentale della riforma. Rafforzare in questo senso il Senato significa evitare che esso incida sulla valutazione delle politiche pubbliche, che vorrebbe dire incidere sull'indirizzo politico del Governo e dei Paese. O addirittura concedergli la possibilità di un veto politico. Si tratterebbe quindi di fare un passo indietro, anzi di realizzare un vulnus giuridico, concedendo ad una Camera che non dà la fiducia all'Esecutivo queste prerogative, cosa che non succede negli altri Paesi europei, dove comunque la Camera Alta mantiene la sua fondamentale importanza. Ritengo quindi che molte delle accuse fatte contro questa riforma siano in realtà slogan o critiche strumentali, perché si capisce benissimo come il vero contrappeso democratico in un ordinamento come il nostro non può risiedere in una seconda Camera elettiva, ma nella vera ed efficace rappresentanza delle istituzioni territoriali in Senato, con una propria ed autonoma capacità di valutazione e di controllo, libera da dinamiche e condizionamenti di tipo elettorale. Aggiungo che ho sentito parlare di Camera di grande dignità. Mi rivolgo al collega del Movimento 5 Stelle - che non vedo ora presente - senatore Santangelo, che questa mattina, in una trasmissione televisiva, ha accusato il Partito Democratico di compravendita di voti. Trovo davvero grave ed anzi sconcertante che un senatore della Repubblica getti delle ombre sull'operato di quanti si stanno adoperando per portare avanti il percorso delle riforme fondamentali e per sostenere la ripresa che l'Italia, con tanta difficoltà, ha agganciato e, grazie alle sue potenzialità, sta alimentando. È un momento delicato e importante e affermare - come purtroppo ho sentito fare - che sia in corso una compravendita o un movimento di voti tra Verdini e Zanda lo ritengo un atto gravissimo. Zanda è il mio Capogruppo.
2015-09-18	PD	LumiaGiuseppe	Quest'approccio integrato ci mette nelle condizioni di affrontare col giusto vigore la crisi che oggi fa intravedere luci e speranze. L'Italietta va messa alle nostre spalle. L'Italia, sì, ha una chance senza precedenti. E dobbiamo tener conto dei fallimenti che, sulle riforme costituzionali, abbiamo disseminato alle nostre spalle. Ma oggi, a differenza di quei fallimenti che hanno costellato soprattutto la Seconda Repubblica, c'è una spinta maggiore e positiva, e non solo nella società - anche allora c'era - ma stavolta dentro la politica: ecco perché è un'occasione preziosa. Quei fallimenti ci hanno fatto pagare un costo micidiale, hanno fatto scivolare la politica verso il "Partito io", che è stata la risposta ai fallimenti di una modernizzazione della capacità decisionale del potere legislativo e di quello esecutivo: il "Partito io" nel centrosinistra, il "Partito io" nel centrodestra - anzi, ne è stato il precursore e l'ideatore - e perfino nel partito dell'antipolitica per antonomasia. Questa risposta non è sufficiente, come non lo è investire sulla leadership senza modificare l' iter legislativo o l'assetto e il rapporto tra Camera e Senato. Quel "Partito io" all'inizio può apparire risolutivo, ma poi - come si è dimostrato in quei lunghi vent'anni di Seconda Repubblica - diventa un elemento di debolezza, anzi, di ulteriore crisi, poiché delegittima non solo la politica, ma le stesse istituzioni. Ecco perché nel nostro Paese abbiamo bisogno di una modernizzazione che consenta di far vivere alla nostra democrazia quelle stagioni che altre democrazie, nel mondo e in Europa, hanno vissuto. Molte le hanno vissute nel secondo dopoguerra, quando, a seguito di quella tragedia, misero mano al rapporto tra legislativo ed esecutivo, e la democrazia decidente spiccò il volo. Certo, lo fecero anche con molti contrappesi, cosa non conosciuta nella vita della nostra società e delle nostre istituzioni. Antitrust, anticorruzione e conflitto d'interessi, in molte democrazie, furono nodi sciolti in anticipo, proprio perché rafforzarono il momento decidente. Forse abbiamo fatto bene nel nostro Paese, avendo alle spalle il fascismo e la Seconda guerra mondiale, a mettere mano più alla democrazia della partecipazione. È stato un grande momento per la vita sociale e democratica dell'Italia. Molte realtà poterono affacciarsi alla democrazia e pezzi di società civile sentirsi coinvolti e direttamente in grado di essere rappresentati nelle istituzioni. Insomma, i partiti popolari, la legge proporzionale, il bicameralismo perfetto aiutarono a far uscire la nostra società da quelle condizioni di arretratezza e far conoscere all'economia, alla società e alle istituzioni la democrazia e lo sviluppo economico. Ma poi non abbiamo cambiato passo. Poi c'è stata un'involuzione e la Seconda Repubblica è stata un momento involutivo - ahimè - della vita democratica del nostro Paese. Ecco perché la Terza Repubblica non deve fare lo stesso errore: non deve attardarsi sul "Partito io", ma avere invece il coraggio di investire sulle riforme costituzionali, mettendo in sintonia la democrazia decidente con quella partecipata. Vi sono segnali di democrazia partecipata anche in questa riforma, ad esempio quando si mette mano al referendum propositivo, che è un elemento atteso da tanti anni. E bisogna ancora lavorare intorno a questo aspetto, perché democrazia partecipata e democrazia decidente fanno grande un Paese. Lo squilibrio verso uno di questi aspetti indebolisce, anzi, fa male alla stessa democrazia. Ecco perché esistono tutte le condizioni per migliorare ancora questo testo e farlo arrivare ad una soluzione di terza lettura finale ampiamente condivisa, pronta per la quarta lettura e poi - perché no - per un grande dibattito politico culturale, con i referendum, nella società italiana. Insomma, un momento alto, finalmente, dopo appunto i tanti limiti e i tanti fallimenti della Seconda Repubblica. Colleghi, si è fatta una scelta importante: di fronte ad una crisi, solitamente le democrazie fuoriescono in diversi modi, ma sono due i principali percorsi che si intraprendono: si va verso forme di Repubblica presidenziale o un rafforzamento della decisione nel cuore del legislativo. È stata fatta una scelta importante, che spesso non viene ampiamente valorizzata, che è quella di collocare la decisione in questa riforma costituzionale dentro il cuore del potere legislativo. Se andiamo a guardare, proprio all'articolo 55 si dice chiaramente che la Camera è titolare naturalmente del rapporto di fiducia con il Governo e si dice anche che esercita la sua funzione di indirizzo politico, oltre che naturalmente la sua funzione legislativa e quella di controllo dell'operato del Governo. Lo stesso Senato, colleghi, ha una funzione importante. Viene ridefinito Senato della Repubblica e si dice che rappresenta le istituzioni territoriali. Ma dentro questa visione generale di Repubblica ha anche una funzione legislativa e decisionale importante su settori nuovi, che non erano presenti nella nostra Carta costituzionale. Penso - per esempio - a quando si mette a fuoco il raccordo tra lo Stato e gli enti costituivi della Repubblica e tra questi ultimi e l'Unione europea; a quando si pone il Senato di fronte agli atti normativi sempre dell'Unione europea; alle politiche pubbliche; all'attività della pubblica amministrazione; alla verifica e all'attuazione delle leggi dello Stato. Insomma, è una funzione legislativa anche questa importante, moderna ed avanzata che sposta la decisione da quella strada, che molte democrazie hanno intrapreso legittimamente, del rafforzamento esclusivo del potere esecutivo verso invece una decisione che raccorda il potere esecutivo con quello legislativo rafforzando questo potere. Ecco perché, cari colleghi, non mi pare che esistano le condizioni onestamente per gridare allo scandalo, ad una svolta autoritaria o, addirittura, a un nuovo fascismo. Mi sembra, invece, che la scelta fatta vada in una direzione di grande garanzia democratica, che ci consente finalmente di dire che anche il nostro Paese comincia ad ottenere un passo moderno dentro le grandi democrazie, che hanno già fatto questo percorso prima di noi e hanno ottenuto dei risultati molto importanti. Certo, c'è da rafforzare quello che prima richiamavo e che in altre democrazie si è fatto da tempo: bisogna ancora di più consentire a questo Paese che la libera concorrenza sia veramente esercitata all'interno di regole sane e trasparenti. Bisogna fare in modo che questo Paese sia liberato dalla corruzione e dalle mafie. Bisogna finalmente mettere mano ad una legge con molto coraggio, che sia realmente in grado di disciplinare il conflitto di interesse. Bisogna fare in modo che l'accesso all'informazione sia una garanzia. E anche la stessa partecipazione della società civile e dei cittadini deve trovare strumenti ancora più forti di quelli che già positivamente sono stati individuati in questa riforma costituzionale. Insomma, c'è lo spazio, c'è la possibilità. Esistono le condizioni culturali e politiche perché questo salto di qualità venga fatto. E, quindi non dobbiamo fare l'errore di dividersi su alcune questioni ancora aperte o quello addirittura di lasciar precipitare questa grande opportunità di riforma costituzionale, facendola diventare motivo di scontro e motivo anche per interrompere la legislatura. In queste ore e minuti stanno venendo fuori delle proposte per fare in modo che si sciolga il nodo che ancora ci divide, l'elettività del Senato in primo o secondo grado. Ci sono buone ragioni per avere fatto la scelta di secondo grado. Anche su detta scelta c'è una consolidata cultura democratica in tante democrazie. Ricordatevi, colleghi, che aver scelto che il Senato è della Repubblica ci mette nelle condizioni di fare due percorsi: quello di chiamare a responsabilità le democrazie territoriali (in virtù del potere ci sono delle responsabilità) e anche quello di chiamare lo Stato centrale ad una maggior attenzione verso le realtà territoriali. È una scelta che non deve essere demonizzata. Ma anche l'altra scelta ha buone ragioni. Trovare i punti di contatto e vedere come la scelta di secondo grado possa migliorare e diventare elettiva, e non un secondo grado che distacca i consiglieri dal ruolo dei cittadini, può essere un percorso che finalmente scioglie questo altro elemento divisivo e ci consente di dare respiro alla riforma, di presentarla bene al Paese e dire che finalmente, dopo venti anni fallimentari di Seconda Repubblica, il Parlamento sa trovare le soluzioni. Il Paese con un referendum verrà chiamato a valutare e decidere e finalmente faremo di questa crisi una grande opportunità per cambiare e non una maledizione da subire.
2015-09-18	PD	MaranAlessandro	Signora Presidente, colleghi, molti degli oppositori del progetto in discussione hanno fatto ricorso sin dall'inizio ad argomenti propagandistici sproporzionati, parlando di deriva autoritaria e di P2. L'ultima trovata è la "democratura" che fa il paio con la storiella dell'uomo solo al comando. In tal modo, si vuole far intendere che il Presidente del Consiglio sia una sorta di mix fra Craxi e Berlusconi o addirittura la reincarnazione del duce, per come governa, per come guida il suo partito e per il solo fatto che è al tempo stesso segretario del PD e Presidente del Consiglio, come in tutta Europa, a dire il vero; come sempre, però, chissà perché, da noi è diverso; perché - se può - evita i rinvii, perché impone che ad un certo punto le decisioni vengano prese, perché scandisce l'agenda del Parlamento con una tempistica diversa dalle vecchie movenze della politica italiana. Sono tutte cose che, oltre tutto, non sempre gli riescono. Non c'è però da una parte la democrazia e dall'altra un tentativo autoritario parafascista. Sono a confronto due concezioni della democrazia: una è assembleare ed è fondata sulla cosiddetta centralità del Parlamento, l'altra è fondata sulla responsabilità degli Esecutivi. La prima era propria della peculiarità italiana, quella del dopoguerra, parte dell'anomalia di un sistema politico caratterizzato dalla mancanza di alternanza; la seconda è propria dei sistemi parlamentari più avanzati. Non è un caso, infatti, che nessuna democrazia parlamentare abbia una seconda Camera chiamata a svolgere funzioni di contrappeso e non è un caso che in quasi settanta anni di bicameralismo perfetto, come hanno sottolineato in parecchi tra i costituzionalisti anche nelle settimane scorse, nessuno ha mai sostenuto la tesi del contrappeso. Al massimo si è detto che una seconda Camera, eletta allo stesso modo e titolare delle stesse funzioni della prima, poteva consentire qualche ripensamento delle decisioni legislative, cosa ben diversa dal contrappeso, senza mai per questo mutare il giudizio unanime negativo dei costituzionalisti sull'inutile doppione, frutto di uno dei pochissimi compromessi al ribasso dei nostri costituenti. Ovviamente capiamo tutti il tema dei contrappesi - e ci torno tra un po' - ma non riesco a comprendere la ricerca di strumenti di garanzia in una seconda Camera eletta direttamente. La strampalata idea che trasformare il Senato in modo molto simile al Bundesrat austriaco distruggerebbe un essenziale contrappeso politico e con esso le fondamentali garanzie e, in ultimo, la stessa Costituzione è una sciocchezza. Basterebbe ricordare che in nessuna delle democrazie parlamentari più significative la seconda Camera è eletta direttamente. La maggioranza dei Paesi dell'Unione non ha una seconda Camera e, tra i tredici Paesi che hanno una seconda Camera, solo in cinque i suoi membri sono eletti direttamente dai cittadini e, tra questi cinque Paesi, solo in Italia, in Polonia e in Romania la seconda Camera ha dei poteri rilevanti e solo in Italia il Senato ha gli stessi poteri della Camera dei deputati. Solo la Spagna elegge il Senato per una percentuale variabile in via diretta - anche in Spagna una parte dei membri è designata dalle comunità autonome - ma è da tempo in atto in quel Paese una discussione per il superamento della quota con elezione diretta sulla base di un argomento che potrebbe applicarsi anche al nostro Senato, qualora fosse eletto direttamente e che il professor Barbera ha riassunto nel corso dell'audizione in questo modo: o la rappresentanza diretta esprime un orientamento in sintonia con quella della Camera dei deputati - e allora non ha alcuna funzione e nessun significato - o non è così. Allora, si presenterebbero problemi di omogeneità e di incisività dell'azione parlamentare, come accadeva con il Bundesrat tedesco quando la maggioranza non era coincidente con quella del Bundestag: è stata questa la ragione della riforma voluta nel 2006 da democristiani e socialdemocratici che ne hanno ridotto le competenze, proprio per evitare le pratiche consociative e le paralisi legislative. Se togliamo di mezzo le difese impossibili dello status quo, una Camera regionale si può fare in molti modi. Ricordo di aver proposto nel corso della prima lettura, peraltro senza grande successo, una serie di emendamenti per introdurre il Bundesrat tedesco, compreso il voto di pacchetto, ma l'importante è che non si rinunci al principio di un Senato rappresentativo delle istituzioni territoriali evitando di riprodurre doppioni inutili o dannosi. Si obietta che il rafforzamento del Governo, derivante dal premio di maggioranza grazie alla riforma elettorale, esige la ricerca di adeguati contrappesi, ma anche questo a me sembra un luogo comune. Le garanzie democratiche non vanno cercate nella paralisi del Governo votato dai cittadini, ma nei contrappesi veri di cui il nostro sistema è ricco come pochi: ruolo dell'opposizione (su cui poi tornerò), Corte costituzionale, magistratura, Regioni, associazionismo, stampa, Unione europea, Presidente della Repubblica e - se poi vogliamo - buone leggi sui conflitti di interessi, sulle lobby, sulle autorità indipendenti. Sono tutte cose, però, che non si fanno senza una politica robusta. Il Senato elettivo non c'entra niente: può solo privare l'Italia della preziosa presenza delle istituzioni territoriali al centro del sistema. Ricordo che proprio la mancanza di un luogo parlamentare di mediazione è il principale punto critico della riforma del Titolo V voluto dal centrosinistra nel 2001. Senza contare il fatto che il principale problema in Italia non è l'assenza dei contrappesi, ma la debolezza del peso decisionale del Governo e del Parlamento. Ricordo che proprio il professor Barbera, nel corso della sua audizione, ha fatto l'esempio del Regno Unito, un Paese che ha combattuto il fascismo quando noi indossavamo il fez e una delle principali democrazie nel mondo. Il Regno Unito è un Paese in cui il premio di maggioranza può avere come effetto addirittura la scomparsa di intere formazioni politiche (i liberali in più occasioni, ad esempio) e che comunque sovrastima la forza politica che riesce a raggiungere il 38‑40 per cento dei voti. Ricordo che Tony Blair ha vinto il suo terzo mandato con il 35 per cento dei voti e che con questa percentuale il Labour ha ottenuto il 55 per cento dei seggi. E la Camera dei Lord non è un'istituzione eletta dal popolo. La stessa cosa accade in Francia, dove, con il 29 per cento dei voti ottenuti al primo turno, il Partito socialista diHollande ha conquistato il 53 per cento dei seggi nell'Assemblea nazionale. E il Senato francese non è eletto dai cittadini. Nel Regno Unito, patria del costituzionalismo liberaldemocratico, il Primo Ministro decide l'ordine del giorno di Westminster per più di tre quarti del tempo e il Cancelliere dello scacchiere può porre il veto su qualunque emendamento di spesa. Il Capo dello Stato, a differenza di quello italiano, ha soltanto funzioni simboliche. Non esiste una Corte costituzionale come quella italiana e i magistrati non hanno le garanzie che assicura loro la Costituzione italiana (sono in pratica funzionari del Governo, come la stessa polizia). Non esistono i referendum di tipo abrogativo e non vigono nemmeno le parti dei trattati europei che delineano la Carta dei diritti, perché non sono stati sottoscritti. In questo Paese, dove sono i contrappesi? Non sono nella Camera dei Lord, ma piuttosto nei poteri che vengono riconosciuti ai singoli parlamentari e alle opposizioni. Cito Churchill: «Non i Lord, ma l'opposizione a Westminster garantisce la libertà inglese». Basterebbe dare un'occhiata alla biografia politica di Tony Blair e alle pagine che dedica all'angoscia e al terrore che il Primo ministro inglese prova alla vigilia del question time, quando deve affrontare il Parlamento senza conoscere le domande e gli argomenti che gli verranno posti e senza avere le risposte già preparate. È un tema, quello dell'opposizione in Parlamento, che non è estraneo al testo in esame, perché tale testo valorizza i referendum abrogativi, rendendo più agevole il raggiungimento del quorum, garantisce l'esame dei progetti di iniziativa popolare, assicurando termini certi per la loro discussione, e fa riferimento, per la prima volta in un testo costituzionale, allo statuto delle opposizioni. Peraltro tale progetto rafforza il ruolo di garanzia del Capo dello Stato, elevando soglie e scrutini per l'elezione e rendendone più difficile l'elezione da parte della sola maggioranza espressa dalle elezioni. Potremmo dire anzi che c'è il rischio opposto, cioè non tanto quello di un colpo di mano della maggioranza, quanto piuttosto quello di arrivare all'elezione del Capo dello Stato solo dopo lunghissime e numerose votazioni. Insomma, sono più di vent'anni, dai due referendum del 1991 del 1993, che abbiamo messo in discussione il proporzionalismo e le forme assembleari del nostro Parlamento. È da allora che abbiamo superato la democrazia consociativa, per affermare un modello di democrazia governante; ed è da allora che è iniziata una transizione infinita, una vera e propria guerra tra un modello di democrazia competitiva e un modello di democrazia consociativa. A ciascuno di questi modelli corrispondono assetti istituzionali diversi, concezioni diverse ed anche pratiche diverse della politica. Ma queste prima o poi si dovranno allineare e adeguare, altrimenti il sistema resterà privo di coerenza, resterà inevitabilmente sconnesso e non potrà esercitare la sua funzione come dovrebbe. Con l'iniziativa del Governo Renzi, dopo i fallimenti del passato (che bisognerebbe elencare), ha preso corpo il tentativo di realizzare questo adeguamento, in modo da rendere finalmente possibile il funzionamento di una democrazia competitiva. La legge elettorale, che introduce un maggioritario ben strutturato (ricordo che, con il ballottaggio, consentiamo agli elettori di decidere con il voto a chi affidare il compito di governare), e ora la riforma costituzionale, con la liquidazione del bicameralismo perfetto, rendono possibile la democrazia competitiva. Questa riforma coronerebbe lo sforzo trentennale, condotto invano da ogni sorta di maggioranza. Capisco il tentativo degli oppositori di impedire a questo modello di democrazia dell'alternanza e di "democrazia competitiva" di acquisire una coerenza completa. Capisco anche che una parte della sinistra voglia salvaguardare il vecchio modello, al quale è legata la possibilità stessa di una sinistra antagonista e ideologica, alla quale non interessa essere "sinistra dì governo". Non c'è però da avere, in Italia, alcun "timore del tiranno", né ora né con la riforma. Ricordo che non oggi, ma parecchio tempo fa, proprio Costantino Mortati, uno dei Padri nobili della Costituzione, ha messo in luce le diverse incongruenze che attraversano la Parte II della Costituzione, elencandone cinque. Una prima contraddizione esiste fra efficienza delle istituzioni di governo e vincoli garantisti, dovuti soprattutto al timore che «le maggioranze detentrici del potere ne usino per rivolgerlo contro gli avversari». C'è una seconda contraddizione fra il potere formale attribuito agli organi dello Stato e il «potere reale» assunto dai partiti politici, «venuti ad assorbire di fatto i poteri di decisione propri del Parlamento». Una terza contraddizione c'è fra i poteri attribuiti agli organi dello Stato e le resistenze e le pressioni dei contrapposti interessi sociali organizzati che, impedendo decisioni e dunque anche l'assunzione di responsabilità politica, favoriscono forme di «neofeudalesimo». Una quarta esiste fra l'indispensabile decentramento regionale e l'altrettanto necessario «bisogno di accentramento di una direzione unitaria», proprio dello Stato contemporaneo. Infine, Mortati segnalava una contraddizione fra l'adozione della rappresentanza proporzionale, peraltro non imposta dalla Costituzione, e il processo di «razionalizzazione» della forma di governo parlamentare, che esige stabilità e incisività dell'azione di governo. Sono tutte cose che vediamo squadernate sotto i nostri occhi. Mortati si mostrava giustamente più fiducioso sulla possibilità di fare coesistere, invece, i principi che informano la Parte I della Costituzione, nonostante i diversi motivi ispiratori, ovvero «il cristiano, il liberale, il socialista». Quei principi si sono progressivamente radicati nell'ordinamento, e oggi sono molto più radicati nella coscienza degli italiani di quanto lo fossero in quei primi decenni in cui la Carta costituzionale aveva iniziato il suo cammino. Di fronte a principi costituzionali sempre più solidi e radicati, le istituzioni continuano invece ad evidenziare quelle contraddizioni e quei motivi di fragilità prima elencati, che si sono anzi aggravati. Le istituzioni di governo disegnate dal Costituente hanno permesso al nostro Paese di attraversare il baratro e il possibile precipizio della guerra fredda, ma oggi rappresentano un freno alla capacità dell'Italia di stare in Europa e nel mondo globalizzato. Proprio perché i principi costituzionali si sono ormai radicati fortemente nella coscienza degli italiani, è possibile tentare di chiudere le pagine lasciate aperte dal Costituente, ridando maggiore vigore alle istituzioni della Repubblica e superando finalmente veti e conservatorismi, che pesano da decenni sui tentativi di riforma delle istituzioni. Colleghi, non sprechiamo questa occasione.
2015-09-18	PD	ZavoliSergio	È ben più di un'analisi della controversa ed animatissima vicenda della riforma riservata al progetto di un nuovo Senato. Dirò, con poche parole sottratte ad una temperie verbale di proporzioni inusitate, che l'autorevole cifra critica dedicata da Reichlin alla vexata quaestio ha una tonalità che attraversa non solo la natura del problema, ma l'interpretazione politica di una realtà che sulle riforme, dopo qualche decina di anni, ha aggiornato il nucleo formale, le modalità rituali e - come posso dire - le misure concrete delle rispettive procedure, tanto che sono palesi le modificazioni intervenute sui testi più delicati e protetti delle regole interpretative. È il cosiddetto cambio di registro e di velocità, come lo chiamano i socio‑analisti votati alle mutazioni spesso inusitate e sorprendenti di un modo meno canonico - addirittura dogmatico - di concepire le più aggiornate e legittime opportunità del mitico (cioè non di rado solo declamatorio) cambiamento. Mi accosto particolarmente alle osservazioni di Reichlin quando egli afferma, lealmente, che la politica nei suoi aspetti più razionali non è più misurabile in termini di maggiore o minore radicalità rispetto ai vecchi conflitti e, dunque, in ragione di ciò, per paradossale che possa sembrare, appaiono addirittura attardarsi i nuovi estremismi. Il riformismo invece - credo voglia dire - non può non avere naturale inclinazione persino al dovere di una ben governata temerarietà. Infine, Reichlin aggiunge: «Si tratta di mettere gli italiani in grado di rispondere a sfide che mettono alla prova la loro stessa identità come popolo». Il Governo si compiace di ciò che sta facendo, e non mi pare francamente si esalti, «ma il partito» scrive Reichlin «non è il Governo, né può essere solo il suo megafono: deve avere un pensiero sociale», e cioè un'idea delle forze reali da mettere in campo per garantirsi la tenuta e la crescita di opportunità che, in primis - va da sé - riguardano il Paese, «il quale può essere, certo, interessato più alle riforme che alle diatribe, su una separatezza che non ha mai giovato alla sinistra e nemmeno al suo volto più risoluto e democratico: il centrosinistra». Signora Presidente, colleghe e colleghi, mi assumo, in piena e naturale modestia, la responsabilità, non solo politica, di sentirci compresi, ciascuno al pari di tutti, nessuno escluso, nel paradosso hegeliano secondo cui per la storia tutti hanno ragione contemporaneamente. Non rinuncio a citare questa fin troppo illuminata bizzarria filosofica perché sarebbe un lascito grave, per chi dovesse realizzare le nuove funzioni di quest'Aula, la discolpa solitaria di esserne stati esclusi anziché sentirsi riconosciuti nel diritto, prima ancora che nel ruolo, di chi prende parte ad una distinzione concettuale, poi segnatamente politica, intorno ad una questione che non è pregiudizialmente soltanto di una parte, secondo una regola democratica animata dalla distinzione e dal confronto, secondo il principio cruciale di una dialettica tenuta in vita dal fronteggiarsi di maggioranze e minoranze. Lo dico non lucrando su un conto meramente aritmetico, ma riferendomi alla sola rilevanza, anche qui, anche così, costituzionale. E lo ripeto ancor più persuaso che la parola «ricatto», ascoltata ieri in quest'Aula, assumeva una tonalità ancora più abrasiva perché usava un'espressione non solo linguisticamente politica, ma anche significativamente ed eticamente rilevante; per giunta, pronunciata da una rispettabilissima collega che agiva dialetticamente, non certo in nome dell'ingombrante paradosso di Hegel. Dal dibattito che è venuto configurandosi, i lasciti di quest'Aula descriverebbero una distanza certo non marginale e men che meno insignificante in un emiciclo dove, tra molti e anche clamorosi contrasti, stanno maturando esperienze e prospettive politiche; in una stagione politica che vive il delicato, netto, ma non incorreggibile volto di un'Europa chiamata a nuove, tante e non più rimandabili opportunità, dalle quali non possiamo escludere in ogni sua parte ciò che giova ad un Paese deciso a volere rispettate le ragioni e le forme del cambiamento, a cui va dedicata una ben intesa e governata risolutezza. Cari colleghi, se avessi una qualche abilità persuasiva, immodestamente vi inviterei, presenti e assenti, a credere che si cresce grazie ai problemi che si è costretti a risolvere, che è bene risolvere e che è urgente risolvere, con una convinzione che si racchiude in una parola: insieme. Quanto alla storia - mi scuso con Hegel - Gardner sosteneva che o la si affronta uniti o avrà per destino di continuare a chiamarsi cronaca. Forse per questo lo storico Biagio De Giovanni postula la necessità di fare della cronaca la nostra storia stessa, una storia quotidiana: per averla sotto gli occhi, per capire dove stiamo andando, dove ci portano anche i nostri errori, se di errori si tratta. Adesso lasciatemi sdrammatizzare. Sarei tentato di chiamarla, con tutto il rispetto, una sorta di reviviscenza di una sindrome che chiamerei di Bertinotti, un personaggio che mi è molto simpatico e che uso qui forse innaturalmente, ma per dare una tonalità diversa a questo tono un po' serioso che ha finito per assumere questo mio intervento. Quella di Biagio De Giovanni è un'idea non balzana, di un intellettuale, ma è indotta da questo fenomeno della velocità che ci sta portando non sappiamo bene dove. Per modica che sia, comunque, la sua idea ha il pregio di non incoraggiare le lontananze. È una questione, quella del ritrovare il coraggio, la forza morale e civile, di riconoscersi nei propri errori, di cercare la possibilità, come diceva don Milani (ma rischia di essere un riferimento troppo spirituale) quando sosteneva che la politica è uscirne insieme. Io non aspiro a unanimismi che non sono del nostro tempo né di questa questione in particolare, ma credo che sia doveroso da parte di ciascuno di noi, nessuno escluso, rimettere in discussione qualcosa di sé stesso, per vedere cosa si può conciliare attorno a qualcosa invece che ci rimetta insieme.
2015-09-22	LN	TosatoPaolo	Vi è però un piccolo problema. Quando nacque il Parlamento europeo, che allora non aveva potere legislativo e non lo ha nemmeno adesso, l'incidenza per l'Europa sulla vita di tutti noi era molto relativa; nel tempo, però, la sua possibilità di determinare scelte importanti è aumentata, ma la possibilità di emanare leggi da parte del Parlamento europeo non è cresciuta, anzi siamo ancora nelle mani di una Commissione che è sostanzialmente rappresentata da ministri nominati dai Governi europei senza un rapporto diretto - elettivo - con le comunità, con i cittadini che dovrebbero essere rappresentati da queste istituzioni. Pertanto, quel modello ha ben poco di democratico e sembra che il Governo italiano, prima con la riforma Delrio che ha interessato le Province, poi con la legge elettorale della Camera dei deputati e oggi con la riforma del Senato, vada nella stessa direzione. Lo abbiamo visto con le Province, in cui l'apparato è rimasto, molte competenze rimarranno, seppure con risorse assolutamente inadeguate per far funzionare i servizi. L'unica modifica è stata quella diretta ad impedire ai cittadini di eleggere i propri rappresentanti.
2015-09-22	LN	TosatoPaolo	È questa la nostra maggiore preoccupazione. Noi crediamo in un sistema democratico in cui il cittadino elettore deve poter eleggere i propri rappresentanti, deve avere la possibilità di incidere sulle scelte del Governo e deve potere incidere, attraverso il referendum, sulle riforme strutturali che riguardano la vita di tutti noi. Questo modello in Europa non esiste. Abbiamo visto come siamo entrati nell'euro, senza che venisse chiesto praticamente a nessuno, con una imposizione. E lo vediamo, anche recentemente, nel momento in cui si riesce faticosamente a raccogliere le firme su un tema che riguarda la vita dei cittadini, come la riforma della legge Fornero, in cui la Corte, che sarà poi eletta da un Governo sostanzialmente composto da un unico partito, da un unico Presidente del Consiglio, da un unico segretario di partito, avrà un potere enorme in queste scelte. Si sottraggono democrazia e partecipazione, attraverso questa riforma. Noi nulla condividiamo e chiediamo ancora che il titolare del diritto di voto sia il cittadino, che deve poter votare i propri rappresentanti.
2015-09-22	M5S	EndrizziGiovanni	Per lo stesso motivo è importante che siano i cittadini ad eleggere direttamente i parlamentari e che vengano introdotti meccanismi di democrazia diretta. I Paesi europei, ma anche fuori dall'Europa, come gli Stati Uniti, che hanno strumenti di democrazia diretta maturi e compiuti, hanno infatti anche un maggior benessere, perché le scelte sono esattamente corrispondenti alla volontà popolare e ai bisogni della gente. Non succede, o non succede così tanto, che i partiti si frappongano tra la volontà popolare e la normativa o le scelte amministrative che vengono adottate.
2015-09-22	M5S	GaettiLuigi	Mi spiacerebbe perdere del tempo analizzando articoli come il 2 che poi, a suo insindacabile giudizio, potrebbero essere esentati dalla discussione. Sull'emendabilità del testo dell'articolo 2 non entro nel merito della questione sia in ambito regolamentare, costituzionale, che dei precedenti, in quanto già oggetto di trattazione da parte dei colleghi del Movimento 5 Stelle. Però in questa sede vorrei far notare, a mio giudizio, la incongruità dell' iter. Per certi versi potremmo dire «tanto lavoro per nulla» e quindi potremmo prospettare analisi e risoluzioni, senza che poi siano utilizzabili. Il mio imbarazzo poi cresce quando leggo o sento commenti come quello del Presidente del Consiglio che dice : «Sono settant'anni che gli italiani aspettano la fine del bicameralismo paritario». Vorrei citare da «il Fatto Quotidiano» del 18 settembre 2015 quanto segue: «Forse non guasterebbe la lettura di un manuale di storia, anche in formato Bignami, (...) per insegnare ai due padri ricostituenti qualche rudimento di cultura generale, utilissimo per colmare le loro lacune e risparmiare loro altre scemenze. Il bicameralismo paritario - Camera e Senato con regole elettorali diverse, ma con funzioni analoghe - fu introdotto dalla Carta approvata dall'Assemblea costituente il 22 dicembre 1947, promulgata cinque giorni dopo dal Capo dello Stato ed entrata in vigore il 1° gennaio 1948. Cioè 67 anni e mezzo fa. E si può serenamente escludere che negli anni successivi qualcuno invocasse una riforma della Costituzione appena varata». Avere un Presidente del Consiglio che, come si dice dalle mie parti, parla un tanto al chilo, per dire con tanto pressapochismo, orgoglioso della sua mediocrità, lascia sbigottiti. Quando si parla di riforma della Costituzione, che è la legge fondamentale dello Stato, cui tutte le altre leggi fanno riferimento, bisogna necessariamente essere precisi, determinati, rigorosi; diversamente si è incapaci. Anche sui presunti risparmi il Presidente del Consiglio spara cifre iperboliche (un miliardo): ve lo ricordate, nel gennaio del 2014? Mentre, a conti fatti, la completa abolizione del Senato comporterebbe risparmi per 150 milioni di euro. Ma su questo concetto tornerò più tardi. Se le parole possono essere vaghe, i numeri no! Dobbiamo prestare molta attenzione. Renzi a tratti mi ricorda quegli imbonitori che in certe televisioni danno i numeri del lotto: che faccia pubblicità ai giochi d'azzardo? Che il Presidente del Consiglio sia persona approssimativa lo avevo già constatato quando in un suo discorso di qualche tempo fa, proprio qui al Senato, utilizzò alternativamente la parola decrescita e la parola recessione come fossero sinonimi: invece sono due sostantivi che hanno due significati molto distanti tra loro. Forse un altro bignamino potrebbe essergli utile. Forse si è accorto di queste sue gravi lacune e, onde evitare che gli italiani si acculturino troppo, ha provveduto a demolire la scuola: meglio tutti ignoranti, così non sfigura. Volendo procedere per punti vorrei notare, sottolineare e ancora rimarcare innanzi tutto che un Parlamento di nominati, con una legge che per alcuni aspetti è stata dichiarata incostituzionale, pretende di cambiare la legge fondamentale dello Stato italiano. Già questo aspetto dovrebbe far desistere nel proposito di cambiarla in modo così radicale come osa fare il provvedimento che andremo ad analizzare. Purtroppo vedo sempre più aumentare il numero di parlamentari che si ingegnano al fine di scongiurare una crisi di Governo. Personalmente ritengo che con l'entrata in vigore della cosiddetta legge elettorale Italicum la revisione della Costituzione debba essere valutata ancor più attentamente, in quanto un sistema elettorale così maggioritario è in grado di alterare gli equilibri tra i poteri dello Stato (mi pare di non essere il solo a sostenere ciò). Altro elemento da aggiungere è che il disegno di legge costituzionale in esame è di iniziativa governativa. Questo fatto è assai grave, stante la volontà del Governo di arrogarsi il diritto di promuovere ed imporre, anche nella tempistica, radicali riforme della Carta fondamentale. A proposito di tempistica, visto che è stata modificata, vorrei ricordare che il «ragioniere» che ha contingentato i tempi in occasione della precedente lettura nell'agosto 2014 ha così pesantemente compresso i tempi che ha poi dovuto sospendere i lavori nei giorni festivi, togliendo così spazio ai Gruppi e alla discussione. Ricordo che in Senato erano stati presentati numerosi disegni di legge costituzionale - 51, per la precisione - a testimonianza che il Senato non si era dimenticato della necessità della revisione della Costituzione e che la discussione era in atto. Tutti i Gruppi parlamentari avevano proposto delle soluzioni più o meno ampie per migliorare alcuni punti che rallentavano la funzionalità del Senato e, conseguentemente, dell'attività legislativa. Desidero aggiungere che molti aspetti funzionali potevano essere risolti modificando i Regolamenti di Camera e Senato, cosa assai più agevole e di immediato effetto. Non entrerò nel merito dei vari articoli del provvedimento, anche perché il tempo, che è stato ridotto, non me lo consentirebbe. Desidero tuttavia svolgere alcune semplici riflessioni che mi paiono doverose. Vorrei ricordare che il testo approvato dalla Camera dei deputati esclude dalle funzioni del Senato le materie di cui agli articoli 29 (in materia di diritto di famiglia), 32, comma 2 (sui trattamenti sanitari obbligatori), ma soprattutto, 116 e 117 (sulle competenze regionali) della Costituzione. Il ruolo del Senato è ulteriormente svuotato, al punto che il costituzionalista Michele Ainis ha scritto su «il Fatto Quotidiano» di domenica scorsa: «il nodo» vero (della discussione) «è quello delle competenze del nuovo Senato. Il bicameralismo perfetto, con tutti i suoi limiti, era una garanzia per l'equilibrio democratico. Questa riforma svuota palazzo Madama di gran parte delle sue prerogative e lo rende un ibrido, né carne né pesce. Esistono due modelli di Senato, uno delle garanzie e uno delle autonomie. Il primo ha forti poteri di controllo, anche sul Governo; il secondo rappresenta gli enti locali. L'organo ridisegnato dalla riforma in discussione non potrà fare nessuna delle due cose. Non voterà più la fiducia al Governo e potrà porre il veto solo su pochi provvedimenti. In più non potrà davvero rappresentare le Regioni, che a loro volta vengono private di gran parte delle proprie competenze». A questo punto, sarebbe meglio un'abolizione completa del Senato; almeno non prendereste in giro gli italiani. Ritornando all'articolo 2 del provvedimento, vorrei segnalare la controtendenza di assegnare più cariche alla stessa persona presente in Europa. Nel nostro caso, avremo invece un senatore consigliere regionale o un senatore sindaco. È l'Europa a chiedercelo? No, questa volta non è l'Europa che ce lo chiede, anzi. Ricordo che in Francia la legge organica 14 febbraio 2014, n. 125, introduce il divieto di cumulo tra il mandato di deputato o senatore e tutte le cariche esecutive nel Governo regionale e locale. Si tratta, in breve, dell'esatto contrario di quel che Renzi vuol fare per il Senato. Qual è allora il vero senso dell'articolo 2? Il senso appare evidente rileggendo l'articolo 68 della Costituzione, che non è stato toccato e, che come tutti sapete, reca disposizioni in materia di immunità, le quali vengono ora estese ai consiglieri regionali senatori e ai sindaci senatori. In un periodo in cui i Consigli regionali non sottoposti ad attività investigativa sono un'eccezione e i sindaci di diversi Comuni si stanno facendo notare agli occhi del mondo, il Senato diventerà il luogo dove far svernare coloro che non brillano per trasparenza ed onestà. Pensate che smacco per quei sindaci e consiglieri, compagni di merende, che restano a casa e non godono dell'immunità. Poveretti, vi siete dimenticati di loro! Vorrei tornare al tema del tanto sbandierato risparmio. Se, come detto prima, l'abolizione completa del Senato comporterebbe un risparmio di circa 150 milioni di euro, questa riforma farà invece risparmiare circa 60-70 milioni di euro, che è una cifra certamente importante. Tuttavia, sarebbe bastato rinunciare al finanziamento pubblico dei partiti, che i cittadini hanno cancellato con un referendum ma che, con l'ausilio di un sistema comunicativo compiacente ed asservito, avete riproposto sotto falso nome, rivotato ed occultato ai cittadini.
2015-09-22	M5S	NugnesPaola	Cosa è accaduto in questo istante? Abbiamo iniziato la discussione con il contingentamento, o meglio la cosiddetta tagliola, dei tempi di discussione, dopo che si è venuti in Aula senza concludere l' iter in Commissione, e adesso si parla scandalosamente - gira voce - di una probabile fiducia sulla revisione del testo costituzionale. Eppure Renzi, per vincere le primarie, aveva dichiarato agli italiani che avrebbe dimezzato il numero dei parlamentari e delle indennità. Invece, con questa riforma, ci troveremo con due terzi dei parlamentari della Camera e con tutti i senatori nominati. Avremo quindi un Senato inutile: no, non inutile, ma pericoloso, perché non solo avremo dei senatori al dopolavoro, ma addirittura dei senatori che non prenderanno la diaria, ma avranno l'immunità. E, quindi, la loro non eleggibilità è questione importante per la loro ricattabilità. Allora sarebbe stato sicuramente meglio eliminarlo: più chiaro, più diretto e più trasparente. Il Premier sostiene che, in questi giorni, la Costituzione viene usata come un diktat. Quest'affermazione è gravissima già di per sé, perché la nostra Costituzione è ancora oggi valida a garanzia della nostra democrazia. Ma vedere il suo uso come un possibile diktat rispetto alle sue decisioni è assolutamente un abominio. Lo scivolone di Renzi che abbiamo visto è una cartina di tornasole; il lapsus che ha avuto ieri, durante la discussione alla direzione del PD, dimostra che il re è nudo: egli ha dichiarato chiaramente qual è la sua visione e il suo rispetto delle istituzioni e come immagina debba essere il Parlamento domani che - a mio avviso - va anche oltre un presidenzialismo autoritario. Ormai tutta la discussione si è concentrata sulla differenza tra designazione ed elettività. È il caso di dire che questo è il nervo della questione, anche se molto altro è stato detto e sarebbe il caso di dire ancora sull'eliminazione del bicameralismo perfetto. Questo è il nervo della questione, perché su di esso si gioca tutta la faccenda. Affermando che l'articolo 2, quello che tratta della elettività, non va toccato, Renzi commette un errore di tipo non solo regolamentare, ma anche costituzionale. Si tratta sicuramente di un errore regolamentare, perché sappiamo per certo che il Regolamento prevede che quando, nel corso della lettura alla Camera, si apporta una modifica l'articolo è emendabile. Soprattutto, però, che è un errore di tipo costituzionale, perché la dottrina nel settore, sia in tempi non sospetti (quindi più lontani) che più recentemente, sostiene con forza l'importanza, con l'articolo 138, che la Costituzione venga considerata al di sopra delle procedure indicate nei Regolamenti. La procedura di revisione costituzionale è atipica e non può essere appiattita sui regolamenti ordinari. Peraltro, ciò è già accaduto nell'XI legislatura con Napolitano e anche più recentemente alla Camera con la cosiddetta devolution. E arriviamo al perché di tutto ciò, ossia togliere. Si ha la necessità, certamente non io né il mio Gruppo, di togliere democrazia, partecipazione, sovranità popolare e di accentrare tutto in nome di quella che viene considerata la governabilità. Desidero ricordare che, a luglio 2014, avendo avuto già una volta l'onore di parlare di questa riforma costituzionale, io citai un rapporto della JP Morgan, che - come tutti ben sappiamo - è leader dei servizi globali e raggruppa un migliaio di banche di tutto il mondo. Questo rapporto sull'euro, del 28 marzo 2013, era indirizzato proprio all'Europa e in esso si esortavano gli europei a liberarsi delle proprie Costituzioni antifasciste che erano nate sull'onda della liberazione da sistemi autoritari. A chiare lettere, in quella relazione si dice che, per colpa di queste Costituzioni, non si riescono ad applicare le necessarie revisioni di austerity, perché ci sono Governi troppo deboli nei confronti del Parlamento, nei confronti delle Regioni, dei lavoratori e dei loro diritti. Sono Costituzioni che prevedono la licenza di protestare se sono prospettate modifiche non gradite. Ecco perché abbiamo bisogno assolutamente di questa revisione costituzionale! Altrimenti, cade questa legislatura!
2015-09-22	PD	CuccaGiuseppeLuigiSalvatore	Eppure in quei tempi confusi e incerti quando la Costituzione veniva redatta e approvata, erano ancora importanti i volumi di partecipazione all'idea monarchica, all'idea oligarchica e qualunquista, a una qualche forma di socialismo destrorso e dai contorni poco definiti. Contro tutte le possibilità e con pochi strumenti, senza enfasi, dobbiamo riconoscere e affermare che c'erano però in campo altre forze, quelle moderate e quelle di sinistra, che avevano scritto quale sarebbe stata la colonna portante dell'italianità, intesa come senso d'appartenenza ad un Paese che ha fatto la storia d'Europa e ha contribuito a quella di tutto il mondo. Di quelle forze sono stati eredi i Governi che ci hanno preceduto e lo è anche questo Governo che, come quelle forze, deve mirare a mantenere il dettato costituzionale straordinario e attuale per le generazioni future.
2015-09-22	PD	CuccaGiuseppeLuigiSalvatore	In questa breve esperienza nella funzione che mi vede oggi in quest'Aula, ho potuto constatare quale sia il rapporto tra azione legislativa e necessità reali del Paese: argomenti cruciali ed estremamente rilevanti tardano ad essere discussi o addirittura ad approdare nelle Commissioni competenti per dar vita all' iter legislativo, né posso non riflettere sulle numerose vertenze aperte tra Regioni e Stato; vertenze che poi costituiscono lo strumento per affrontare una controversia, che nella sostanza si traducono in vere e proprie liti. Chi può ragionevolmente sostenere che non sia finalmente giunto il momento di superare il problema, creando un livello di comunicazione efficace, lasciando che diventino sporadici gli episodi in cui un livello territoriale debba innescare scontri piuttosto che accordi con il Governo centrale? Quante volte riceviamo istanze dai nostri territori e ci sentiamo impotenti nel rappresentarle perché siamo troppo pochi da questa o quella Regione per riuscire a farci ascoltare, o perché comunque e sempre le questioni nazionali ci schiacciano in quanto prioritarie? Pertanto è davvero giunto il momento di assegnare alle autonomie locali pari dignità e pari rappresentanza, perché se è vero che la forza di una catena si determina dall'anello più debole, è vero che ogni singolo ente che direttamente rappresenta i cittadini deve avere voce. È qui che dobbiamo stabilire con chiarezza quali sono i limiti di mandato di questo nuovo soggetto, affinché questa riforma non appaia solo come un semplice superamento del bicameralismo paritario, ma sia invece la seria individuazione di un organo snello e deliberativo che incida sull'azione di Governo, quando si parlerà di enti locali e di Costituzione, oltre che delle altre materie oggetto dell'azione legislativa. In quest'Aula oggi si confrontano, ma anche fuori, da una parte la tesi sulla necessità di una legittimazione popolare e quindi di un'elezione diretta di chi dovrà comporre il nuovo Senato, dall'altra la tesi di un'elezione che avviene in seno ai Consigli regionali e comunque tra i rappresentanti degli enti. Sono emerse opinioni differenti circa il sistema elettivo della costituenda Camera delle autonomie. Sono profondamente convinto che questa, come altre correzioni già apportate, siano fisiologiche, in quanto connaturate in un processo politico e democratico di questa portata. Il confronto sul tema è stato serrato, talvolta addirittura aspro, ma certo è emersa una capacità di ascolto reciproco, che rappresenta un chiaro segnale dell'alto livello del dibattito, dal quale sono scaturite proposte chiare che - ne sono certo - porteranno ad una soluzione fortemente condivisa tra le forze in campo. Necessariamente ci sarà chi sarà scontento perché, purtroppo, non si possono accontentare tutte le diverse aspirazioni. Ma sono certo che una soluzione fortemente condivisa scaturirà dal nostro lavoro. Guai a noi se fosse mancato, e se mancherà, il confronto su questo eccezionale volano del sistema democratico che è e deve continuare ad essere la nostra Costituzione. Ma ciò che è certo e unanimemente condiviso è, come detto, la necessità di assegnare alle autonomie locali pari dignità, anche in considerazione del ruolo determinante che hanno svolto sino ad oggi e che continuano a svolgere, consentendo in tal modo la riaffermazione e la difesa dei basilari principi di democrazia e di partecipazione; perché la democrazia è una cosa seria e seriamente dobbiamo avere la capacità di affrontare il cambiamento, adeguandoci ai tempi che corrono molto più velocemente di noi e che talvolta ci hanno sovrastato. Leo Valiani, uno dei Padri costituenti, scrisse che, «anni fa si svolse in Inghilterra un curioso dibattito: il poeta Eliot si chiedeva come mai si potesse ammirare l'opera di un altro poeta (nella fattispecie Goethe) di cui non si accettassero le idee e la concezione della vita. Il problema era stato dichiarato insolubile. Eppure, il problema era già stato risolto da Marx, ammiratore della tragedia greca, sorta da una struttura sociale e da una concezione del mondo che non era certo la sua. Ed anche Nietzsche non negava l'arte di Wagner quando dichiarava che "I maestri cantori" erano un attentato alla civiltà, e non si poneva il problema perché riconosceva che tra l'ammirazione estetica e il consenso etico non c'è necessario rapporto di causa a effetto». Dovremmo fare tesoro tutti quanti noi di questo pensiero e applicarlo sempre nell'attività che siamo chiamati a svolgere in quest'Aula, in forza dell'altissimo mandato che ci è stato conferito. Sono convinto fermamente che le nostre appartenenze alle formazioni politiche presenti in quest'Aula non devono indurci ad identificarci come semplici tifoserie, ma che dobbiamo mirare ad un consenso etico, infuso dalla necessità di dare nuovi strumenti per affrontare quest'epoca, con tutta la dignità del ruolo che il popolo ci ha affidato. Non possiamo ragionare dei temi alti che ci occupano, col pensiero rivolto al raggiungimento di un più alto consenso personale, a discapito di questo o quell'altro gruppo politico, perché quello che andiamo ad affrontare non è né un ridimensionamento del potere, né della democrazia. Non sono queste le unità di misura da applicare a questo nuovo progetto. Qui si dibatte di un progetto nuovo per un'Italia che non è più quella di dieci, venti e tanto meno sessant'anni fa. Le unità di misura coinvolte sono l'efficacia, la rappresentanza, l'accelerazione del processo decisionale, la prontezza di dar seguito agli strumenti nuovi che questo Paese inesorabilmente chiede. Deve essere forse l'Europa un Governo declinato sulle Regioni attraverso lo Stato o è forse finalmente ora che queste abbiano a pieno titolo diritto di influenzare e calibrare iniziative tessute su misura alle necessità locali? Più è precisa la lente che guarda al Paese più l'azione legislativa sarà pertinente e dirimente. Vince una società fatta di persone, ecco perché al massimo delle nostre possibilità dobbiamo qui rappresentarle. Non siamo eletti da multinazionali, banche, dal web o da una informazione più o meno pilotata. Siamo eletti dall'agricoltore che ha subito un'alluvione, dalla famiglia che non può accedere ad un mutuo, da chi si è tolto la vita per disperazione e da chi crede di potersene ricostruire una se le opportunità ci saranno. L'azione legislativa deve quindi essere più rapida ma anche più rispondente alle necessità di ognuno di noi. Come ha ricordato magistralmente nel suo intervento il collega Pagliari, oggi siamo uno Stato regionale. Per avere dignità i territori devono essere rappresentati, attraverso portatori specifici della loro domanda di diritto e di Stato. Questa è la riforma nella sua sostanza: un più rapido ma altrettanto garantista iter legislativo e una più corrispondente rappresentanza degli enti locali, che sono il cuore pulsante di questo Paese. Senza il coraggio di voltare pagina, ci avviamo a diventare una vetusta macchina, pesante e inadatta al cambiamento e alla domanda di futuro che gli italiani da tempo ci stanno rivolgendo. Nonostante si corra, si legiferi e si dia vita a un nuovo modo di guardare al Paese, siamo ancora lontani dal guado, con il rischio pressante che i tempi grigi che ci rincorrono possano nuovamente raggiungerci e farci soccombere. Abbiamo certamente il dovere di incarnare gli inossidabili valori della Costituzione della Repubblica italiana e di mirare ad essere ad essi più vicini, ma per centrare l'obiettivo i primi a dover cambiare siamo noi. Questa credo sia un'opinione condivisa. Signor Presidente, se ho finito il tempo a disposizione, termino qui, chiedendole, come detto, l'autorizzazione a consegnare la restante parte del mio intervento, affinché venga allegata agli atti. PRESIDENTE. La Presidenza l'autorizza in tal senso. CUCCA (PD). Termino comunque dicendo di essere convinto che abbiamo a portata di mano il risultato, perché il confronto che ha avuto luogo in quest'Aula ha sicuramente arricchito i testi iniziali. Sono convinto che potremo ancora mettervi mano, anche in quest'Aula, per risolvere i problemi e i nodi rimasti irrisolti. Il risultato, come dicevo, è a portata di mano e la nostra responsabilità ci guiderà sicuramente verso l'obiettivo
2015-09-22	PD	FabbriCamilla	Un'idea che espresse, come ricorda sempre Frasca Polara, già nel suo discorso di insediamento come Presidente della Camera dei deputati: che questo delle riforme, anche dei Regolamenti parlamentari, fosse e sarebbe stato un continuum nei tredici anni, un primato ineguagliato, della sua Presidenza, Iotti lo aveva affermato, con qualche solennità ma senza ancora entrare nel merito, già nel discorso di insediamento, il 20 giugno 1979: «Affrontare quelle parti della Costituzione che il tempo e l'esperienza hanno dimostrato inadeguate», «tutelare in primo luogo i diritti delle minoranze ma anche il diritto-dovere della maggioranza di legiferare». Un impegno per le riforme così determinato, quello dell'onorevole Iotti, che infatti trovò un suo naturale epilogo nella Presidenza della Commissione parlamentare per la revisione della Seconda parte della Costituzione, che rivestì fino al 1994. Un impegno bruscamente interrotto. Da quella bicamerale, però, ereditiamo il monito più profondo e importante: anche chi contribuì alla stesura della nostra Costituzione, fra le più belle al mondo, e che dunque deve averla anche profondamente amata, riconosceva nella sua seconda parte una "storicizzazione" tale da reputare indispensabile una revisione, un ammodernamento, in ragione di una società che cambia obbligando ad una mutazione anche nell'ordinamento della Repubblica, nell'ordinamento giuridico statale. Noi dunque ci apprestiamo a realizzare questo cambiamento, che ha visto, nella storia della nostra Repubblica diversi tentativi, mai tradottisi in quanto tali in una riforma costituzionale per un modello bicamerale differenziato. Commissioni bicamerali non sono mancate: Aldo Bozzi nel 1983, la stessa lotti-De Mita dieci anni dopo, la famosa bicamerale D'Alema nel 1997; senza dimenticare i lavori del Comitato Speroni, la Bozza Violante del 2007. Mi fermo qui; mi serve semplicemente a ribadire quanto sia necessario approvare questa riforma, anche per esigenza di credibilità verso i cittadini e le cittadine, essendo un fiume carsico nella storia della nostra Repubblica. Esistono poi ragioni di ordine diverso che ci spingono a questo dovere: la necessità di una Costituzione capace, come detto prima, di vedere nella società, anche storicamente intesa, il riferimento per un diritto effettivo, concreto. È nella realtà del corpo sociale, e non nell'astratta previsione normativa, che vive la Costituzione, modificandosi, anche per quanto riguarda l'ordinamento statale, in relazione alla trasformazione dei rapporti sociali che quello stesso ordinamento statale regola. L'avvento dell'Unione europea, che ha determinato il trasferimento di competenze dallo Stato nazionale all'Unione, ha comportato il primato del diritto comunitario sulle norme di diritto interno, ad eccezione dei principi e diritti fondamentali garantiti dalla Costituzione nella sua Prima parte che, in quanto inviolabili, non possono retrocedere dinanzi alle norme comunitarie. Dunque la necessità, conseguente a questo sviluppo di una dimensione comunitaria europea, di realizzare un processo legislativo più rapido, più snello, superando il bicameralismo paritario, ma riconoscendo, giustamente, l'importanza di una Camera che rappresenti le istituzioni territoriali, conseguenza di un decentramento politico-amministrativo ormai maturo e dunque da valorizzare, che quindi vede questa riforma affrontare anche il nodo delle competenze legislative tra Stato e Regioni e l'assetto complessivo del sistema delle autonomie locali, anche con lo scopo di fare chiarezza su tali competenze legislative. È un tema, quello della valorizzazione del governo locale, riconosciuto anche nell'articolo 57 della attuale Costituzione, che del resto riflette quella sensibilità verso le istituzioni locali che si impose all'attenzione - già ed anche - dell'Assemblea costituente, interrogando fin dall'allora su una diversa modalità di rappresentanza di questa seconda Camera. Questo disegno di legge - come ricordava la presidente Finocchiaro e come ricordavano tanti colleghi - è stato ampiamente dibattuto. La Camera dei deputati ha iniziato l'esame del disegno di legge l'11 settembre 2014 e lo ha concluso il 10 marzo 2015. Questa terza lettura alla quale siamo chiamati, rispettando la procedura, diventa dunque un passaggio decisivo per concretizzare questo obiettivo. Consentitemi di ricordare, per evitare di essere oggi paradossali, che l'Assemblea costituente lavorò due anni per la stesura della nostra Carta fondamentale: le sedute si svolsero fra il 25 giugno 1946 e il 31 gennaio 1948. Il Governo, la maggioranza, il Partito Democratico, pur nelle diverse sensibilità fortunatamente presenti, si sono accostati al tema della revisione costituzionale sempre con la coscienza di quanto sia complessivamente attuale, ma anche profondamente bella la nostra Costituzione, frutto non solo di un sapiente lavoro democratico, ma anche del travagliato percorso storico novecentesco. Rappresenta, questa approvazione, un tassello fondamentale nell'opera di riforme portata avanti dal Governo. Un cammino che sta dando i suoi frutti, dopo lunghi anni di crisi, e che va assolutamente consolidato. Penso a quell'inizio di ripresa cui stiamo assistendo, come dimostrano i dati degli ultimi mesi dell'INPS, dell'ISTAT, della Confcommercio, del Centro studi di Confindustria, i quali hanno registrato un miglioramento sul fronte dell'occupazione, e non solo della sua qualità con il superamento delle forme di precariato, e della produzione industriale, oltre che dell' export. I provvedimenti del Governo - il jobs act, le decontribuzioni, gli "80 euro", la riforma della pubblica amministrazione, la razionalizzazione della spesa pubblica, fino alla buona scuola, solo per citarne alcuni - stanno contribuendo, poi, ad alimentare una nostra rinnovata credibilità in Europa, la quale sarà determinante anche nella gestione della partita politica che si è aperta con Bruxelles in vista della prossima importantissima legge di stabilità, per poter appunto realizzare una politica finalmente espansiva e fondata sugli investimenti, oltre che sul taglio delle tasse in primis IMU e TASI, grazie al riconoscimento di maggiore flessibilità. Alla luce di questo quadro, anche di ripartenza economico-produttiva, appare difficilmente comprensibile, agli occhi del cittadino, la discussione che sta da settimane monopolizzando il dibattito pubblico in merito alla riforma costituzionale. Una discussione che rischia di essere percepita come un braccio di ferro di carattere politico, combattuto a colpi di difficili tecnicismi (chi lavora sul territorio sa di cosa parliamo) che, sebbene importanti nelle Aule parlamentari, risultano meno importanti nel quotidiano vivere delle nostre comunità. Ho letto molto velocemente il mio intervento dati i tempi del dibattito. Ho sentito parlare però, da più colleghi, di responsabilità della politica, di rinnovata fiducia da parte dei cittadini nei confronti della classe politica. Credo che la decisione sulla riforma costituzionale sia parte integrale di questo auspicio, cioè quello che, senza nessuna retromarcia, si possa recuperare il senso della responsabilità di fronte al Paese.
2015-09-22	PD	LoGiudiceSergio	(ore 17,20) ( Segue LO GIUDICE). Mi auguro, per l'appunto - ancora stiamo parlando solo di ipotesi - che le soluzioni tecniche individuate possano effettivamente mantenere il principio secondo cui, al di là della forma tecnica in cui questo dovrà avvenire, si salvaguardi il principio della consegna di un momento decisionale effettivo e non solo formale nelle mani dei cittadini. Il principio della necessità di un'elezione diretta perlomeno di una parte del nuovo Senato, in equilibrio con quanto stabilito con la legge elettorale per la Camera, cioè con l'Italicum, che a sua volta prevede l'elezione diretta di una parte minoritaria dei deputati, non è solo fine a sé; non si tratta solo di stabilire un principio di democrazia diretta, perlomeno nella scelta dei propri rappresentanti. Il fatto è che questo elemento va a incrociare altre modifiche forti e importanti che noi stiamo facendo all'interno della nostra Carta costituzionale e comporta la necessità di salvaguardare alcuni equilibri anche rispetto ad altri temi, primo fra tutti l'elezione del Presidente della Repubblica. Io credo che noi dovremmo fare una grande attenzione a prefigurare quale platea eleggerà il Presidente della Repubblica, che, al di là delle evidenti ed assolute prerogative che spettano alla sua funzione, alla sua carica, a sua volta ha il compito di eleggere una parte consistente della Corte costituzionale e quindi di incidere su un altro pilastro importare dell'architettura istituzionale del Paese. Facciamo in modo che quella possa effettivamente essere una platea che risponda, in un tempo e in forme diverse, con equilibri numerici diversi e con leggi elettorali diverse, a quel principio che i padri costituenti vollero stabilire nella Costituzione del 1948 per cui il Presidente della Repubblica non viene eletto dalla forza politica che vince le elezioni, ma da una maggioranza ampia che necessiti di una relazione tra chi ha vinto le elezioni e chi non le ha vinte, cioè tra la maggioranza e le opposizioni. Questo principio è stato stabilito nel 1948 a fronte di una Camera eletta su base meramente proporzionale. Ebbene, in un contesto in cui la Camera verrà eletta secondo un'esigenza che io condivido - intendiamoci - di garanzia di una maggiore governabilità di cui il Paese ha bisogno, ma con un forte premio di maggioranza, quel principio per essere salvaguardato ha bisogno di accortezze particolari. Insieme ad altri io ho presentato una serie di emendamenti relativi alla più proporzionata definizione della platea che eleggerà il Presidente della Repubblica e a un più equilibrato rapporto tra la forza di maggioranza e le altre forze politiche. Ad esempio, abbiamo presentato emendamenti che estendono la possibilità di essere convocati per l'elezione del Presidente della Repubblica anche agli europarlamentari, eletti a loro volta con un sistema proporzionale, che quindi rappresenterebbe un correttivo rispetto al meccanismo con cui si forma quella platea. Abbiamo avanzato la proposta di una riduzione del numero di deputati nel momento in cui riduciamo il numero di senatori, in modo da garantire meglio l'equilibrio tra una Camera che ha un forte premio di maggioranza e una che non lo ha; abbiamo presentato emendamenti che inseriscono nel Senato anche quei parlamentari eletti all'estero i quali, nell'ambito del Senato delle autonomie, potrebbero meglio trovare una loro dimensione. Ci sono poi altri temi che adesso non ho tempo di citare se non per titoli, concernenti la possibilità di dare parola ai cittadini attraverso il referendum propositivo, la questione delle funzioni e il modo in cui lo Stato e le Regioni articolano le loro competenze. Insomma, facciamo in modo che il lavoro di questi giorni sia reale, effettivo, per lasciare a chi verrà dopo di noi un equilibrio costituzionale modificato, ma pur sempre in grado di reggersi in piedi da solo.
2015-09-22	PD	MicheloniClaudio	(ore 10,15) ( Segue MICHELONI). Voglio, poi, chiarire una posizione personale. In questo momento di totale disinformazione dell'opinione pubblica in Italia, si sentono molte letture della minoranza del Partito Democratico come se fosse una corrente politica. Ma credo che anche un giornalista italiano dovrebbe riuscire a capire che, se davvero si trattasse di una corrente politica con ambizioni antigovernative o antisegretario del nostro Partito, avrebbe avuto ben altre occasioni per raccogliere i frutti di un eventuale comportamento di questo tipo; qui la corrente politica non c'entra assolutamente nulla: sono dei colleghi che si ritrovano su un tema di fondo come la Costituzione. Se ho qualche appunto da fare al Governo è che, ad esempio, sul jobs act non siamo andati abbastanza avanti e che sulla pubblica amministrazione - che insieme all'amministrazione della giustizia è il problema dei problemi di questo Paese ‑ non abbiamo fatto a sufficienza. Questi sono gli appunti che muovo al mio Governo, quindi nessuna attitudine antigoverno. Sarebbe utile che tra i rappresentanti del Governo, in quest'Aula e nella segreteria, e sui giornali si tenesse conto di questo. Vi è una cosa che mi preme dire in conclusione. Un giorno un collega mi chiese dove vivessi, perché parlavo dell'Europa: io vivo in Europa, la giro molto, e trovo l'antipolitica in tutti i Paesi d'Europa. Dappertutto c'è antipolitica, ma nel nostro Paese c'è qualcosa di più grave: l'antipolitica qui è diventata l'antistituzione. Questo è il vero problema che abbiamo davanti. Il collega De Cristofaro, l'altro giorno, ha tentato di chiederci di riflettere su questo. La risposta che dobbiamo dare è una risposta al popolo italiano che non crede più nelle sue istituzioni. Quando in una democrazia si mettono in discussione le istituzioni, allora i tempi sono veramente bui. Guardate che neanche la Le Pen in Francia, neanche in Inghilterra, in nessun Paese del mondo si rimettono in questione le istituzioni: qui da noi sì. Del resto c'è un disegno di legge che sarebbe più popolare di questo: se chiedessimo oggi ai cittadini italiani di votare per un Presidente del Consiglio e venti Ministri e di chiudere Camera e Senato saremmo vicini al 90 per cento di consensi. Ma questa non è la nostra responsabilità. Nostra responsabilità è rafforzare, rinnovare e modernizzare le nostre istituzioni e dare una risposta all'antipolitica per riportare il nostro popolo a rispettare le proprie istituzioni democratiche, perché quando queste istituzioni non le avremo più ci accorgeremo che sono come l'aria e che non riusciremo più a vivere in democrazia. PRESIDENTE. È iscritto a parlare il senatore Cappelletti. Ne ha facoltà.
2015-09-22	PD	MineoCorradino	In generale, il problema più grave di tutti è quello dei contrappesi; questo è il punto. Vi ricordo che vi è un solo Paese in Europa che ha una legge elettorale con il premio di maggioranza: questo Paese si chiama Grecia. Il premio di maggioranza in Grecia non è come quello dell'Italicum, tant'è vero che Tsipras l'ha preso per due volte e ha dovuto coalizzarsi con un'altra forza politica; ma vi ricordo soprattutto che in Grecia c'è il contrappeso: se la Camera non elegge, dopo tre volte, il Presidente della Repubblica, con due terzi di voti, viene sciolta. Questa è la vera questione. Se abbiamo quella legge elettorale dobbiamo introdurre nella riforma costituzionale delle forme di garanzia che pongano il Presidente della Repubblica e la Corte costituzionale al riparo dalla possibilità di influenza del Premier, di qualunque premier, di qualunque forza politica. Non è un interesse di parte, ma è un interesse assolutamente generale. Siamo in un cammino quasi obbligato, siamo nei binari: chiunque voglia deragliare viene presentato dalla macchina di informazione - che tutti conoscete - come un matto. Beh, il matto che si chiama Corradino Mineo consiglierebbe a senatori molto più importanti di lui, che rappresentano Gruppi politici grossi, di fare una proposta: siccome questa cosa non funziona, fermiamoci un momento e decidiamo di fare a meno di una Camera.
2015-09-22	PD	SantiniGiorgio	Come ben sanno tutti gli onorevoli colleghi, la realizzazione delle riforme non è un fatto neutro: ad esempio, è un parametro di valutazione ai fini della concessione di maggiore o minore flessibilità in sede europea nel rapporto tra deficit e PIL e tutti sappiamo che cosa ciò significa in termini di possibilità di realizzare politiche espansive per la crescita, per risolvere cioè i gravi problemi economici e sociali ancora presenti nel nostro Paese. Per tale motivo allora, al di là delle versioni caricaturali, è nell'interesse primario del Paese che questo processo di riforma continui e che arrivi a compimento nei tempi previsti, peraltro non brevi. Un'altra riflessione che andrebbe fatta è che si parla di fretta e di approssimazione: io noto, però, lo hanno detto altri colleghi, che si sta parlando di questa riforma da ormai sedici-diciassette mesi ed altri ce ne vorranno, com'è giusto che sia, per completarla con altre valutazioni. Quindi, nei tempi che concedono a tutti il dibattito, il ripensamento e la riflessione, portiamola a compimento, perché questo avrà un valore aggiunto per le istituzioni e per il Paese. Nel merito, vorrei approfondire un aspetto poco discusso al di là degli stereotipi che in quest'Aula hanno fatto capolino piuttosto spesso in molti interventi, soprattutto dell'opposizione. Mi riferisco al fatto che i princìpi innovativi di questa riforma, in particolare il superamento del bicameralismo paritario, hanno l'obiettivo di rendere più efficace il processo legislativo, ad esempio migliorando la rappresentanza istituzionale ai fini di una maggiore connessione tra le diverse istituzioni democratiche dotate di parere legislativo. Quando il Presidente del Consiglio afferma che la riforma era attesa da anni, fa riferimento precisamente a questo punto: in Italia la Costituzione del dopoguerra ha giustamente investito le Regioni di potestà legislativa e nel 1970 si è dato vita alle Regioni e ad assemblee legislative regionali. È chiaro che introdurre una maggiore platea di istituzioni che legiferano poneva già allora, e a maggior ragione oggi, il problema di connettere queste diverse istituzioni che hanno potere legislativo. È una scelta certamente netta, mossa però da una situazione di necessità e connotata da una forte utilità rispetto all'andamento reale dei rapporti legislativi, caratterizzati da una forte conflittualità e da consistenti momenti di paralisi istituzionale. Vi consiglio di leggere - io lo faccio, a volte - le delibere delle giunte regionali e il rendiconto del Consiglio dei Ministri, perché in entrambi troverete un elenco lunghissimo di impugnazioni reciproche: delle leggi regionali rispetto a quelle nazionali e del Governo nazionale rispetto alle leggi regionali. Così, come capiamo tutti, si crea solo un ulteriore appesantimento e una grande difficoltà. Riprendo una frase di Barbera: «La conflittualità tra il legislatore statale e quello regionale ha inciso negativamente» - sentite un po' - «sia sulla certezza del diritto sia sulla possibilità di un equilibrato governo dell'economia del Paese». La domanda allora è la seguente: un Paese può andare avanti, può vincere le sfide tremende che ha di fronte non avendo certezza del diritto, non avendo possibilità di governare in modo equilibrato e quindi fattivo i rapporti economici? Questa è una domanda a cui rispondere seriamente e a cui la riforma risponde in termini molto precisi perché, come sappiamo, ora - giustamente - la riforma traccia con più nettezza le rispettive competenze eliminando l'equivoco della legislazione concorrente. Resta però evidente che la linea di demarcazione fra le competenze regionali e nazionali non può essere fissata una volta per tutte, né è un compito che si può affidare ex post a una sede giurisdizionale come la Corte costituzionale, come sta avvenendo finora. La connessione tra i due momenti va svolta con sensibilità politica e piena legittimità democratica, in un'ottica di cooperazione fra Camera e Senato delle autonomie, che rappresenta a pieno titolo le autonomie regionali e territoriali. In questo modo il nuovo Senato non corre il rischio di essere senza identità, ma assume in modo nitido una preziosa funzione democratica di rappresentanza ed efficacia istituzionale. Anche sotto questo profilo, va allora valutata la questione della composizione che dà origine a tante caricaturali ricostruzioni, visto che si è parlato di Senato autoritario e addirittura di anticamera del fascismo, come questa mattina veniva detto in un autorevole intervento, in una suggestione che non condivido affatto. La scelta della composizione deriva esattamente dalla volontà di costruire un Senato delle autonomie con questa funzione di chiarezza sul processo legislativo. Essendo rappresentanti delle autonomie, è chiaro che queste persone, questi senatori saranno espressione delle loro effettive assemblee: per le Regioni, i Consigli regionali e, per quanto riguarda le autonomie territoriali, i sindaci. Peraltro, come sappiamo - e perché non ricordarlo, anche alla luce dei tanti accenni catastrofisti - su 28 Paesi europei, 15 sono monocamerali; degli altri 13, 8 hanno la seconda camera a elezione indiretta: l'elezione diretta della seconda camera, quindi, rappresenta un'eccezione in Europa. Ricordiamocelo, perché credo che aiuti ad esprimere giudizi più ponderati. Se si ritiene - come è emerso dal dibattito - di individuare nell'ambito delle elezioni regionali dei consigli quali saranno i consiglieri senatori, lo si può fare con modalità legislative ordinarie, senza dover smontare tutto il percorso importante fatto finora. Va evitata la sindrome di Penelope che nei decenni scorsi ha fermato (senza loro colpa) illustri rappresentanti delle istituzioni da Bozzi, a De Mita, a D'Alema; perfino i saggi di Lorenzago. È tempo di dire basta, di interrompere questa sorta di "danza immobile'" che produce il nulla. Nel baratro, davvero sì, finirebbero le istituzioni democratiche e con esse il futuro del Paese. Sono molto importanti, in questo ambito, le funzioni che il Senato sarà chiamato, a svolgere ed è pertanto necessario - come detto da molti colleghi - rivedere in questa lettura una serie di limitazioni introdotte alla Camera, sia per quanto attiene al processo legislativo (in particolare sulle leggi europee), che sull'elezione dei componenti della Corte costituzionale. Infine, nel quadro del nuovo rapporto di cooperazione e sussidiarietà tra lo State e le autonomie, va maggiormente valorizzata ed adeguatamente promossa l'autonomia responsabile da parte della Regioni, rafforzando (se possibile) quanto già previsto nell'articolo 116. Le Regioni a Statuto ordinario che siano in equilibrio di bilancio e lo mantengano nel tempo, che rispettino principi ed obblighi di solidarietà nazionale (previsti dai vari articoli della Costituzione, il 119 in particolare) potranno esercitare la gestione autonoma delle materie di esclusiva competenza nazionale in analogia a quanto già previsto per le Regioni a Statuto speciale, facendone oggetto di un negoziato con lo Stato e attraverso una legge approvata da Camera e Senato. Questo è un tema particolarmente sentito nelle Regioni limitrofe alle Regioni a Statuto speciale. È un processo che viene utilizzato in modo improprio e forzato sul piano politico, facendolo degradare verso impossibili sbocchi indipendentistici e deteriorando sempre di più il rapporto tra istituzioni e cittadini, come si sta verificando, purtroppo, nel delicatissimo problema della gestione dell'accoglienza dei profughi. Riconoscere spazi di responsabilità istituzionale avrebbe un alto valore politico e civile e toglierebbe ogni alibi alle Regioni che, in nome della rivendicazione di una impossibile indipendenza futura, esercitano male la responsabilità presente, scaricando tutte le colpe sullo Stato. Concludendo, non è una riforma autoritaria, non sarà un Senato inutile, ma sarà un Senato ridisegnato che avrà la capacità di contribuire, con le altre leggi in via di approvazione negli altri campi, a costruire un percorso di cambiamento reale di un Paese che vuole credere in un suo futuro, in un futuro migliore.
2015-09-22	PD	TuranoRenatoGuerino	Signora Presidente, colleghi, desidero anzitutto sottolineare che le riforme, a partire da quelle costituzionali, sono fondamentali per il futuro del Paese. Credo che esse siano utili per rilanciare l'Italia e che diventino indispensabili per garantire il rilancio dell'economia e il ruolo da leader che l'Italia si sta riprendendo in Europa e nel mondo grazie al pregevole lavoro portato avanti dal Governo Renzi. Per questo motivo, sono sicuro che il testo che stiamo discutendo oggi e che uscirà da quest'Aula sarà il migliore possibile per garantire all'Italia un'altra spinta importante verso il futuro, perché in ballo c'è davvero tanto. Sono sicuro che, proprio in momenti così cruciali, l'unità del Partito Democratico sarà evidente a tutti e regalerà ai cittadini quelle riforme che aspettano da tanto tempo. Qualcosa del testo che stiamo discutendo ancora non mi piace e credo vi sia qualche dettaglio da sistemare. Mi riferisco soprattutto all'elettività di quello che sarà il nuovo Senato. L'ho ripetuto e non mi stanco di farlo anche oggi, da buon italiano che vive in America: il Senato ad elezione indiretta, come al momento previsto nel testo in esame, è stato abolito nel 1913 negli Stati Uniti, Paese dove vivo e risiedo. L'abolizione è stata dettata da una ragione in particolare: isolare ed allontanare definitivamente ogni ipotesi di oligarchia. Tra l'altro, pochi anni fa la Corte di appello degli Stati Uniti, studiando e verificando quanto prodotto dal XVII emendamento che ha introdotto l'elezione diretta del Senato, ha spiegato a chiare lettere che l'eliminazione dell'elezione indiretta ha avuto come principale effetto benefico il contrasto alla corruzione in ambito politico. Per questo penso che dovremmo fare tesoro delle esperienze di altri Paesi ed utilizzare la loro storia, per evitare di inciampare in errori di valutazione che, alla lunga, potrebbero diventare pericolosi. Parlando del ruolo che avrà questo nuovo Senato, ci sarebbero poi altre lacune da correggere, a partire dall'eliminazione dei rappresentanti degli italiani residenti all'estero, che perdono sei senatori, e cioè sei rappresentanti in territori vastissimi. Sarebbe più giusto, infatti, mantenere gli eletti all'estero nel nuovo Senato delle autonomie che, così come concepito, potrebbe assicurare una migliore comunicazione con le Regioni e, quindi, con i territori. E, proprio per questo motivo, credo che la rappresentanza degli italiani all'estero in Senato debba rimanere, per garantire quel forte legame con i nostri connazionali che vivono nel mondo. Io continuo a sperare che si riuscirà ad intervenire già in questa sede, perché il rapporto con gli italiani residenti all'estero è prioritario negli obiettivi sociali, culturali ed economici che si sono posti il Partito Democratico e il Governo. Su questo e sugli altri punti sono sicuro che il mio partito e il Governo che ho sostenuto e continuerò a sostenere interverranno, garantendo la crescita di cui necessita un Paese moderno come l'Italia.
2015-09-23	FI	BertaccoStefano	Ognuno di questi aspetti meriterebbe una trattazione ampia e articolata, ma basta richiamare le numerose critiche contenute nelle 80 pagine redatte dal Servizio studi di Palazzo Madama. Un ricco dossier in cui i tecnici del Senato criticano punto per punto il testo di riforma costituzionale blindato dal premier Renzi e dal ministro Boschi. I dubbi più rilevanti riguardano le competenze del nuovo Senato, ulteriormente ridimensionate dopo le modifiche fatte alla Camera. In sostanza, per i tecnici di Palazzo Madama il Senato si ridurrebbe a un organo pressoché inutile, tant'è che cosi scrivono: «Le modifiche intervenute nella prima lettura nell'altro ramo del Parlamento paiono prevedere per il Senato funzioni esercitate solo in concorso con la Camera dei deputati. Non paiono previste né funzioni esercitate dal solo Senato, né, si direbbe, funzioni esercitate dal Senato autonomamente rispetto alla Camera». Una volta sparita anche la funzione di intrattenere "in via esclusiva" i rapporti con la Commissione europea, la domanda sorge spontanea: a cosa servirebbe, esattamente, questo nuovo Senato? Altro punto: così com'è scritto, l'articolo che affida solo alla Camera il voto sulla dichiarazione di guerra è pressoché un'eccezione in Europa ed è un unicum se si considerano i Paesi europei che hanno un Parlamento bicamerale. Invece, Irlanda, Polonia e Slovenia prevedono che l'assenso alla dichiarazione di guerra è reso solo dalla Camera dei deputati, la quale, però in ciascun Paese è eletta con sistema proporzionale. E allora, per chiudere il mio intervento, prendo in prestito alcune strofe di una canzone di un cantautore molto caro alla sinistra, Roberto Vecchioni, che in una sua famosissima canzone dice: «Ed il più grande conquistò Nazione dopo Nazione, e quando fu di fronte al mare si sentì un c... (lascio a voi completare la rima), perché più in là non si poteva conquistare niente; e tanta strada per vedere un sole disperato, e sempre uguale e sempre come quando era partito». Ecco, presidente Renzi, per il bene degli italiani non si trovi anche lei davanti al mare ed eviti, soprattutto agli italiani, un risveglio con un sole disperato.
2015-09-23	FI	BoccardiMichele	Il risultato della legge che abolisce le Province, poi, è sotto gli occhi di tutti: si è solo registrata una moltiplicazione di costi e di poltrone, dando vita pertanto ad una riforma dannosa che inganna l'Europa e gli italiani, con il risultato di far lievitare i costi della politica e cancellare la partecipazione dei cittadini.
2015-09-23	FI	BoccardiMichele	Potrei continuare a lungo, ma ritengo che sia più importante sottoporre all'attenzione di questa somma assise un altro aspetto, o meglio - perdonatemi - un quesito: siamo veramente convinti di poter risolvere i problemi della gente che soffre, che non ha un lavoro, che non può mangiare, partendo da una riforma costituzionale, litigando per la stessa per mesi e paralizzando quelle che dovrebbero essere le riforme strutturali, come gli sgravi fiscali, gli incentivi, le incentivazioni alle aziende, cavalli di battaglia di questo Governo? Vi invito, pertanto, a profondere ogni utile sforzo perché si trovi una strada condivisa sulle questioni importanti, superando le divisioni. In questa drammatica situazione, occorre un percorso comune, utilizzando soprattutto un linguaggio comune. Si è discusso a lungo di questo provvedimento, ma ragionare non significa soccombere alla logica dei numeri. Oggi la politica viene percepita come criptica, astiosa, autoreferenziale, cinica e fredda. Sforziamoci di inserire nel vocabolario della politica termini come «partecipazione», «coinvolgimento», «confronto». Se riusciremo a trovare una strada condivisa su queste importanti questioni, di noi diranno che siamo stati quella generazione che, con spirito di responsabilità, ha saputo indicare una nuova strada, perché animati dallo spirito di comune appartenenza ad una Nazione che ha trovato la forza di reagire in un momento di grande difficoltà. In caso contrario constaterò, mio malgrado, che siamo di fronte ad un muro, nell'epoca in cui in Europa e nel mondo stanno cercando di abbatterne qualsiasi tipo, perché hanno capito che siamo uniti da un comune destino, che sarà di fiducia e speranza, solo se sapremo incontrarci sulle cose che uniscono, mettendo da parte quelle che ci dividono.
2015-09-23	M5S	AirolaAlberto	Ma chi è che pressa questo Parlamento, questa maggioranza, il Governo, perché si demolisca la nostra democrazia? Questa è la domanda. È un'idea di Napolitano? Certo che no. Di Renzi? Certo che no, nessuno ci crede. Loro sono semplici esecutori, esattamente come lo fu Monti. Forse però sono passate inosservate ai cittadini le critiche formulate da JP Morgan in un documento ufficiale del 28 maggio 2013. Ricordo a tutti che dagli Stati Uniti JP Morgan è considerata la responsabile della crisi dei mutui subprime. JP Morgan dichiara: «I sistemi politici dei Paesi europei del Sud, e in particolare le loro Costituzioni, adottate in seguito alla caduta del fascismo, presentano caratteristiche inadatte a favorire l'integrazione (...)». Quale integrazione, bancaria? C'è una «forte influenza delle idee socialiste». Pensate, la JP Morgan ci viene a dire che la nostra Costituzione è intrisa di idee socialiste e cita, tra gli aspetti problematici, la tutela garantita ai diritti lavoratori. Eh sì, certo, perché il problema è ancora la mancanza di flessibilità. Venticinque anni fa io ho iniziato a lavorare e si parlava già di flessibilità. Oppure si parla di pericolose idee socialiste. Si riferirà ai diritti, probabilmente? Ai servizi ai cittadini, agli asili, alla sanità, al welfare, al reddito di cittadinanza e a queste cose qua? Ce lo facciamo dire da JP Morgan. Ecco allora scattare in questo Governo un bisogno sfrenato di grandi riforme. Partiamo con il jobs act, ispirato dall'Unione europea e da JP Morgan, per l'appunto, e dettato da Confindustria, che è passato con il silenzio dei sindacati. Ecco la buona scuola, per privatizzare, per cittadini più ignoranti, per lavori meno qualificati, per stipendi più miseri. Si deve allargare lo sguardo, dovete guardare l'insieme per cogliere il quadro completo del piano di schiavitù e di saccheggio ordito ai danni del nostro Paese. Ecco allora che si iniziano a vedere i collegamenti e la coerente, coordinata e continua linea politica che parte da Monti e da Napolitano e arriva a Renzi. C'è un problema e lo sapete anche voi: è il consenso. Più si smantella lo Stato sociale, più si smantella l'economia reale, più cresce il malcontento, la gente non ti vota e te ne vai a casa. Nel 2011 si è usato Monti, un tecnocrate, un signor nessuno, un politico sacrificabile. Banche e creditori hanno scaldato i motori ( brum brum !): via con il pareggio di bilancio in Costituzione, avanti con gli esodati, la legge Fornero, il fiscal compact. Sacrifici, ci dicevano, ma l'Europa ci ripagherà; ancora stiamo aspettando, mai visto nulla. Poi si è dovuto purtroppo andare a votare - perché succede nelle democrazie - e, sapete com'è, la democrazia fa delle brutte sorprese. Stavolta è stato il Movimento 5 Stelle. Così, continuando le larghe intese perenni, da Monti a Letta, fino a Renzi, occorre blindare da derive democratiche il Paese e assicurarsene il controllo. Ecco perché l'urgenza di queste riforme, ecco perché gli economisti di Moody's, se vi fosse sfuggito, già proponevano ad aprile, con fare ricattatorio, un aumento del rating sull'Italia appena fossero approvate. Ed ecco perché, proprio qualche giorno fa, l'analista dell'agenzia di rating Moody's Marco Zaninelli ha dichiarato: «La legge elettorale è credit positive ». Chissà cosa vuol dire. Poi spiega che ha un effetto positivo sul merito sovrano italiano, «se accompagnata dalla riforma del Senato». Ah ecco, la riforma è un pacchetto completo di cui fa parte anche la riforma del Senato, il cui effetto è riuscire a superare l'instabilità politica italiana. Certo, è questo il problema; poi ce lo viene pure a dire uno che è un analista di Moody's. Ci viene da pensare: che cavolo vuole da noi? Che gli frega del bicameralismo perfetto? Non si è accorto della legge Boccadutri? Non si è accorto del lodo Alfano (che funziona bene)? Probabilmente invece fa così perché è il padrone e sta dettando la lista della spesa a Renzi e al nostro Governo. Non è un caso che proprio uno come Filippo Taddei, responsabile economia del PD, rivendichi per il centrosinistra la conquista dell'euro e sostenga opinioni liberiste spinte; cose molto di sinistra. Egli afferma anche, con grande nonchalance : «Oggi l'Europa chiede ai Paesi di cambiare, facendo riforme che hanno alti costi per la popolazione.» - ma guarda un po'! - «Il risultato è che qualunque cambiamento venga implementato è difficilmente condiviso dai cittadini europei,» - ah beh, certo, se li impoverite! - «che lo percepiscono come un'estorsione» - perché è un'estorsione! - «e non come una scelta libera a cui si è arrivati dopo un dibattito maturo e profondo». Ma quale dibattito, ma quale maturo, ma quale profondo? Avete incardinato l'Italicum senza far finire i lavori in Commissione e ci avete messo la fiducia sopra. Avete incardinato le riforme costituzionali senza far finire il dibattito in Commissione. Ma a chi la date a bere? È vergognoso questo. È vergognoso al di là del bene e del male, direbbe Nietszche. «Questa percezione» - continua Taddei - «è il nemico numero uno dell'Europa.» - pensa un po'! - «Dobbiamo passare a essere percepiti da costrittori a facilitatori del cambiamento». Eh sì, avete capito, cittadini. Se le riforme vi privano di potere democratico e sostentamento economico, dovete percepire il cambiamento in meglio e dire anche grazie a questi signori, a questi costrittori , pardon "facilitatori". Ma che italiano penoso!
2015-09-23	M5S	LucidiStefano	Quindi siamo partiti, nelle precedenti legislature, da un Governo che faceva gli interessi di Berlusconi e in parte continuiamo a farli anche oggi perché, come sapete tutti, il Ministero dello sviluppo economico è retto da Forza Italia, quindi continuiamo a fare gli interessi di Berlusconi. Poi siamo passati dal Governo Monti che faceva gli interessi dell'Europa e ora abbiamo questo Governo Renzi che cura gli interessi sia degli uni che degli altri, ma sicuramente non cura gli interessi dei cittadini.
2015-09-23	PD	MaturaniGiuseppina	Dobbiamo cercare di dare tutti una mano e tutti comprendiamo quanto questa riforma, insieme alle altre che abbiamo approvato - penso alla scuola, alla riforma della pubblica amministrazione, al jobs act - sia un passaggio importante per il nostro Paese. L'impegno forte di questo Governo e di questo Parlamento ci ha permesso di riconquistare, non solo in Europa, autorevolezza e credibilità. Un passaggio importante, quindi, per il nostro Paese; un passaggio che vogliamo fare nei tempi giusti, anche per dedicarci ai molti altri problemi che in tanti in quest'Aula, in questi giorni e in questo dibattito, hanno rimemorato. Non sto affermando che dobbiamo fare in fretta una riforma così fondamentale; sto auspicando che tutte le possibili soluzioni necessarie a contemperare il più largo sostegno a questa riforma e al suo impianto strutturale vengano percorse, e che il giusto, necessario confronto parlamentare, teso a far emergere l'opportunità di alcune modifiche che operino a favore di una più efficace e coerente riforma, sia elemento che contribuisca a mantenere l'armonia dei tempi, giustamente ampi, previsti dai passaggi parlamentari. Questa è una fase della discussione parlamentare molto importante, nella quale l'Assemblea sta lavorando per migliorare il testo, senza stravolgerne l'impianto, ed è per questo che mi sento di rivolgere un appello a tutti noi perché questo passaggio sia vissuto come un momento utile ad arricchire e a perfezionare quegli elementi di rafforzamento delle prerogative e delle competenze del Senato relativi a importanti funzioni di controllo e di garanzia. Colleghe e colleghi, si sono dette e scritte molte cose sulle riforme che abbiamo affrontato in questo scorcio di legislatura, ma a mio parere il punto di merito è soprattutto uno. Non penso tanto al superamento del bicameralismo perfetto, che in tutti questi anni ha finito con il trasformarsi da fattore di equilibrio a fattore frenante dei processi di decisione: no, il punto più alto di questa riforma è la politica, che dopo troppi anni di impoverimento ed incapacità di rinnovarsi e uscire da rituali ormai logori, trova il coraggio di ritrovare se stessa e di scommettere sul cambiamento, agito e non subito, e sulla capacità di disegnare una cornice costituzionale che ha il respiro per reggere negli anni a venire. Colleghe e colleghi, per il nostro Paese niente è stato peggio della palude in cui ha trascorso gli ultimi trent'anni. Ora è il momento di saper raccogliere queste sfide e di saperci trasformare per trasformare il nostro Paese in un Paese finalmente capace di reinventarsi per affrontare un tempo diverso. Non credo e non vedo nessuna torsione autoritaria in tutto questo, quanto - semmai - il sussulto di dignità di un Parlamento che poco più di due anni fa si è trovato a chiedere al presidente emerito della Repubblica Giorgio Napolitano - unico caso nella storia repubblicana - il sacrificio di rimanere per incapacità di saper scegliere. Il presidente Napolitano è rimasto, inchiodando tutti noi ad una serie di responsabilità. Ebbene, oggi, a partire da quest'Aula, il Parlamento risponde. Cominciamo da qui, colleghe e colleghi, a riutilizzare il linguaggio della politica, quella vera ed autentica che si propone con responsabilità come motore capace di guidare il cambiamento.
2015-09-23	PD	ToniniGiorgio	Naturalmente si può non condividere questa sintesi; ciò è del tutto legittimo, perché si tratta di un tema assolutamente controverso. Tuttavia questa scelta, la scelta di questa sintesi, di questa mediazione e - fatemi pure dire - di questo compromesso tra valori entrambi fondamentali (la centralità del Parlamento e la necessità di una legittimazione popolare chiara), questa sintesi, questa mediazione, questo compromesso è il modello prevalente in Europa, è il modo in cui le democrazie europee funzionano. Ognuna a modo suo, ma tutte sono variazioni su questo tema, unico e fondamentale. C'è qualche eccezione, ad esempio il sistema francese, che rientra assolutamente nel novero delle democrazie. Noi del centrosinistra abbiamo scelto da tanto tempo di stare in questa corrente fondamentale del pensiero europeo e del sistema politico europeo.
2015-09-23	PD	VerducciFrancesco	In virtù di questa riforma, grazie a quella clausola di flessibilità in Europa che questo Governo ha tanto voluto, saremo in grado anche di ottenere risorse aggiuntive da utilizzare in legge di stabilità per investimenti per nuovi politiche industriali e per una misura universale contro la povertà, insomma, per fare in modo che in tanti riescano ad arrivare in piedi alla fine di una crisi. Sappiamo infatti che questa crisi è durissima: la viviamo da troppo tempo, ha inceppato la nostra democrazia, ha colpito fasce sociali che sono il cuore della nostra società, togliendo protagonismo e opportunità, relegando ai margini energie vitali. Nostro compito è quello di metterle nelle condizioni di rialzarsi e di riuscire a farlo fare a chi oggi è escluso, perché quando un ragazzo rinuncia a studiare è molto difficile che trovi la forza di ricominciare; quando chiude la saracinesca di una fabbrica, è molto difficile che possa riaprire. C'è un nesso strettissimo tra la crisi istituzionale e quella sociale: se non vogliamo che il risentimento travolga le istituzioni, dobbiamo cambiare radicalmente e con coraggio, dando non solo voce, ma possibilità di incidere a chi oggi non ne ha.
2015-09-29	M5S	ScibonaMarco	Signor Presidente, desidero raccogliere e fare mia la preoccupazione espressa su questo tema. In realtà l'allegato infrastrutture è parte fondamentale dell'aggiornamento del DEF, a maggior ragione quest'anno: visto che la lista delle opere era corta, sarebbe stato più facile presentare l'allegato e dunque si sarebbe potuto e dovuto presentare. Se la scusa è che tanto non c'è nulla da aggiornare, perché le opere sono sempre quelle venticinque, ricordo che l'allegato infrastrutture indica anche lo stato di avanzamento dei lavori. Dunque, ciò significa che non è stato fatto nulla? Se così fosse, allora la strategicità dove va a finire? Dove va a finire quello che il Governo si pone come progetto? La questione è seria, perché bisogna sapere esattamente dove vanno i soldi dei cittadini. Il bilancio dello Stato deve essere puntuale e specifico. Come diceva il collega Crosio, se manca una parte fondamentale come l'allegato infrastrutture è come se ci chiedessero: «Voi approvate al buio e poi noi vediamo come andare a spendere questi soldi». Non mi sembra che sia il caso di fare così ancora oggi. Signor Presidente, mi permetta di aggiungere una cosa: nella Nota d'aggiornamento al DEF c'è anche scritto che si chiederà all'Europa una deroga agli equilibri di bilancio dello Stato, perché abbiamo dovuto sostenere spese notevoli per il flusso migratorio. Mi sembra veramente indegno che uno Stato lucri anche su queste disgrazie.
2015-09-30	M5S	AirolaAlberto	Io mi domando se per voi questo sia normale; se per voi lasciare gli amministratori da soli e mantenere queste situazioni di anarchia sia normale. Mi domando come mai il ministro Maroni rilasciò dei permessi di emergenza umanitaria, mentre oggi non si possa più fare. Mi domando come mai Renzi, che va a Dublino e fa tanto la voce grossa, poi torna sempre con un pugno di mosche, e noi non riceviamo alcun aiuto dall'Europa.
2015-09-30	M5S	EndrizziGiovanni	Intanto abbiamo le scandalose dichiarazioni del Presidente del Consiglio, secondo il quale il reddito di cittadinanza non è necessario. Non solo siamo i fanalini di coda in Europa rispetto ad una misura di equità che potrebbe produrre benefici per la nostra economia, potrebbe ridurre il contenzioso sindacale, potrebbe ridare fiato alle aziende che producono per i consumi interni (e questi sono i bisogni della nostra Nazione), ma potremmo forse allora inaugurare una nuova fase in cui ci si confronta sui bisogni reali del Paese e si restituisce senso non solo al Senato, ma anche alla Camera, cooptata invece a discutere di qualcosa che in sé non ha una ragione, se non il mantenimento del potere in capo ad un'unica persona.
2015-10-01	LN	CrosioJonny	Signor Presidente, io vorrei congratularmi con il collega Chiti, del quale ho profonda stima e di cui ascolto sempre con molto interesse le lezioni di stile, che ho apprezzato anche quando condividevamo assieme i banchi in Consiglio d'Europa. Ritengo tuttavia che ognuno di noi abbia qualche armadio dentro al quale ha qualche scheletro da dover nascondere e a sentire in questo momento da lei e dal suo partito lezioni di stile mi viene da sorridere. Lo dico perché oggi, per poter approvare questa riforma costituzionale, il Partito Democratico ha messo in campo una geografia abbastanza variabile in cui ci sono dei continenti alla deriva, continenti un po' strani che non più tardi di qualche anno fa voi stessi definivate con certe parole. Il suo capogruppo Zanda dava una certa definizione del nostro collega Verdini, che oggi è un vostro sostenitore, un collaboratore di questa larga maggioranza. Il 15 agosto 2010 le cronache del quotidiano «la Repubblica» scrivevano: «In qualsiasi altra democrazia europea - afferma Luigi Zanda, vice presidente dei senatori PD - se la banca centrale esprimesse un giudizio così severo e chiaro sul presidente di una banca, quest' ultimo si chiuderebbe in casa e non uscirebbe più, rosso dalla vergogna. Ma non in Italia e non Verdini. Si capisce perché Berlusconi non chiede a Verdini di dimettersi da coordinatore del PdL: in materia di conflitto d'interessi Berlusconi è il maestro e Verdini l'allievo». Questo lo dicevate voi, lo diceva il vostro Capogruppo. Non più tardi di due giorni dopo, il 22 agosto, quando Silvio Berlusconi lanciava l'idea per cui il collega Verdini sarebbe diventato il coordinatore delle Squadre della libertà, il responsabile del Partito Democratico ironizzava, sempre secondo le cronache ufficiali, sul fatto che fossero le squadre della libertà vigilata». Pertanto, collega Chiti, queste erano le parole con le quali voi vi esprimevate nei confronti del collega Verdini, che era il diavolo, era la persona con la quale il PD non avrebbe mai fatto affari, con cui il PD non si sarebbe mai seduto a parlare, non tanto di leggi, ma di riforme costituzionali. Allora, caro collega, ognuno ha un armadio dentro al quale c'è qualche scheletro, pertanto le lezioni di stile ben vengano dall'alto della sua esperienza, ne faccio sempre tesoro; mi permetto però di sottolineare che forse oggi il suo intervento è stato un po' sopra le righe. Lezioni di stile sì, ma oggi lezioni di stile dal PD proprio non ne vogliamo prendere.
2015-10-01	M5S	CrimiVitoClaudio	CALIENDO (FI-PdL XVII). Bravo! CRIMI (M5S). ...bloccando tutte le vere riforme che questo Paese aspetta da anni: una riforma della legge Fornero, l'introduzione del reddito di cittadinanza (per cui siamo il fanalino di coda dell'Europa), l'abbassamento delle tasse, interventi per favorire la piccola e media impresa. Non credo che alla gente a casa, ai disoccupati importi niente del bicameralismo. Provate a chiedere in giro se qualcuno sa che cosa se si sta approvando in Senato. Non gliene frega niente, perché l'unica cosa che pensano è che manca il lavoro; mancano i soldi per arrivare a fine mese. È questo che interessa alla gente fuori.
2015-10-02	M5S	AirolaAlberto	Signor Presidente, ieri abbiamo avuto l'opportunità di avere qui in Senato, di passaggio per pochi minuti, il ministro dell'interno Alfano. Ho letto la replica della collega Albano, ma in realtà nulla è cambiato rispetto alla versione che avevo dato. Io avevo chiesto infatti che il ministro Alfano venisse a spiegarci perché in tre mesi la situazione a Ventimiglia sia rimasta quella di un accampamento, gestita grazie ai volontari e alla Croce Rossa. Dove è però lo Stato? Lo chiedo soprattutto dopo aver visto ieri sera il ministro Alfano che si faceva bello alla trasmissione «Porta a porta», raccontando quanto sarebbe facile redistribuire i migranti, dopo l'identificazione: però in Italia si impiegano in media due anni per capire chi ha diritto di asilo e che non ce l'ha e per gestire i flussi migratori. Essi possono essere più o meno intensi, ma la nostra nazione potrebbe gestirli benissimo, se non fosse che proprio il ministro dell'interno Alfano, con tutta la sua catene di Prefetture, ha assegnato sempre appalti a cooperative e società che sono tutte trasversalmente indagate, per la gestione indegna dei fondi e anche per la violazione dei diritti umani. Non capita infatti di rado che gli immigrati non vengano identificati, vengano mandati via, per poi vagare e alimentare lo sfruttamento, il caporalato o la microcriminalità. Non voglio fare della demagogia, ma voglio delle risposte e non le voglio en passant su una situazione emblematica, come quella di Ventimiglia, ma che rispecchia il dramma e la debacle totale di un Paese su una questione importante come l'immigrazione. Signori, spesso questo tema viene strumentalizzato, da destra e da sinistra - o da quello che ne resta - ma basterebbe semplicemente cominciare ad avere un sistema efficiente. Il Movimento 5 Stelle ha fatto mille proposte e il PD le ha ignorate, ma si continua su questa linea, per cui purtroppo quei cattivoni dell'Europa non fanno fare le cose come vorremmo. Di fatto, però, abbiamo venti commissioni che impiegano due anni per capire se una persona ha o meno diritto all'asilo politico. Peraltro, quasi tutti ormai sappiamo anche dai dati che arrivano da zone di guerra: dalla Siria, dall'Eritrea ma anche da altri posti perché - come sapete - l'asilo politico non è dato solo a chi arriva da zone di guerra ma anche a chi vive in situazioni dove la democrazia è a rischio. Ebbene, il signor Alfano, che se la rideva girando qua, è sparito. Prima era lì. PRESIDENTE. Nessuna considerazione personale, per favore. AIROLA (M5S). Sì, però, mi permetta, è un gesto anche di poca serietà da parte del Ministro dell'interno. PRESIDENTE. La sto invitando proprio per quello che ci siamo detti qualche ora fa. AIROLA (M5S). Io mi sto esprimendo in maniera molto pacata e sto rilevando che il Ministro non dimostra la serietà adeguata al suo ruolo, neanche quando va in TV a raccontare che in mille Comuni si potrebbero mettere due, tre emigrati, quindi ridistribuendoli sul territorio nazionale; cosa che - sappiamo benissimo - non avviene da anni, da quando siete ad Governo voi, ma neanche prima.
2015-10-02	PD	ChitiVannino	Mi meraviglio di voi, colleghi del Gruppo Lega Nord e Autonomie, perché con voi, nonostante i dissensi che tante volte abbiamo avuto, un punto di convergenza lo abbiamo sempre trovato, quando sono stato Presidente di Regione e più di recente. Abbiamo trovato momenti di convergenza quando abbiamo discusso del ruolo delle Regioni e se c'è una preoccupazione che, ancora una volta, ci avvicina è proprio questa: non voglio, personalmente, che si torni indietro sul ruolo delle Regioni. Sarebbe un gravissimo errore non per il Senato di domani, ma per l'Italia di domani. Guardate la Catalogna, guardate la Scozia di ieri, il Belgio. Non sono superate le vocazioni territoriali in Europa. O si organizzano all'interno di una democrazia dell'Europa e degli Stati, o rischiamo delle rotture.
2015-10-02	PD	ChitiVannino	Signor Presidente, ho chiesto di parlare anche se non ne avevo intenzione, perché gli interventi che ho ascoltato questa mattina, dei senatori Crimi, D'Alì e Cervellini, alla fine offrono l'opportunità di un confronto nel merito. Penso che quello che dirò non convincerà né il senatore Crimi, né il senatore D'Alì, come loro non hanno convinto me con il loro intervento, ma si tratta almeno di valutazioni che consentono di discutere nel merito. Occorre chiedersi dunque che cosa si vuole da questa riforma. Si vuole superare il bicameralismo paritario, facendo in modo che sia solo la Camera dei deputati a dare la fiducia al Governo, e si vuole che il Senato abbia alcune funzioni e competenze: ci sarà occasione per tornarci. Si vuole che si mantengano alcuni equilibri costituzionali e il fatto che due giudici della Corte costituzionale vengano eletti autonomamente dal Senato della Repubblica, non è qualcosa che dà una prerogativa o un distintivo al Senato o ai futuri senatori, ma vuol dire che, dei cinque giudici costituzionali che saranno eletti dal Parlamento, due saranno espressione delle minoranze. Se invece il Senato eleggesse i giudici costituzionali votando insieme alla Camera dei deputati, alla luce delle leggi elettorali esistenti, questo risultato non sarebbe stato certo, anzi sarebbe stato il contrario. Si vuole inoltre - almeno io l'ho sempre voluto - che ci sia un ruolo importante da parte dei cittadini. Ieri il senatore Tremonti ha svolto in proposito alcune considerazioni, che condivido. È vero quello che dice la senatrice Finocchiaro - su questo abbiamo avuto tante discussione in questi mesi - ovvero che in Europa ci sono alcuni Parlamenti eletti in modo diverso: uno di questi, in particolare, è il Bundesrat, ma ciò avviene attraverso un automatismo. È vero tuttavia che, come diceva il senatore Tremonti, in questo momento viviamo in un' altra fase, sia in Italia che in Europa, in cui si pone un problema di rapporto tra cittadini e istituzioni, tra la partecipazione dei cittadini alle scelte e i loro rappresentanti nelle istituzioni, che non conviene indebolire, proprio perché è entrata nella nostra vita quotidiana - ed entra anche nella vita delle istituzioni - la nuova era informatica. Ne consegue che, ad esempio, se in una Regione si organizzano dei forum per discutere alcune questioni, ci sono anche 30.000, 40.000 o 50.000 cittadini che vi partecipano. La questione da porsi è dunque che fare, una volta che il comma secondo del capoverso «Art. 57» dell'articolo 2 non è emendabile, se davvero non si vuol cominciare da capo, dal momento che si può sostenere la necessità di riscrivere il comma secondo, ma certamente il percorso della riforma avrebbe un altro esito e su questo non sono d'accordo. Se dunque si agisce sul quinto comma di quel capoverso dell'articolo 2, c'è una soluzione migliore, più avanzata e più concreta di quella che è stata individuata? Mi permetto di leggere il testo della Costituzione, così come risulterebbe dall'approvazione dell'emendamento 2.204 (ci sarà occasione di parlarne in seguito): «La durata del mandato dei senatori coincide con quella degli organi delle istituzioni territoriali dai quali sono stati eletti, in conformità alle scelte espresse dagli elettori per i candidati consiglieri in occasione del rinnovo dei medesimi organi». Allora, collega Crimi e collega d'Alì, come esprimono i cittadini elettori le scelte per i candidati consiglieri quando si rinnovano i Consigli regionali? Battendo le mani, facendo segnali di fumo, oppure con una scheda su cui mettono il voto? Mi pare che lo facciano con una scheda su cui scrivono il voto. Questo è il problema, e voglio anche dire sinceramente ai colleghi che la volta scorsa hanno fatto una battaglia, che sono convinti di questo, che se anche ci fosse l'1 per cento di incertezza - e non c'è - se non si vuole fare polemica politica ma si vuole invece raggiungere un obiettivo, l'interesse dovrebbe essere quello di dire: di più, è scritto in modo così chiaro che è certissimo che sono i cittadini elettori che eleggeranno. È così. Lo ripeto: è così, perché una volta che i cittadini hanno deciso con il loro voto cosa potranno fare i Consigli regionali quando si riuniranno? Cosa fa il Parlamento della Repubblica quando si riunisce? I Consigli regionali rimetteranno in discussione il voto espresso dai cittadini o dovranno prenderne atto? Immaginate un Gruppo, un partito, un consigliere che in Consiglio regionale alzi la mano e dica: è stato eletto Crimi ma mettiamoci Chiti (se fossimo nello stesso partito). CASTALDI (M5S). Sì, faranno così. CHITI (PD). Non esiste. CASTALDI (M5S). Sì, quelli del PD soprattutto. CHITI (PD). Non esiste, e se pensate che sia così, allora davvero secondo me parliamo proprio di questioni diverse; pensiamo di essere in uno Stato del tutto diverso. Con questo emendamento si è definito chi decide, ovvero i cittadini con il loro voto. E quando? Quando appunto si rinnovano i Consigli regionali. È tutto risolto (mi rivolgo a lei, senatore Cervellini)? No, certo che non è tutto risolto. Su questo, allora, dovremmo confrontarci se vogliamo migliorare e dobbiamo farlo adesso, anzi domani perché avverrà domani, perché se acquisiamo questa impostazione, ciò che si dovrà definire sono i tempi della legge elettorale nazionale. Che cosa impedisce al Senato e alla Camera di prendere un impegno serio e severo; di dire che in questa legislatura si fa la legge elettorale nazionale, e che siamo noi a doverla fare? Noi dobbiamo concorrere. Non si può fare? Che cosa lo impedisce? Il nostro modo di lavorare? C'è certamente il problema di farla rapidamente perché ad essa si riferiranno le Regioni; c'è da affrontare quello che può succedere nella prima applicazione nel 2018: questi sono i problemi aperti. Li vogliamo vedere alla luce di questa decisione o vogliamo dire: la decisione non c'è, non si sa chi elegge, non si sa come e non si vedrà? Penso si sia chiarito che chi elegge sono i cittadini; che nel Senato siederanno consiglieri regionali e sindaci (eletti), e ritengo si debba invece definire la legge elettorale e la sua prima applicazione anche perché, senatore Crimi, lei non potrà sostenere che una legge elettorale vada scritta in Costituzione, perché il giorno in cui scrivessimo in Costituzione una legge elettorale avremmo bisogno di essere portati da un'altra parte. Le leggi elettorali in Costituzione non si scrivono.
2015-10-02	PD	CociancichRoberto	Signor Presidente, vorrei intervenire in questo dibattito, anche perché sollecitato ripetutamente dai colleghi. Se ho esitato fino ad ora a parlare, è stato per una forma di rispetto innanzitutto nei suoi confronti, perché dopo che lei aveva parlato, mi sembrava che ogni tipo di dichiarazione che potesse venire da parte mia potesse essere interpretata come la necessità di confermare la parola del Presidente del Senato, cosa che io non mi permetterei mai di fare, perché per me la parola del Presidente del Senato vale più di ogni altra cosa. Quindi la prego di non interpretare questo mio intervento come una mancanza di rispetto nei suoi confronti. Penso però che sia opportuno che da parte mia ci sia un pronunciamento, visto che questo tema è stato sollevato da tanti colleghi, e io spero di poter dare un contributo di serenità. Innanzitutto, vorrei precisare che assumo la paternità totale di questo emendamento e vorrei precisare che ne ho presentati anche altri, esattamente sullo stesso argomento, esattamente proponenti lo stesso contenuto, che è stato indicato nell'emendamento 1.203, che per l'appunto cercano di definire quali sono le funzioni del Senato, individuando il loro punto qualificante nel rapporto tra istituzioni territoriali, Stato centrale ed Europa le funzioni del Senato. Vorrei precisare che su questi emendamenti ho avuto il piacere di avere anche la sottoscrizione di altri colleghi, anche alcuni dell'opposizione che oggi hanno delle espresso critiche e che legittimamente hanno votato contro, pur avendo sottoscritto moltissimi emendamenti da me presentati. Vorrei infine ricordare che ho presentato identici emendamenti anche in prima lettura, che sono stati anche approvati e che sono agli atti. Quindi, penso che tutto si possa dire tranne che io non sia autore e non abbia in diverse occasioni, anche nel corso del dibattito in Commissione oltre che in Aula, assunto la paternità totale di questa proposta.
2015-10-03	M5S	CastaldiGianluca	Dunque, sappiamo tutti che questa riforma persegue soltanto due chiari obiettivi: il primo è quello di creare un sistema assolutistico in cui conta una sola Camera, dominata da un unico partito, togliendo quanto più possibile voce alle opposizioni. L'idea che, pur di superare il bicameralismo perfetto, sia accettabile un assetto istituzionale da dittatura "sudamericana" continua davvero a sembrarci folle. Con la "deforma" Boschi saremo ancora una volta unici in Europa, ma in peggio! Il secondo obiettivo è quello di impedire che siano i cittadini a scegliere i loro rappresentanti in Senato, per trasformare quest'Aula in un territorio di impunità, una zona franca in cui i partiti possano spedire i loro protetti, scegliendoli nella classe politica più indagata e condannata d'Italia.
2015-10-05	FI	BerniniAnnaMaria	BERNINI (FI-PdL XVII). Signor Presidente, siamo al trentanovesimo decreto‑legge del Governo Renzi, ancora una volta caratterizzato dall'assenza dei presupposti di necessità ed urgenza ex articolo 77 della Costituzione e caratterizzato, in questo caso, da patologie procedurali che forse vanno oltre rispetto all'ultimo commento sui presupposti di costituzionalità e sulle pregiudiziali costituzionali, che ci siamo abituati a fare, colleghi, quasi come se fosse un rito. È ben vero che in democrazia contano i numeri e, quindi, chi ha la maggioranza vince. È altrettanto vero, però, che le patologie non sono sanate dai numeri. Se esistono delle illegittimità costituzionali, se il decreto-legge è, come è, per l'ennesima volta utilizzato in maniera impropria rispetto a quello che la Costituzione prevede, non bastano dei numeri rassicuranti per rendere il provvedimento costituzionalmente legittimo. Ho apprezzato le considerazioni del collega Migliavacca - che ovviamente già le aveva anticipate in Commissione - sulla necessità di far venire meno un aumento di accise nella misura di 800 milioni di euro a partire dal 30 settembre scorso. È altrettanto vero, però, che noi non possiamo continuare in questo nodo, colleghi, perché stiamo andando oltre l'illegittimità costituzionale ed oltre la volontà di potenza di nietzschiana memoria di questo Presidente del Consiglio, che un anno e qualche mese fa ci ha detto che avrebbe governato senza fare ricorso alla decretazione d'urgenza, rottamando la generica urgenza del provvedere tipica della prima Repubblica. Su questo eravamo stati confortati anche da un Presidente della Repubblica che si era insediato dicendo che sarebbe stato un arbitro discreto, a condizione che i giocatori fossero leali e non facessero uso dei decreti-legge in maniera impropria. Noi eravamo confortati da questo fatto: 39 decreti-legge non ci rassicurano, ci spaventano moltissimo, ma qui siamo oltre l'illegittimità costituzionale. Colleghi, qui siamo al pressappochismo, all'improvvisazione, all'incapacità di gestire in maniera professionale e competente le poste di bilancio e la finanza pubblica. Abbiamo davanti a noi un Governo che non sa gestire la finanza pubblica e che rincorre l'emergenza. Lo scenario che hanno tracciato i colleghi che mi hanno preceduto è inquietante, direi terrorizzante: stiamo ancora parlando delle conseguenza nefaste della legge di stabilità per il 2015, dove, per simulare una riduzione di tasse che non è mai avvenuta, abbiamo creato - anzi, mi correggo: hanno creato - un giardinetto di clausole di salvaguardia che comporta un aumento di tasse, di imposte e di balzelli intorno ai 30 miliardi di euro, per il periodo 2016-2018 - sto ragionando per difetto e non per eccesso - che stiamo cercando di sanare - ora sì, insieme - per evitarne l'aumento. Lo hanno ricordato bene i colleghi che mi hanno preceduto, dunque su questo aspetto non mi intratterrò, per carenza di tempo. Dobbiamo evitare che aumentino le accise sul carburante per l'autotrazione e l'IVA a svantaggio di tutti i cittadini. In questo momento stiamo sanando una patologia conclamata, che l'Europa ci aveva già detto essere impossibile da realizzarsi, a partire dal febbraio di quest'anno. Sapevamo tutti che l'Europa non avrebbe mai concesso a questo Governo l'inversione contabile dell'IVA. Lo sappiamo dal febbraio del 2015 e da un'invalsa giurisprudenza della Corte di giustizia, che dice che l'IVA non può essere invertita, se non in condizioni di necessità, equilibrio, proporzionalità e soprattutto contingentamento dei tempi, indotta da una reale esigenza dello Stato membro di contrastare l'evasione fiscale in maniera efficace. L'Europa ci ha altresì sempre detto che il reverse charge, che è consentito solamente per il mercato interno, per i servizi transfrontalieri business to business, non può essere applicato erga omnes, perché questo - è già stato ricordato e pertanto lo citerò solo in maniera sintetica, per punti - danneggia la grande distribuzione, fa sì che i grandi distributori siano costretti a fare dei prestiti forzosi all'Agenzia delle entrate, privandosi di una liquidità utile per far ripartire la crescita. Esso danneggia anche la vendita al dettaglio, creando meccanismi di rimborsi, contrazioni e contributi invertiti, che recano danni ai dettaglianti come ai consumatori e non è efficace per il contrasto né dell'elusione, né dell'evasione ed è, soprattutto, una procedura che sapevamo non essere applicabile al nostro Paese. Abbiamo quindi atteso - e qui avviene la prima violazione della Costituzione - che il Governo - che da febbraio e, ufficialmente, da maggio, si è sentito rispondere «no» dalla Commissione europea - utilizzasse il provvedimento giusto, ovvero un disegno di legge. Avrebbe potuto presentare un disegno di legge per sanare la patologia della clausola di salvaguardia lasciata scoperta dalla mancanza di inversione contabile dell'IVA, che rappresentava non un provvedimento di contrasto all'evasione e all'elusione fiscale, ma un modo per fare velocemente cassa. Da ciò, la solita, consueta, improvvisazione di questo Governo nella gestione della finanza pubblica. Lo sapevamo tutti, colleghi: perché aspettare di farlo frettolosamente, dopo averlo rinviato, il 30 giugno, con il provvedimento in materia di enti territoriali, al 30 settembre? Perché si emana adesso un decreto-legge - il solito decreto-legge - che oltretutto, come sappiamo, non è nemmeno coperto? Sapete che la cosiddetta voluntary disclosure, sui cui contenuti non è dato intrattenersi ora per mancanza di tempo, ha criteri previsionali di gettito molto "spannometrici": non sono ancora decorsi i termini per la presentazione delle domande e sappiamo che al primo termine, il 20 settembre, ci sono state 60.000 adesioni, per un gettito orientativo di 1,4 miliardi di euro, con cui questo Governo dilettante, con un approccio dilettantesco nella gestione della finanza pubblica, vuole coprire non solamente una posta di 800 milioni di euro, ma anche l'abolizione dell'IMU, della tassa sulla prima casa, che costa tre volte e mezzo di più. Colleghi, qui siamo già oltre l'articolo 81. Stiamo sforando un altro precetto costituzionale. Come al solito, non solo stiamo commettendo un'illegittimità costituzionale - noi votiamo contro, ma, purtroppo, come abbiamo detto, la maggioranza con questi numeri vince, anche se tutto ciò è costituzionalmente illegittimo - ma stiamo assistendo, supini, anche alla violazione di una posta di bilancio sanzionata dall'articolo 81. Ancora una volta stiamo assistendo ad una gestione non professionale, non competente, improvvisata, di gettiti fiscali da parte di questo Governo. Di più, colleghi. Oltre a coprire due poste impossibili con un gettito non ancora definito, perché - lo hanno detto i colleghi che mi hanno preceduto - al 30 novembre sono state postergate le aspettative di domanda di condono (o quello che sarà, voluntary disclosure ) da parte dei contribuenti, al 30 dicembre ci sarà la raccolta di tutte le documentazione - siamo nel 2015 - ma il vaglio delle domande avverrà il 31 dicembre 2016. Colleghi, va bene che qui ormai parlare di contenuti è quasi osceno, ma asserviamo un decreto-legge, che deve essere caratterizzato dalla necessità e dall'urgenza, ad una norma ad efficacia differita, che completerà la sua funzione solamente nel 2016, e ciò - consentitemi - non per motivi politici ma parlando in maniera asetticamente tecnica, è uno scempio costituzionale. Votiamolo, ma con la consapevolezza, nostra e di chi ci guarda là fuori, che si sta commettendo uno scempio costituzionale.
2015-10-06	M5S	MontevecchiMichela	Smettiamola di manipolare la realtà dei fatti e di prendere in giro i cittadini e, soprattutto, tutti coloro che hanno a cuore i nostri beni culturali e vorrebbero tanto che fossero investite risorse fresche per acquistare o recuperare dei gioielli e ridarli alla nostra comunità. Penso - ad esempio - al palazzo San Giacomo di Russi, alla Badia di Scandicci, per la quale tanti esponenti del PD si sono spesi, andando addirittura in visita, e per cui è stata votata una risoluzione in Commissione cultura al Senato, o per il Castello di Sammezzano, che il 20 ottobre andrà all'asta ed è in mano ai privati. Dovremmo attivarci tutti per recuperare questo gioiello di arte moresca, che è davvero unico in Europa.
2015-10-07	LN	CentinaioGianMarco	Tra le varie misure assunte, toglierete autonomia alle Regioni: in un momento in cui in tutta Europa il voto dei cittadini sta chiedendo maggiore autonomia dagli Stati centrali, voi andate nella direzione opposta.
2015-10-07	PD	MineoCorradino	Signor Presidente, in dissenso del mio Gruppo voterò l'emendamento presentato dalla senatrice De Petris e da altri senatori. Si possano fare tutto il revisionismo storico e la demagogia d'Aula che si vuole, ma la sostanza è chiara. Quando il Premier viene determinato nel turno di ballottaggio, come prevede l'Italicum, e il premio di maggioranza scatta comunque, si sta nei fatti cambiando la forma del Governo. E allora è fondamentale proteggere il più possibile l'indipendenza del Presidente della Repubblica, nel meccanismo della sua elezione, da una scalabilità dell'elezione da parte della maggioranza di Governo. Questo è il punto fondamentale. È vero quello che dice il senatore Quagliariello: c'è una platea ristretta e, quindi, l'elezione del Presidente della Repubblica è scalabile grazie al premio di maggioranza; manca una norma di chiusura e una minoranza potrebbe paralizzare l'elezione. Ma ciò, presidente Grasso, è conseguenza dell'assurdità di questo processo riformatore: si cambia la forma del Governo senza scriverlo in Costituzione. Per questo lei, signor Presidente - lo ricordo ancora - un anno e mezzo fa ha dovuto dichiarare inammissibile l'emendamento Toniolo alla Costituzione, presentato allora - mi ricordo - dal presidente Casini, che diceva che, se per tre volte il Parlamento non elegge, con la maggioranza dei due terzi, il Presidente della Repubblica, il primo e il secondo candidati votati in Parlamento vengono sottoposti ad un giudizio del corpo elettorale tutto. Questa riforma della Costituzione è surrettizia e insincera. Concludo dicendole una sola cosa. Vi è un solo Paese in Europa - e invito i miei colleghi a smentirmi - dove esiste un premio di maggioranza consegnato alla lista (le leggi maggioritarie in Francia e in Gran Bretagna sono un'altra cosa): è un solo Paese e si chiama Grecia. In Grecia, se per tre volte il Presidente della Repubblica non viene eletto con la maggioranza superqualificata dei due terzi degli aventi diritto, si scioglie il Parlamento.
2015-10-08	FI	DAliAntonio	Occorre una profonda ristrutturazione dei meccanismi di spesa dei fondi strutturali che parta dall'assoluto insuccesso che due Ministri e due tornate ministeriali hanno registrato nell'utilizzo dei fondi di coesione. È la struttura centrale che non riesce a coordinare le Regioni; queste ultime hanno certamente i loro torti da questo punto di vista, ma se non si procede a una rivisitazione complessiva di strutture e - lo vorrei dire - anche di persone e di procedure dedicate a questo, noi restituiremo sempre denari all'Europa; si tratta, peraltro, di denari nostri e non graziosamente elargiti dall'Europa che prenderanno altre strade, ma a questo punto mi viene da pensare che questa sia una strategia voluta per poter utilizzare diversamente la quota nazionale riservata al cofinanziamento dell'utilizzo dei fondi strutturali.
2015-10-08	M5S	FucksiaSerenella	Signor Presidente, vorrei cogliere l'occasione per ribadire la schizofrenia legislativa che motiva questa riforma costituzionale. La normativa riguardante la materia concorrente era sicuramente una parte da rivedere, ma non in questi termini. In particolare, in questo emendamento si fa il punto come se l'aspetto di maggior valore fosse quello delle spese e delle entrate, mentre il problema non è lì, è quello delle competenze. Nel momento in cui la principale problematica di questo Paese è andare avanti, velocizzare le cose ed avere chiarezza normativa e certezza del diritto, è importante l'uniformità per quanto riguarda temi come quelli delle politiche sociali, della sanità e della sicurezza sul lavoro che, ribadisco, sono norme di rango penale. Peraltro, la Corte Costituzionale ha ribadito più volte che tutto ciò che riguarda la salute e la sicurezza sul lavoro è di competenza statale. Il fatto che venga disgiunta la sicurezza del lavoro dalle politiche attive è un discorso schizofrenico, perché è come se parlassi di una macchina e svincolassi il motore dal veicolo. Desidero poi sottolineare che, anche ieri, l'intervento della presidente De Biasi mi ha molto colpito, perché in tutte le audizioni e in tutti gli incontri si era detto - lei stessa aveva detto - che ci saremmo imprigionati alle catene pur di riportare le competenze a livello nazionale in modo da semplificare e garantire a tutti gli stessi diritti in termini di salute, togliendo quelle diseguaglianze così inaccettabili tra Regione e Regione e addirittura, all'interno di una stessa Regione, tra Asl e Asl e, all'interno della stessa Asl, tra ospedale e ospedale. A mio avviso sarebbe stato opportuno sottolineare un momento di più la necessità che fosse specificato ulteriormente che la competenza di tutta la normativa che riguarda la sicurezza del lavoro, la salute e le politiche sociali - che sono annesse, perché non sono due filoni diversi e disgiunti - fosse statale, e così anche il Governo del territorio. Direi che bisognava ribadire con maggiore chiarezza che tutto ciò che è legislazione deve essere nazionale e quindi di competenza statale, e tutto ciò che è organizzazione deve essere a livello regionale. Non penso che questo dia quell' input importante ad andare avanti e cambiare verso. Faremo ancora più confusione e ci troveremo quindi ad approvare una norma originaria, perché nel sistema delle fonti delle norme la Costituzione è il riferimento per tutte le altre, da cui partiranno norme già sbagliate, come da un albero malato arrivano frutti di sicuro non sani, «marci». Ci dobbiamo presentare all'Europa, ma dinanzi all'Europa non dobbiamo sempre fare le finte o confezionare un bel pacchetto che poi dentro non ha nulla o solo fumo. Stiamo producendo solo fumo, mentre si poteva cogliere l'opportunità della riforma costituzionale per dare veramente cogenza a quello che il Paese richiede. Ci siamo invece fatti prendere dalle correnti, dalle rivalità, dai dispettucci e le cose importanti non sono state messe in chiaro. La chiarezza della Costituzione dei nostri Padri Costituenti è stata sostituita da questo nostro modo di fare: ci mancava solo che, tra un articolo e l'altro, ci fossero un Twitter 1, un Twitter 2 e un Twitter 3, con un «I like» di Facebook in più. Questo non è il modo di legiferare e tutto ciò mi rattrista molto. Spero che nella prossima "revisione", qualcosa venga di fuori per smuovere questo, che non è stato sicuramente il modo giusto di andare avanti. I toni in Aula l'hanno dimostrato, però quelli passano mentre la Costituzione, purtroppo, rimarrà e le spese le faremo tutti, con norme penali che saranno vaganti, con vuoti legislativi, ingiustizie ed un continuo andazzo che di sicuro non porterà vantaggio a nessuno.
2015-10-08	M5S	LezziBarbara	Signor Presidente, noi siamo - non so come definirci - probabilmente vittime, insieme a tutti gli italiani, di questo ottimismo dilagante. Il nostro Premier partecipa soltanto ai programmi televisivi o va dove ci sono platee festanti con le bandierine che lo acclamano, perché va tutto bene. Va tutto bene. In economia finalmente ci sono i numeri che contano, e sono quelli che ci dicono che stiamo meglio. Avanti tutta, la svolta è arrivata! Vorrei, però, che qualche tweet fosse dedicato - che so - ai nove miliardi di cartelle Equitalia non pagate che abbiamo raggiunto. Attenzione però: non le cartelle degli evasori, ma di persone che hanno chiesto la rateizzazione del loro pagamento e che poi non sono riuscite a pagare. Questo vuol dire - secondo me - arrivare alla disperazione: ci si reca da Equitalia, si fa la fila, si chiede la rateizzazione ma, dopo due o tre volte, non si riesce più a pagare le rate. Allora un bel tweet del premier Renzi forse anche su questo sarebbe opportuno, perché si parlerebbe di vita reale. Tuttavia, tutto quello che viene annunciato e proclamato si schianta con un paio di paginette del DEF. È vero che sono tanti i numeri da leggere, tante le tabelle e cose varie, ma ci sono anche numeri che saltano di più all'occhio. Vediamo - per esempio - che le entrate finali, le tasse, passeranno da 777 miliardi a 884: 107 miliardi in più dal 2014 al 2019. Non sono mica noccioline! Il ministro Padoan sostiene poi, sempre e comunque, che noi rispetteremo gli impegni che l'Europa ci assegna. E vediamo allora che il rapporto fra debito e PIL finalmente andrà a flettere, a diminuire. Questa è una promessa che ci ritroviamo ad ogni DEF e ad ogni Nota di aggiornamento al DEF, ma si comincia sempre dagli anni successivi, mentre negli anni in corso c'è sempre un po' di aumento. Questo debito alla fine passerà da 2.134 miliardi a 2.214 miliardi. È interessante, però, notare che la diminuzione del rapporto tra dedito pubblico e PIL sarà assoggettata prima di tutto non alle amministrazioni centrali, perché il loro debito comunque aumenterà, ma sarà quello delle amministrazioni locali a diminuire. Ne risentiranno gli enti locali, e dunque Regioni e Comuni, e quindi direttamente i cittadini, perché tutto quello che fa funzionare la politica e le amministrazioni centrali non verrà assolutamente toccato. Il miglioramento che dovremmo vedere del rapporto tra debito e PIL avverrà a causa o grazie all'aumento del PIL. Finalmente il denominatore andrà ad aumentare, ma perché? Quest'anno abbiamo avuto un incremento dello 0,9 per cento, dovuto interamente a cause esogene, mentre vediamo un Paese come la Spagna addirittura arrivare al 3,5 per cento di crescita. Chi ha perso molto guadagna tanto dai fattori che danno il vento in poppa, mentre l'Italia arranca sempre rispetto agli altri, insegue con l'affanno. Vediamo che la Francia è all'1,2 per cento, la Germania all'1,5 per cento e noi con lo 0,9 per cento proclamiamo la grande svolta. Questo è avvilente, perché non riconoscere il fatto di non aver colto i fattori enormi che abbiamo avuto significa non riconoscere gli enormi errori che ancora una volta si sono commessi e, quindi, non voler dare veramente la svolta giusta. Vi è poi il futuro. A mio avviso, il futuro sta tutto in una tabellina in cui ci si dica che, dal momento che uscivamo dalla procedura d'infrazione, nel 2013 avremmo dovuto raggiungere un aggiustamento strutturale dello 0,8 per cento, ma lo facciamo solo per lo 0,5 per cento. Quindi, l'anno successivo ci portiamo dietro lo 0,8 per cento del 2014 a cui si aggiunge lo 0,3 dell'anno prima, e dunque, si arriva all'1,1 per cento; poi arriva il 2015 e ci portiamo dietro lo 0,8 e lo 0,3 per cento e arriviamo all'1,6 per cento, cui si aggiunge l'1,1 per cento. Pertanto, noi trasferiamo comunque al nostro futuro quello che questo Governo e la maggioranza che lo appoggia (SEL compresa, a quanto pare) non riescono a risolvere. In questa sede ho sentito il senatore Azzollini parlare di tagli di 10 miliardi, ma mi chiedo a quali tagli si riferisce, perché si tratta appena di 4-5 miliardi di tasse. Di fronte le bandierine di Coldiretti che sventolavano all'Expo sarebbe stato interessante che Renzi avesse detto non solo che taglierà un miliardo di tasse alla categoria agricola, ma che dallo stesso comparto andrà probabilmente a prendere quel miliardo. Come? Con le tax expenditure, quelle agevolazioni fiscali per i piccolissimi produttori, oppure quelle sul gasolio, che già sono state tagliate in corso d'anno; da lì andranno a prendere un miliardo. Allo stesso modo, i tagli che si fanno alla sanità sono presi direttamente da quei cittadini a cui probabilmente sono arrivati gli 80 euro che si sono mangiati in IMU agricola o in una TASI più cara ancora. In realtà, i tagli non si vogliono fare. Quanto alle partecipate, Letta aveva rinnovato una legge di Prodi ed entro la fine di quest'anno avrebbe potuto esserci veramente una bella sforbiciata. E, invece, con il disegno di legge Madia ancora una volta le abbiamo rinnovate. Poi sentiamo il Premier dire che si farà un disegno di legge collegato, come se fosse garanzia di efficienza. Si afferma che, con il disegno di legge collegato alla legge di stabilità, si taglieranno le partecipate, ma non è vero: abbiamo un collegato agricoltura che dorme e sonnecchia da oltre un anno. Non è vero che le taglieranno, perché il bacino della politica sta tutto lì. E allora questi consigli di amministrazione dove li mandiamo, se li mandiamo a casa? La realtà è che non si possono ancora mandare a casa. Il populismo becero che ha sempre fatto il nostro premier Renzi si è tradotto in tagli alla sanità, in tagli al Corpo della Guardia forestale, nell'umiliazione della scuola pubblica a favore di quella privata. Questo in realtà è stato il Governo Renzi. Poiché si è trattato molto del tema del Mezzogiorno e si parla ancora del tema della decontribuzione, va detto prima di tutto che pare che fino a quest'anno quello che avrà in giovamento l'azienda che assume sarà fino a 24.000 euro per dipendente nei prossimi tre anni; chi assumerà l'anno prossimo ne avrà 8.000, chi invece assumerà nel 2016 ne avrà 4.000, e poi basta. C'era invece una norma strutturale, la n. 407, che esisteva dal 1990, che per le imprese artigiane prevedeva una decontribuzione al 100 per cento degli oneri INPS e INAIL e lo stesso accadeva al Sud. Voi non avete voluto dirlo, ma è stato un taglio feroce che ha agevolato solo le grandi aziende del Nord. Allo stesso modo, per l'abbattimento dell'IRES, ponete almeno un tetto dimensionale, perché ancora una volta potremo fare un buffetto al grande Marchionne e dire: «Siamo tutti Marchionne, italiani, perché tanto a lui vanno i soldi». Ai piccoli imprenditori e ai microimprenditori, ai medi imprenditori, agli operai e agli impiegati dite invece solo di pagare e di sentire anche la frustrazione di un Premier e di un Governo che dicono che tutto va bene, quando in realtà purtroppo gli italiani hanno ancora le bollette sul comodino da pagare e le difficoltà di mandare avanti una famiglia, con tra l'altro la difficoltà di pagarsi le prestazioni o la dentiera, perché anche quella è diventata un lusso. Addirittura abbiamo un Ministro della sanità che osa dire che è una prospettiva normale questa di tagliare questo genere di prestazione, così si accorciano le file, perché gli italiani non aspettano altro che fare la fila per andare a togliersi tutti i denti e mettersi la dentiera. È questo che ci dice il Ministro della sanità, così come dice che con questo suo nuovo decreto andrà a punire i medici, quindi fino adesso evidentemente non è stato fatto: se un medico commette un crimine non viene punito. Si pensa sempre di prendere in giro gli italiani e per questo diremo il nostro no a questa Nota di aggiornamento al DEF ed alla relazione che autorizza lo scostamento, in quanto è uno scostamento che noi non approviamo, a meno che non venga fatto per il reddito di cittadinanza, per abbassare le tasse a piccole e medie imprese ed aiutare finalmente e davvero ad avviare una politica di investimento al Sud, al Centro e al Nord che faccia ripartire il nostro Paese.
2015-10-08	PD	GuerrieriPaleottiPaolo	Il PIL ha ripreso a crescere a ritmi vicini all'1 per cento in ragione d'anno, ponendo termine alla lunghissima recessione che ha caratterizzato il nostro Paese a partire dalla grande crisi. Naturalmente è un dato molto positivo che indica una ripresa in corso, ma, come sappiamo, è una ripresa ancora troppo modesta e soprattutto affetta da fragilità che provengono dall'incerta evoluzione dell'economia mondiale. È stato già ricordato che c'è un rallentamento in atto pronunciato nell'area emergente, soprattutto in Cina, che sta producendo un preoccupante rallentamento del commercio e della domanda mondiale, con inevitabili ripercussioni che si avranno sulle nostre esportazioni. Lo ha confermato proprio in questi giorni il Fondo monetario internazionale, aggiungendo i pericoli di un nuovo shock finanziario, che avrebbe dimensioni non minori rispetto a quello globale del 2008-2009. È evidente che dopo lunghissimi anni di recessione il Paese ha assoluto bisogno che la ripresa in corso si trasformi in un vero sentiero di crescita stabile e sostenuta. Se il contesto esterno, come è probabile, non offrirà opportunità adeguate per il nostro export, non ci resta che cercare di stimolare la domanda interna per assicurare il raggiungimento del trend programmato, che è contenuto nella Nota di aggiornamento del DEF. Ciò vuol dire orientare la politica fiscale per il 2016 ad un tono espansivo, utilizzando a questo scopo il massimo disavanzo che è consentito dall'Europa, ma che naturalmente è consentito anche dal peso del nostro debito. Nelle attuali circostanze economiche e sociali, questa è una strada - io direi - quasi obbligata da un punto di vista di strategia di politica economica e direi che tutto ciò risponde ad una precisa strategia di politica economica che ha come obiettivo quello di aggredire l'elevato stock di debito sul PIL del nostro Paese stimolando la crescita, pur naturalmente nel rispetto dei vincoli che sono posti dal mantenimento di un contenuto deficit pubblico. È una strategia che abbiamo già applicato quest'anno, con una politica fiscale complessivamente neutra. Ha funzionato, come abbiamo visto, ma per il prossimo anno è necessario fare di più per stimolare, come ho detto, la ripresa in corso. Nella Nota al DEF i numeri parlano di uno stimolo fiscale che si può in qualche modo stimare intorno allo 0,8 per cento. Ecco, io credo che nasca qui e da qui il cantiere della prossima manovra da realizzare con la legge di stabilità. Pur mantenendo l'obiettivo di riduzione del rapporto debito-PIL, ci si propone quindi di rallentare il profilo della sua discesa ed ampliare l'obiettivo di disavanzo fiscale per il 2016 rispetto a quanto era stato previsto ad aprile. La ragione - lo sappiamo - è che i vincoli europei sul rientro del debito possono essere interpretati utilizzando a pieno le regole europee della maggiore flessibilità. Naturalmente questo significa l'utilizzo di questi margini in maniera anche intensa (nella Nota di aggiornamento si parla di una cifra complessiva di 17,9 miliardi) affidandoci per la restante copertura ai risparmi attesi dalla spending review, di cui dirò subito più avanti, e ad una serie di altri provvedimenti sul fronte delle entrate. Naturalmente è stato detto e va ripetuto che il corridoio lungo cui ci si muove è assai stretto, perché è delimitato da un lato dalla necessità, per un Paese come il nostro, con un elevatissimo debito sul PIL, di mantenere una rigorosa responsabilità fiscale, ma dall'altro dalla necessità di offrire un valido sostegno alla crescita assai più di quanto fatto negli scorsi anni. Ora le condizioni necessarie perché questa politica e queste politiche di espansione fiscale possano in qualche modo produrre gli effetti desiderati è che l'ampliamento del disavanzo sia utilizzato per finanziare misure e provvedimenti che siano in grado di accrescere il potenziale di crescita della nostra economia nel lungo periodo. In altre parole, questa è la necessità per passare dal trend tendenziale indicato nel DEF a quello programmato. È importante dunque, ed io credo che il Governo abbia già annunciato, che per la legge di stabilità, oltre ai tagli su IMU prima casa e TASI, si possa arrivare ad una prima significativa riduzione dell'IRES, l'imposta sulle società, anticipando al prossimo anno parte di ciò che verrà pienamente realizzato nel 2017. È una misura che aiuterà le imprese sane, come sappiamo, ed è soprattutto opportuna per tenere il passo con altri Paesi in Europa. In effetti, è importante che si delinei una sequenza nella riduzione delle imposte, perché questa sequenza è la strategia migliore, come sappiamo, per rilanciare la crescita e ridurre il debito pubblico, ma è anche importante per il messaggio che noi vogliamo inviare a Bruxelles e all'Europa: un messaggio che indichi con forza che l'Italia vuole utilizzare la flessibilità per le riforme e gli investimenti e quindi per accrescere il potenziale di sviluppo e di crescita del nostro Paese. Dobbiamo in effetti essere consapevoli che, a partire da metà ottobre, inizierà un negoziato certamente difficile con la Commissione europea. Allo stesso tempo, però, è un negoziato che possiamo chiudere con successo, presentandoci con una strategia e con misure d'intervento efficaci. Naturalmente, tagliare le imposte in questa fase è importante, ma va ricordato a noi stessi che, quando lo si fa, c'è una domanda basilare da porsi: le tasse sono necessarie, oltre a finanziare i servizi ai cittadini, a mantenere l'ordine dei conti pubblici, quindi a non incorrere in ulteriori deficit. Se si tagliano, dunque, sarà necessario trovare - com'è stato detto e ripetuto - le adeguate coperture anche per non turbare le condizioni del mercato del debito sovrano. Anche perché va detto che le clausole di flessibilità richiedono naturalmente compensazioni successive, non sono sconti permanenti. Quindi, quanto concesso per il 2016 dovrà essere recuperato negli anni successivi. Ecco perché, come si ricorda nella Nota di aggiornamento del DEF e come il Ministro dell'economia ha ricordato più volte, i tagli delle imposte devono essere coperti da tagli delle spese certi e stabili nel tempo. È un tema importante, naturalmente, perché il finanziamento richiede un orizzonte medio-lungo. Sarà dunque importante che, nelle disposizioni della legge di stabilità, si possa ribadire questa proiezione. Dobbiamo in effetti ricordare che tutti i tentativi di tagliare le imposte - come quello del Governo di centrodestra, dal 2001 al 2006 - sono falliti, proprio perché non vi fu una riduzione delle spese in grado di sostenere questi tagli. Ecco perché - e vorrei concludere con questa Nota - bisogna ricordare che l'aumento della spesa e una manovra fiscale espansiva possono aiutare nel breve periodo, ma non possono certo accrescere stabilmente la crescita del reddito del nostro Paese, anche se fosse possibile concordarla con l'Unione europea. Sappiamo che per una crescita stabile sono necessarie politiche che migliorino l'allocazione delle risorse, premino l'innovazione e incrementino il capitale umano. Ora, su questa strada, sono stati compiuti alcuni primi passi importanti, ma vanno rafforzati e molto ancora dobbiamo fare. Bisogna essere chiari: è impossibile immaginare qualsivoglia traiettoria di crescita vera se gli investimenti nel nostro Paese non si rimetteranno in moto. Crescono troppo poco da svariati anni e hanno contribuito all'erosione dello stock di capitale. È quindi molto importante questo per il settore privato, ma lo è altrettanto per quello pubblico. Ecco dunque, sotto questo profilo, l'importanza della flessibilità che abbiamo ottenuto sugli investimenti. A questo riguardo, però, una progressiva riduzione del debito potrà liberare risorse preziose e offrire così un quadro economico orientato al riequilibrio strutturale di bilancio. Nella prossima legge di stabilità sarà assai importante potersi muovere lungo queste direzioni.
2015-10-08	PD	IchinoPietro	Signor Presidente, colleghi, la nuova ripartizione delle competenze legislative in materia di servizi per l'impiego, che l'articolo 31 del disegno di legge delinea con la modifica dall'articolo 117 della Costituzione, è stata letta e criticata da più parti come frutto di una scelta volta a mortificare l'autonomia regionale. Come ha già sottolineato il collega Martini in riferimento all'articolo 116, questa chiave di lettura della disposizione non corrisponde agli intendimenti del Governo. A questo proposito apro una parentesi per i colleghi del Movimeno 5 Stelle. Il Governo ha preso questa iniziativa sulla Costituzione perché il Parlamento, che si era riservato l'iniziativa su questo terreno nell'ultimo anno e mezzo della scorsa legislatura, non è riuscito a cavare un ragno dal buco in quel lasso di tempo e la stessa cosa si è ripetuta nel primo anno di questa legislatura. È questo il motivo per cui, di fronte al pericolo grave di un blocco funzionale del Paese, il Governo si è assunto questa responsabilità e in ciò non c'è niente di contrario ai doveri istituzionali; anzi, era dovere del Governo e per fortuna sta riuscendo a sbloccare il Paese con detta riforma. A mio parere, la chiave di lettura di questo articolo nel senso della mortificazione delle autonomie regionali è contraria agli intendimenti del Governo, perché è chiaro a tutti quanto sarebbe illusorio perseguire l'efficienza e l'efficacia dei servizi del mercato del lavoro semplicemente centralizzandoli. È vero che nel quarantennio passato, nel quale le Regioni hanno esercitato la potestà legislativa ed amministrativa in materia di formazione professionale, e nel quindicennio trascorso nel quale esse hanno esercitato la stessa potestà in riferimento alla generalità dei servizi al mercato del lavoro, se si escludono pochi casi - penso soprattutto a quelli del Trentino-Alto Adige, della Lombardia, e nell'ultimo biennio alla Regione Lazio - i risultati prodotti dall'autonomia regionale effettivamente sono stati gravemente insoddisfacenti e, stavolta, disastrosi. Ma il discrimine tra servizi per l'impiego buoni e cattivi non passa certo tra quelli gestiti centralmente e quelli gestiti in modo decentrato. Tre mancanze sono certe. In primo luogo, è mancato del tutto un servizio di orientamento scolastico e professionale degno di questo nome, cioè capace di raggiungere uno per uno tutti gli adolescenti all'uscita di un qualsiasi ciclo scolastico per tracciarne il quadro delle competenze, delle aspirazioni e indicare loro i percorsi possibili nel mercato del lavoro verso i servizi in esso disponibili. Il risultato di questa mancanza totale, di questo fallimento della funzione pubblica su tale terreno è sotto gli occhi di tutti in termini di disoccupazione giovanile sopra il 40 per cento. In secondo luogo, è mancata del tutto la rilevazione sistematica del tasso di coerenza della formazione professionale impartita con soldi pubblici rispetto agli sbocchi occupazionali effettivi, con il risultato che si sono perpetuate, sul terreno della formazione, posizioni di pura rendita o comunque iniziative utili soltanto agli addetti al servizio, ma non ai lavoratori e alle imprese. Lo spreco di denaro pubblico, su questo terreno, ma ancor più lo spreco di risorse umane che in questo modo si è determinato, è stato ed è tuttora ingentissimo. In terzo luogo, i centri per l'impiego sono in uno stato di totale abbandono: privi di una direzione da quando i Consigli provinciali sono stati aboliti, tranne poche eccezioni, non sono ancora stati incorporati nelle amministrazioni regionali; e, oltretutto, mancano le risorse minime indispensabili per il loro funzionamento. Non hanno soldi neanche per la carta, per il toner e per riparare la strumentazione informatica. Se si escludono alcune poche Regioni che hanno cominciato a muovere i primi passi per la cooperazione ed integrazione tra servizio pubblico e operatori privati specializzati, in tutto il resto del territorio nazionale i servizi di collocamento hanno livelli di efficacia poco più che nulli. Di fronte a questo stato di cose, cioè in una situazione che ben possiamo qualificare come "anno zero" per i servizi al mercato del lavoro nella maggior parte delle Regioni, è evidente che è mancato un sistema di fissazione degli standard di efficacia dei servizi, di controllo del rispetto di tali standard e di attivazione dei rimedi necessari nei casi in cui il controllo abbia dato esito negativo. Rispetto a questo stato di cose, la disposizione costituzionale al nostro esame intende voltare pagina. Il nuovo articolo 117 della Costituzione riassegna, sì, allo Stato centrale la competenza legislativa su tutta la materia del lavoro, dell'incontro fra domanda e offerta, nonché dei servizi mirati a facilitare questo incontro; ma non lo fa con l'intendimento di riaccentrare in modo ottuso le competenze operative in questa materia, bensì con quello di assicurare che le competenze stesse siano esercitate fino in fondo solo dall'amministrazione sia essa centrale o regionale, che effettivamente quelle competenze possiede e vuole esercitare. Il progetto, che si esprime in modo trasparente nel sesto comma del nuovo articolo, e che è in qualche i modo anticipato nel decreto legislativo n. 150 del 2015, attuativo della riforma del lavoro, prevede che alle Regioni interessate continuino ad essere affidate, mediante delega, le competenze amministrative e di implementazione delle politiche attive del lavoro, ma soltanto se e fino a quando esse sapranno esercitare quelle competenze in modo efficace. Tutti sappiamo che in questo campo, assai più della norma legislativa, conta il know how, il sapere come concretamente si opera sul campo e la capacità di confrontarsi con le esperienze straniere più avanzate. Nel nuovo quadro costituzionale è comunque auspicabile che la legge statale si limiti a stabilire i principi fondamentali, le linee guida e l'organo centrale cui competerà la fissazione degli obiettivi e dei livelli essenziali dei servizi, a istituire le agenzie autonome deputate alla valutazione dei risultati, a disciplinare la responsabilità dei dirigenti per il raggiungimento dei risultati stessi e infine a prevedere i modi in cui l'amministrazione centrale revocherà la delega alle Regioni che si riveleranno incapaci di conseguire gli obiettivi. Resta da interrogarsi, semmai, sul motivo per il quale si è ritenuto, al comma 3 del nuovo articolo 117, di escludere la materia della formazione professionale da questa facoltà dello Stato di avocare a sé la funzione che la Regione inadempiente non sappia svolgere in modo adeguato. Si creano così le condizioni per un riprodursi della scissione fra la funzione della formazione professionale e quella del collocamento, che tanto danno ha fatto all'efficacia sia dell'una sia dell'altra funzione nel nostro mercato del lavoro. Per concludere, l'attenzione critica non deve appuntarsi tanto sulla nuova ripartizione costituzionale delle competenze legislative, in materia di servizi nel mercato del lavoro, quanto sugli esperimenti pilota già meritoriamente avviati da alcune Regioni sulle misure di riorganizzazione che già sono state adottate con il decreto legislativo n. 150 di quest'anno, ma non ancora attuate, e su quelle che ancora devono essere adottate per superare il gravissimo ritardo che in questo settore l'amministrazione pubblica ha accumulato rispetto ai Paesi più avanzati del centro e Nord Europa. È con questi intendimenti che il Gruppo PD voterà a favore dell'articolo 31 del disegno di legge costituzionale.
2015-10-08	PD	LaiBachisioSilvio	Nel primo campo si situa il cambiamento positivo delle previsioni di crescita del PIL che rispetto al DEF passa dallo 0,7 allo 0,9 per cento nel 2015, all'1,6 nel 2016 e nel 2017 per poi assestarsi all'1,5 nel 2018 e all'1,3 nel 2019. Si tratta di un quadro positivo confermato anche dal più recente outlook del Fondo monetario internazionale presentato ieri in un quadro internazionale di rallentamento della crescita con molte ombre e pochissime luci. Il Fondo monetario internazionale ha tagliato dello 0,2 per cento le sue previsioni di crescita globale per quest'anno, portandole al 3,1 per cento, e ha definito l'espansione modesta. È la crescita globale peggiore dai tempi dell'ultima crisi: con il focus sulla situazione delle economie emergenti, il cui rallentamento frena la crescita mondiale. L'Italia, invece, assieme a poche altre economie avanzate, vede salire le proprie stime dello 0,1 per cento, per un possibile 0,8 per cento a fine anno, inferiore a quello del Governo che però viene confermato nel trend e secondo gli analisti dell'OCSE anche nelle dimensioni. Lo stesso rapporto del Fondo monetario internazionale segnala come in Germania crollino gli ordinativi industriali, a conferma degli effetti sull'Europa del rallentamento globale del commercio. In questo contesto, come si può leggere nella Nota di aggiornamento del DEF in esame, il Governo propone una rimodulazione del tasso di indebitamento netto e del percorso di avvicinamento al pareggio di bilancio che deriva dal ricorso ai margini di flessibilità europei. In sintesi, nella Nota rileviamo un tasso di indebitamento netto delle pubbliche amministrazioni, in rapporto al PIL, pari al 2,6 per cento per l'anno in corso (in conformità al quadro tendenziale) e pari al 2,2 per cento per il 2016, mentre nel quadro tendenziale il tasso di indebitamento netto è pari all'1,4 per cento per il 2016 e si raggiunge il pareggio di bilancio nel 2017. Come sappiamo, l'Italia è sottoposta al braccio preventivo del Patto di stabilità e crescita a causa di squilibri macroeconomici eccessivi. Per il 2015 il Governo aveva chiesto e ottenuto uno scostamento dello 0,4 per cento verso l'obiettivo di medio termine per la realizzazione di una serie di riforme strutturali in fase di approvazione ed implementazione nell'anno in corso: una possibilità prevista dai trattati tra le forme di flessibilità possibili nel rispetto del Patto di stabilità e crescita in presenza di specifici fattori economici e sociali. Un obiettivo, quello del 2,6 per cento, rispettato pur in presenza di un intervento che si è dovuto rendere necessario dopo la sentenza della Corte costituzionale sulle pensioni. Per il 2016 il Governo propone al Parlamento, e dunque alla Commissione europea, un pieno utilizzo dei margini di flessibilità per le riforme strutturali, con un ulteriore 0,1 per cento che si somma al precedente 0,4 per cento, cui va aggiunto un ulteriore 0,3 per cento di ulteriore flessibilità connesso alla clausola per investimenti. La scelta che il Governo propone al Parlamento con questa Nota di aggiornamento e la relazione trasmessa alle Camere come prescritto dall'articolo 6 della legge di attuazione del pareggio di bilancio, è legata agli scenari macroeconomici internazionali, europei e nazionali. La crescita dell'economia mondiale presenta un quadro disomogeneo, con Paesi che continuano a confermare le proprie performance, come nel caso degli Stati Uniti che crescono nel secondo trimestre in misura maggiore di quanto previsto, al contrario del Giappone che dopo un primo trimestre in crescita vede una battuta di arresto e un ribassamento del PIL nel secondo trimestre. È però il rallentamento della crescita delle economie emergenti, a partire dalla Cina, a preoccupare e produrre un possibile generale rallentamento della crescita del PIL mondiale. Anche lo stato del commercio mondiale vede una riduzione di un punto percentuale rispetto alle precedenti previsioni. In Europa la crescita si presenta differenziata e, in ogni caso, inferiore alle attese, soprattutto se si tiene conto della forte riduzione del costo del petrolio e dell'imponente intervento di quantitative easing operato dalla Banca centrale europea. È come se l'Europa pagasse da una parte la sua disomogeneità istituzionale interna, l'incapacità di avere una soggettività unica e una leadership capace di iniziativa mondiale (non solo sul piano economico) e, dall'altra, l'incapacità di rinnovare la sua struttura economica e sociale, in un contesto nel quale l'economia, se solo si pensa all'energia e alla mobilità, può diventare meno dipendente dal sistema dei combustibili fossili per la sua crescita, mentre cresce la richiesta di urgente attenzione all'ambiente e mentre le disuguaglianze producono una domanda nuova di regolazione sociale. In ogni caso, a sistema istituzionale e a modello economico vigenti, la crescita europea non appare sufficientemente vigorosa da trainare da sola il dato del nostro Paese. La condizione attuale è pertanto quella di una ripresa, ma che deve essere però sostenuta e rafforzata. L'Italia registra dati migliori del previsto, tanto che il Governo propone un aggiornamento in aumento del PIL, confermato anche dai rapporti intermedi di OCSE e Fondo monetario. Crescono i consumi, crescono le importazioni più delle esportazioni, crescono in alcuni settori gli investimenti fissi, crescono la fiducia delle famiglie e la produzione industriale. Sono questi gli indicatori che consentono al Governo di innalzare, anche per il biennio 2017-18, le previsioni sul PIL ad un tendenziale di crescita dell'1,3 per cento. I dati sull'occupazione confermano un trend positivo. Aumenta di 103.000 unità il numero degli occupati nel secondo trimestre e, se aumentano anche i disoccupati, questo avviene in un contesto in cui diminuiscono dello 0,4 per cento gli inoccupati, cioè coloro che hanno rinunciato alla ricerca di un'occupazione e che, secondo l'ISTAT, raggiungono oggi un dato inferiore a quello del 1993. In questo contesto internazionale di raffreddamento della crescita mondiale e di modesta ripresa in Europa, il Governo valuta come necessario rafforzare i positivi segnali che provengono dalla nostra economia e consolidarli nel prossimo triennio, con alcune scelte sulle quali possono esserci differenti valutazioni, ma con un approccio di politica economica, avviato nel 2015 e confermato nel 2016, che costituisce un elemento di discontinuità rispetto al passato. La scelta, di fronte ad un debito pubblico imponente, non è la ricerca del suo abbattimento attraverso politiche di austerità, ma con un più ampio programma di aggressione del debito tramite stimoli alla crescita della ricchezza. Solo con la crescita del PIL, sostenuta con politiche pubbliche e anche attraverso il rinvio temporaneo del pareggio di bilancio e dell'obiettivo di medio termine, quindi con un maggior ricorso all'indebitamento, è possibile modificare il trend involutivo, aumentare la ricchezza e ottenere così le risorse per un abbattimento strutturale degli squilibri macroeconomici. È in tal senso, quindi, che deve essere utilizzato il maggior margine di flessibilità concesso dalla Commissione europea nel percorso di aggiustamento imposto dai vincoli di bilancio comunitari ed è in questa direzione che tutte le forze politiche presenti nel Parlamento indicavano la strada per lo sviluppo, ponendo fine a manovre finalizzate all'austerità senza crescita. Se su questo si è largamente d'accordo, è forse sugli strumenti concreti e sugli effetti di stimolo alla crescita che si devono concentrare le scelte e il confronto politico. Ora, la Nota di aggiornamento al DEF si occupa degli elementi di contesto e delle scelte strategiche, ma è la legge di stabilità che diventa lo strumento di adozione delle concrete misure attuative ed è su queste che si devono concentrare le scelte di Governo e Parlamento. Le scelte sono state in parte anticipate e tra queste è fondamentale, oltre che largamente condivisa, l'eliminazione delle clausole di salvaguardia previste a legislazione vigente, la cui attuazione produrrebbe effetti negativi sui consumi. Peraltro questo è l'unico strumento attraverso il quale scende anche la pressione fiscale, che a legislazione vigente - lo dico perché c'è stato un dibattito in Commissione bilancio - salirebbe di un punto in tre anni, mentre, attraverso l'abbattimento delle clausole di salvaguardia e l'impatto del provvedimento del bonus di 80 euro, scende al 42,6 per cento nel 2016, con ulteriori riduzioni negli anni successivi. L'eliminazione delle clausole di salvaguardia, per un valore di oltre 16 milioni di euro, la soppressione di tributi e la prevista proroga di incentivi fiscali sono coperti da risparmi di spesa e dalle clausole di flessibilità per le riforme e per gli investimenti strutturali dello 0,8 per cento richiesti dalla Commissione. Oltre all'eliminazione delle clausole di salvaguardia, il Governo si propone di proseguire nell'opera di riduzione di costi della struttura della pubblica amministrazione; ma, e in più parti ne viene evidenziata la volontà, intende adottare interventi di politica fiscale favorevoli alla crescita, che comportino un alleggerimento del carico tributario su famiglie e imprese. Questi interventi, che sono da tradurre in misure puntuali nella legge di stabilità, riguarderebbero, come anticipato dal Governo in sede di dibattito in Commissione, innanzitutto la cancellazione delle imposte sulla prima casa, di alcune imposte sulle imprese, dell'IMU agricola e sui macchinari, oltre alla conferma di alcuni provvedimenti già previsti nella legge di stabilità 2015, come i bonus sulle assunzioni, anche se probabilmente ridimensionati, e gli ecobonus che hanno contribuito al mantenimento del sistema produttivo dell'edilizia, stimolando in parte l'evoluzione tecnologica. Gli effetti finanziari determinati dalle misure di stimolo fiscale sarebbero in parte controbilanciati da risparmi di spesa finalizzati ad aumentare l'efficienza del settore pubblico, proseguendo la revisione della spesa nel 2016 e negli anni seguenti, che assicura gran parte della copertura dei tagli d'imposta. In questo senso, considerando che la riduzione della spesa limita l'impatto favorevole sulla crescita, determinato dalla cancellazione delle clausole di salvaguardia, la Nota ritiene che l'adozione di un profilo più graduale di tali tagli faccia sì che gli impatti depressivi sul PIL siano inferiori rispetto a quanto stimato in sede di elaborazione del DEF. Anche su questa base, per l'esigenza di proseguire senza effetti negativi nelle politiche di riduzione del perimetro pubblico, vengono giustificati la modifica dell'obbiettivo di medio termine e lo spostamento al 2018 del pareggio strutturale di bilancio. Concludo il mio intervento, segnalando alcune criticità, emerse in audizone, su cui il Governo ha già comunicato, nel corso del dibattito, che sta lavorando. Ritengo però utile rappresentarle, anche per l'autorevolezza della fonte: si tratta di tre criticità. Come detto, tra gli interventi previsti nella legge di stabilità per il 2016 rientrano le misure in favore delle famiglie. Su questo tema la Banca d'Italia ha sottolineato che le frequenti modifiche alla fiscalità immobiliare degli ultimi anni potrebbero indurre le famiglie a non reputare lo sgravio ora programmato come permanente. Si tratta certamente di un aspetto che va valutato, come va valutato l'impatto sull'efficienza del sistema della finanza locale e sui servizi erogati dagli enti locali, a partire dalla lotta all'evasione fiscale, anche in sede locale, che può essere realizzata solo in presenza di una stabilità delle norme, che negli ultimi anni è assolutamente mancata, ma sulla quale il Governo ha già manifestato l'intenzione di assumere una direzione certa e di confermarla. Nella stessa direzione vanno certamente tenute in considerazione le osservazioni formulate dalla Commissione europea, circa il maggior effetto di stimolo alla crescita di misure fiscali su impresa e lavoro rispetto ad altre, segnalando come sensibile non solo il contenuto delle misure da adottare, ma anche la sequenza della loro attuazione. Anche su questo il Governo ha segnalato la volontà, di cui ovviamente aspettiamo la conferma, di confermare un'attenzione alla sequenza. In secondo luogo occorre mantenere la massima attenzione alla prosecuzione del processo di spending review, che appare strategico non solo per le grandezze di finanza pubblica, ma, in particolare, per la credibilità, sul piano sovranazionale, della politica economica messa in atto dal Governo. La riduzione del perimetro pubblico, in presenza di una spesa già compressa a previdenza, sanità e personale non costituisce probabilmente quell'obiettivo quantitativo per il quale si suscita spesso il clamore dell'opinione pubblica, generalizzando esempi negativi spesso singoli, ma rappresenta certamente un elemento di credibilità istituzionale indispensabile per mantenere intatta la fiducia dei cittadini sulla qualità dell'intervento del Governo e del Parlamento. Infine, altrettanta sensibilità va posta nella direzione di misure che possano sostenere la ripresa del Mezzogiorno, certamente attraverso interventi straordinari e una tantum, ma con la consapevolezza che il recupero del divario di quelle Regioni richiede un'attenzione costante, che si realizza soltanto attraverso investimenti strutturali, la rimozione dei vincoli e dei limiti economici e sociali presenti e, soprattutto, un quadro stabile nel tempo, sia sui piano legislativo che su quello amministrativo. Il continuo mutare, infatti, di questi riferimenti, che devono essere invece una cornice stabile di intervento e valutazione da parte dello Stato, anche delle pubbliche amministrazioni locali, può costituire fondamentale elemento, perché il sistema delle imprese, anche con gli interventi posti in essere in questo periodo, possa porre l'attenzione necessaria e irrimandabile al Mezzogiorno.
2015-10-08	PD	LucheriniCarlo	Mi pare dunque evidente che, come confermato dal Governo nella Nota di aggiornamento, vi siano quelle circostanze atte a giustificare la richiesta di ulteriori spazi di flessibilità di bilancio necessari a finanziare una ripresa che si avverte, ma è ancora debole. La ripresa dell'economia italiana non può tuttavia essere attribuita esclusivamente alla BCE e agli interventi che questa ha effettuato contrastando fortemente l'ideologia che puntava soltanto al rigore e all'austerità. Il merito va quantomeno condiviso con il Governo del nostro Paese, che ha molto contribuito, in sede europea, a concentrare l'attenzione sulla crescita e sull'occupazione, piuttosto che sull'ortodossia di bilancio. Se infatti si può tornare a parlare di un nuovo inizio per l'economia e l'occupazione in Italia, non si può non dare atto al Governo che, nella definizione delle proprie politiche pubbliche, a partire dalla precedente legge di stabilità, ha realizzato riforme progressive che hanno investito vari ambiti, dal lavoro all'economia, dal fisco alla pubblica amministrazione, al credito, solo per citarne alcuni. È grazie a queste riforme che è stato possibile riconquistare la fiducia da parte delle imprese che stanno tornando a investire, delle famiglie che stanno iniziando a consumare di più, dei mercati che, con la loro fiducia, ci consentono di ottenere importanti risparmi sui nostri titoli del debito, risparmi che possono anch'essi essere indirizzati a finanziamenti di politiche di natura espansiva. Non è credibile affermare, come fa l'opposizione, che, se la situazione nel nostro Paese migliora, il merito è della politica monetaria della banca europea o della situazione internazionale o, ancora più gravemente, negare i miglioramenti che sono in atto nella nostra economia. L'Italia ieri, quando abbiamo iniziato a governare, era un problema per l'Europa. Oggi siamo uno dei fattori di traino e di sviluppo dell'economia europea.
2015-10-08	PD	SantiniGiorgio	(ore 12,59) ( Segue SANTINI). Concludo dicendo che per realizzare questo programma, che - come credo si capisca - è un programma per il Paese e non è un programma per la maggioranza o la minoranza, sono necessari i margini di flessibilità che possono essere richiesti a livello europeo e che oggi appunto sono in discussione in quest'Aula. Ci sentiamo impegnati a sostenere e a onorare questa scelta, con la serietà dei programmi e dei progetti che dovranno essere attuati, per ottimizzare l'uso delle risorse che chiediamo. Vogliamo anche chiedere, senza retorica, a tutti i Gruppi che hanno criticato il progetto del DEF del Governo, sostenendo che mancano molti altri interventi, più forti e incisivi per lo sviluppo, per il lavoro e per le famiglie - è legittimo pensarlo - perché intanto non cominciano a sostenere, con il voto, questa nostra richiesta di flessibilità in Europa, al fine di renderla più forte?
2015-10-08	PD	SantiniGiorgio	Signora Presidente, onorevoli colleghi, rappresentanti del Governo, il Partito Democratico si riconosce nel progetto che troviamo contenuto nella Nota di aggiornamento del DEF. In questo momento, come rilevato da molti, in Italia esistono segnali consistenti di miglioramento del quadro economico: un PIL che è più alto delle previsioni (da moltissimo tempo non si verificava che esso fosse positivo o più alto), un'occupazione che mostra segnali ancora timidi ma importanti di miglioramento, il quadro dei consumi che si sta progressivamente assestando a livelli più alti. Come è stato rilevato, ciò coincide con una situazione a livello internazionale che presenta invece ancora elementi di nuova problematicità con l'indebolimento delle economie emergenti in grande crescita, ora alle prese con turbolenze e con questo male oscuro della deflazione, che mina le possibilità di sostegno espansivo all'economia, in particolare in Europa. Tutto ciò rende necessario - questo è il senso del progetto contenuto nella Nota del DEF - uno sforzo straordinario per consolidare i primi segnali di crescita attraverso un sostegno esplicito a tutti i fattori che la possono determinare e consolidare. Tra questi vi sono anzitutto gli investimenti, come è stato detto in molti interventi, l'occupazione, la domanda interna e la capacità di innovazione del Paese. Per questo motivo, è importante utilizzare tutti gli spazi di flessibilità che le regole europee ci permettono. Come ha opportunamente ricordato il senatore Guerrieri Paleotti, sarà sicuramente un negoziato difficile, ma l'Italia lo può sostenere, forte del credibile percorso di riforme già realizzate e in via di realizzazione; forte dei programmi di investimento che si stanno delineando (dalle infrastrutture al dissesto, alle politiche industriali in maniera più convincente); forte anche del generoso impegno - perché non ricordarlo - che il nostro Paese ha profuso nell'accoglienza dei profughi in questi difficili anni, che ora diventa finalmente un problema europeo. La Nota aggiuntiva indica obiettivi precisi, coraggiosi e coerenti con questa necessità; obiettivi allo stesso tempo importanti ed impegnativi per il Paese. Come si vede - molti colleghi hanno citato i dati, perché lo si vede molto bene dai dati - mai come questa volta abbiamo uno scostamento tra i dati tendenziali, cioè quello che succederebbe senza questo progetto, e i dati programmatici, che permettono, per quanto riguarda la spesa, gli investimenti e i molti indicatori che non ripeto e che non enumero, significativi miglioramenti, finanche nel rapporto tra il debito e il PIL. Lo sforzo per la crescita, come tutti sappiamo, coerentemente inizia disattivando le clausole di salvaguardia, molto forti, che già da gennaio andrebbero in vigore per quanto riguarda IVA ed accise. È necessario farlo - per così dire - e nel farlo sappiamo anche che non va assolutamente abbandonata l'attenzione ai vincoli di bilancio e alla stabilizzazione della spesa pubblica attraverso credibili programmi di revisione di questa spesa, fondati sulla razionalizzazione di tutto quello che si può razionalizzare, sull'acquisto di beni e servizi intermedi, sul sistema delle partecipate, su tutte le economie che si possono realizzare e che però devono essere - lo diciamo con forza - compatibili con la quantità e la qualità dei servizi, in particolare a livello sociale e sanitario. Questa revisione è un punto importante di questo progetto, che noi sottolineiamo. In questo sforzo per la crescita, naturalmente, ha un posto importante la riduzione delle imposte alle famiglie e alle imprese, che continua con questo progetto, togliendo la tassa sulla prima casa, l'IMU agricola e la tassa sugli imbullonati, con una riduzione progressiva della tassazione sugli utili di impresa e analoghi interventi per le piccole imprese, con un articolato progetto di rilancio degli investimenti, con un'attenzione particolare al Mezzogiorno, introducendo un robusto credito di imposta e ottimizzando l'uso dei fondi strutturali e del fondo di coesione. Lo sforzo si alimenta anche con politiche coerenti per il lavoro, che permettano il mantenimento della decontribuzione sulle nuove assunzioni a tempo indeterminato, già inserito quest'anno, anche prevedendone una graduale riduzione e magari concentrando il mantenimento totale nel Mezzogiorno per il 2016. Questo piano prevede anche, sul lavoro, una flessibilità previdenziale, soprattutto per quanti si troveranno e si trovano ancora a perdere il lavoro in età avanzata, per i quali è più difficile il ricollocamento. Qui ci sarà un contributo credo importante anche per la nuova occupazione. Infine, sempre sul piano sociale, questo progetto prevede politiche universali di contrasto alla povertà assoluta, andando oltre alle pur necessarie sperimentazioni parziali di questi anni ed avendo come priorità e come punto di partenza le famiglie con minori. Infine, sul piano istituzionale, con particolare attenzione va posta la sostenibilità finanziaria degli enti locali, con la compensazione paritaria precisa del mancato gettito delle imposte immobiliari, ma anche con un riassetto organico della finanza locale, dopo le tante modifiche di questi anni, con il superamento del patto di stabilità, con la perequazione basata su costi e fabbisogni standard e con una revisione della legge n. 243. Oltre agli enti locali, sottolineo anche gli enti di area vasta (le ex province), per i quali va salvaguardata la possibilità di esercitare le funzioni rimaste, in particolare le strade e le scuole.
2015-10-09	PD	ChitiVannino	Non puoi dire lenticchie! CHITI (PD). L'ha detto questa mattina. PRESIDENTE. Senatore Santangelo, non interrompa l'intervento. Non ho detto questo. SANTANGELO (M5S). Non puoi dire lenticchie, devi dire legumi! PRESIDENTE. Senatore Santangelo, non interrompa l'intervento. La richiamo all'ordine. CHITI (PD). Stamane ha detto «piatto di lenticchie» e può controllare il Resoconto stenografico. Non in privato - perché i colloqui privati sono un fatto personale, che non ho mai tirato in ballo e mai lo farò, perché sono legittime le posizioni e le valutazioni diverse - ma in seminari organizzati in modo pubblico, aveva proposto una soluzione, che vedeva i sindaci eletti dai Consigli regionali, e i consiglieri regionali eletti in Senato, esattamente come noi facciamo. Noi vorremmo fare qualcosa di più e vorremmo che anche i senatori fossero indicati in un altro modo. Almeno da questo punto di vista, penso che non siano lenticchie, ma qualcosa di positivo, di cui ci si possa assumere, con dignità, la responsabilità. Non torno perché voglio concludere, sul fatto che oltre a questo aspetto, nella riforma ci sono elementi importanti, che riguardano le competenze e le funzioni del Senato, in materia di rapporti con l'Unione europea, con il sistema delle Regioni e delle autonomie, di controllo delle politiche pubbliche, e l'elezione di due giudici della Corte costituzionale e poi c'è anche la questione del Presidente della Repubblica. Il confronto interno al Partito Democratico è legittimo. Per noi è un dovere, ma voi pensate davvero che una maggioranza di Governo e un Paese vadano avanti se il partito più grande, oltre a confrontarsi, non trova momenti di unità? Lo si può vedere qui, in questo dibattito: pensate che se il Partito Democratico, invece di essere unito, fosse diviso e lacerato, ne verrebbe qualcosa di meglio per il nostro Paese? Non dico a noi, ma al nostro Paese e all'Italia in Europa. Noi sentiamo una responsabilità verso il sistema politico, ma non si possono far passare le conclusioni a cui siamo arrivati, di cui la presidente Finocchiaro si diceva giustamente orgogliosa per l'unità ritrovata, come un'imposizione alla maggioranza. Anche in questo caso parlano i testi. Un anno fa, fui critico con degli esponenti del Nuovo centrodestra e, in parte, in un'altra fase, anche delle Autonomie e di Azione popolare, quindi nei confronti di esponenti della maggioranza di Governo, perché si erano autolimitati, rispetto a convinzioni su cui oggi ci troviamo uniti e che erano state anche loro. Non so quindi dove stia la forzatura: mi pare che qui ci sia la maggioranza che si è trovata realmente d'accordo.
2015-10-13	PD	LatorreNicola	Signor Presidente, anche noi del Gruppo del Partito Democratico riteniamo giusto richiamare, in questa circostanza, il Senato della Repubblica innanzi tutto a partecipare con grande spirito di solidarietà alla tragedia che ha colpito la Turchia, anche per il grande numero di vittime. Credo che in quelle ore noi tutti ci siamo sentiti fortemente partecipi di un dramma che esplode, peraltro, in un Paese che, in questo momento e in quello scenario, è nevralgico; non a caso si trova al confine con un altro luogo teatro di eventi altrettanto drammatici, cioè la Siria, e in un'area complessivamente destabilizzata nella quale si gioca una gran parte dell'auspicabile futuro di pace in tutto il mondo. È noto che, da questo punto di vista, il nostro Paese sia impegnato, con il suo Governo, a colmare una grave lacuna, cioè la grave assenza dell'Europa come tale in questa discussione. Io credo che uno dei motivi e - ahimè - anche delle difficoltà della crisi e della destabilizzazione che sta vivendo quel Paese risieda nel responsabile ritardo con il quale l'Europa ha affrontato il tema dell'auspicabile ingresso della Turchia nell'Unione europea. Se lo avessimo fatto allora, quando questa battaglia si sarebbe dovuta portare avanti fino in fondo, avremmo portato un grosso contributo a stabilizzare in senso democratico quel Paese, a valorizzare un orientamento in un mondo islamico non radicalizzato e probabilmente avremmo dato anche un contributo molto serio a stabilizzare complessivamente l'area. È stata un'altra grave responsabilità di un'Europa che - ahimè - tarda ad assumere in maniera unitaria il tema della politica estera e di difesa come uno degli asset fondamentali su cui concentrarsi. In questa direzione noi stiamo lavorando strenuamente: sta lavorando il nostro Governo; sta lavorando il nostro Ministero della difesa per cercare di sensibilizzare su tale terreno anche gli altri Paesi europei; sta lavorando il Ministero degli esteri e ha lavorato intensamente anche il nostro Presidente del Consiglio, come dimostrato anche da qualche piccolo ma significativo risultato. Mi riferisco al fatto di aver finalmente assunto alcune tematiche, ad esempio quella dei flussi migratori, come questioni di carattere europeo che non riguardano soltanto un unico Paese. Tuttavia siamo ancora lontani dagli obiettivi fondamentali che si devono perseguire, ad iniziare da quello di riuscire a favorire, con una nostra iniziativa, anche un ruolo attivo e collaborativo delle grandi potenze, Stati Uniti e Russia, perché soltanto insieme, con un accordo tra le grandi potenze, la nostra partecipazione e quella dell'Europa potremo, da un lato, rendere più forte la nostra battaglia contro il terrorismo internazionale e il cosiddetto Stato islamico, dall'altro, contribuire realmente a stabilizzare la situazione in quell'area. Con questo spirito e con questa consapevolezza sappiamo che c'è molto lavoro da fare e sappiamo - e su questo concordo - che probabilmente è opportuno che il Parlamento faccia una riflessione seria su tutto quello che sta accadendo. In questo senso ricordo la recente riunione delle Commissioni congiunte e riunite esteri e difesa, nella quale il Ministro degli esteri ha annunciato una disponibilità e un orientamento a portare avanti una discussione di questa natura. Naturalmente in questo momento, accanto a queste riflessioni, emergono i nostri sentimenti di forte solidarietà a quel Paese, a quel popolo e soprattutto alle vittime di questo drammatico attentato.
2015-10-13	PD	TocciWalter	Signor Presidente, ho fatto un sogno, e mi consenta di raccontarlo. Ho sognato che veniva qui Matteo Renzi, come segretario del partito di maggioranza relativa e non come Capo del Governo, e proponeva una semplice riforma: eliminazione del Senato, dimezzamento del numero dei deputati e riduzione del numero delle Regioni. Nel sogno il Parlamento ne discuteva in spirito costituente e apportava due condizioni: legge elettorale basata sui collegi uninominali, garanzia di maggioranze qualificate nella legislazione sui diritti e le regole fondamentali. Il risultato era limpido: un Governo in grado di attuare il programma, più un Parlamento autorevole, uguale una democrazia italiana finalmente matura. Fine del sogno. Non è andata così, anzi: il Senato ridotto a dopolavoro del ceto politico locale, la sottrazione dei poteri alle Regioni in cambio di scranni senatoriali, la conservazione di seicentotrenta deputati, il numero più alto in Europa. Almeno, per decenza, togliete la parola «riduzione» dal titolo di questo disegno di legge costituzionale. Avete scritto un testo costituzionale arzigogolato come un regolamento di condominio e la confusione non è casuale. Si è fatto credere che si discuta di bicameralismo e Italicum, ma la loro combinazione modifica la forma di Governo senza neppure dirlo: oggi si instaura in Italia un premierato assoluto senza contrappesi e senza paragoni nelle democrazie occidentali. Un demagogo minoritario con meno di un quarto dei voti degli aventi diritto può conquistare il banco, comandare sui parlamentari che ha nominato e disporre a suo piacimento di leggi fondamentali. Nessuno strumento istituzionale potrebbe fermarlo, neppure l'elettività - a me cara - di un Senato, che però è sei volte più piccolo della Camera. Si tratta di una decisione poco saggia. Si è detto che le Costituzioni servono a prevenire i momenti di ubriachezza: purtroppo non sono mancati nella storia nazionale, anche recente. Viene a compimento un inganno trentennale: la classe politica di destra e di sinistra ha nascosto la propria incapacità di Governo, attribuendone la colpa alle istituzioni; ha surrogato la perdita dei voti con i premi di maggioranza, provocando ulteriore distacco dalle urne; il Governo maggioritario nella democrazia minoritaria ha accentuato la crisi italiana e il premierato assoluto - in nuce lo abbiamo già visto in questi anni - è un'illusione numerica e non governa il Paese reale, perché rinuncia a rappresentarlo e a comprenderlo nelle sue differenze. I giovani politici seguono le orme dei vecchi politici: ripetono l'errore di cambiare la Carta a colpi di maggioranza, scopiazzano le sedicenti riforme del secolo passato invece di immaginare l'avvenire della Repubblica. Dedico il mio voto contrario ai futuri riformatori della Costituzione, a quelli che non abbiamo ancora conosciuto.
2015-10-13	PD	ZandaLuigi	RIZZOTTI (FI-PdL XVII). Ma cosa dice? VOCI DAL GRUPPO FI-PDL XVII. Vergogna! MALAN (FI-PdL XVII). Chiedi al Capo dello Stato. È seduto lì! ZANDA (PD). Senatori, ho detto cose vere, che voi conoscete. PRESIDENTE. Colleghi, vi invito a non interrompere chi sta intervenendo. Finora ogni intervento si è svolto senza interruzioni. ROMANI Paolo (FI-PdL XVII). Ma dice frasi che non c'entrano nulla! PRESIDENTE. In ogni caso, non si può interrompere un intervento. Lasciate dunque che il senatore Zanda prosegua. ZANDA (PD). Signor Presidente, anche la Grecia ci ha insegnato molto. Oggi non si può uscire dall'Europa senza far pagare un prezzo pesante a tutto il continente e un prezzo ancora più pesante, soprattutto in termini sociali, alla Nazione che volesse andarsene da sola. La Grecia ha anche insegnato che, in Europa, ci si sta solo se si è capaci di fare le riforme. E l'Italia ha voltato pagina ed è entrata in una fase nuova, nella quale le cancellerie e i mercati sanno che ai nostri impegni seguono le decisioni e alle decisioni seguono i fatti. Questo è il punto. Con il nostro voto noi diciamo all'Europa che la più importante delle nostre riforme, quella del bicameralismo, verrà alla luce sul serio. Questa nostra serietà avrà effetti rilevanti già nella prossima legge di stabilità, liberando non meno di otto miliardi a favore dello sviluppo e dell'occupazione. Il Partito Democratico arriva compatto al voto, dopo un lungo dibattito, che ha contribuito a trovare buone soluzioni. Si è molto parlato della nostra vita interna: anche poco fa l'hanno fatto molti colleghi dell'opposizione e non voglio polemizzare con loro. Dico solo che i senatori del PD non hanno paura di confrontarsi tra di loro. Per noi il dibattito è sempre stato un valore positivo, un punto di forza. Qualcuno ritiene che discutere, battagliare e poi ritrovarci uniti sia una nostra debolezza: io penso che sia utile all'Italia.
2015-10-14	LN	ArrigoniPaolo	L'idea che in Europa si stia affermando la volontà di affrontare i flussi migratori senza cedimenti al permissivismo ci vede d'accordo. Ci preoccupano no invece, e molto, la tendenza a voler considerare la Turchia, nel contenimento dei flussi migratori, come un possibile partner affidabile dell'Unione europea, proprio nel momento in cui si rafforzano i dubbi circa il ruolo svolto dal Governo di Ankara nella genesi della crisi migratoria che ha sconvolto negli ultimi mesi l'Europa, inondandola di profughi in fuga dalla Siria, dall'Afghanistan e dal Pakistan e i dubbi sul suo ruolo nella genesi e nella crescita dell'ISIS. Dovrebbero far riflettere le notizie di un grosso mercato illegale in Turchia di passaporti falsi che trasforma i migranti in siriani, popolo che - si sa - ha il diritto alla protezione internazionale. Secondo noi, dietro l'apparente disponibilità delle autorità turche a trattenere i profughi in transito sul proprio territorio in cambio di fondi europei, da destinare peraltro all'allestimento di campi sul suolo siriano, si nasconde la volontà della Turchia di usare la leva migratoria per ottenere fondi con i quali perseguire i propri obiettivi nazionali in Siria e condizionare le scelte politiche dell'Unione europea, tra cui anche quella di accelerare l'entrata del Paese in Europa, un'eventualità pericolosissima che non siamo disposti ad accettare.
2015-10-14	LN	ArrigoniPaolo	Sui pull factors. Nei processi di migrazione umana ci sono i fattori di spinta (i push factor ), come le guerre e le persecuzioni. Ma ci sono anche fattori di attrazione ( pull factor ) che spingono a muoversi per raggiungerle. Ieri il presidente Tusk ha detto che uno dei principali pull factor delle migrazioni è il facilissimo accesso all'Europa. Da qui la necessità di difesa dei confini attraverso la possibile creazione di guardie di frontiera europea. Il problema è che in Italia questi pull factor sono tanti e in continuo aumento. Nonostante la rotta dei Balcani, sono ancora altissimi gli sbarchi in Italia - ahimè - sottaciuti. Siamo allo stesso livello dei 170.000 dello scorso anno e peraltro (lo sottolineo) la trasparenza del suo Governo sui dati è prossima allo zero. Ecco i fattori di attrazione made in Italy. Primo: l'abrogazione del reato di immigrazione clandestina. Secondo: Mare nostrum, prima, e Triton, ora, per la consapevolezza degli scafisti che, lanciata la richiesta di aiuto, sanno che i mezzi aereonavali arrivano sin davanti alle coste libiche per operazioni di salvataggio. Altro che deterrenza per scafisti! Terzo: il sistema di accoglienza per tutti, anche per "migranti palesemente economici". Per loro non solo pranzo e cena pagati dagli italiani, ma vestiario, pocket money, cellulare con scheda telefonica e pretesa della rete wi-fi. Alla fine di settembre erano 98.000 i migranti ospiti per un costo annuo, a regime, di oltre un miliardo di euro. Erano 22.000 nel 2013 e 66.000 nel 2014. Una crescita esponenziale. Dei 98.000, ben 69.000 - il 70 per cento - sono collocati in strutture temporanee (case sfitte, alberghi e resort, magari con piscina) e spesso senza che i sindaci lo sappiano. Molti di loro si lamentano, mentre milioni di cittadini italiani, tra cui tanti anziani, vivono la fame e sono costretti a vivere in automobile. Ora, come nuovo fattore di attrazione, c'è anche la cittadinanza facile con lo ius soli votato ieri alla Camera con una maggioranza molto allargata. La cittadinanza, premier Renzi, non è un omaggio da regalare a chiunque; dovrebbe essere il punto di arrivo di un eventuale percorso di integrazione, non il contrario.
2015-10-14	M5S	EndrizziGiovanni	(ore 18,04) ( Segue ENDRIZZI). Il teorema era: se ai partiti i soldi li diamo noi, evitiamo che li rubino. Vent'anni dopo, Tangentopoli dimostrò agli italiani che quella era una pia illusione, o forse una furba menzogna. Nel 1993 gli italiani si espressero, dunque, chiaramente e inequivocabilmente con un referendum : via il finanziamento pubblico ai partiti. La risposta, ovviamente, fu immediata: cambiare il nome da finanziamento a rimborso elettorale. Risultato: dopo circa altri vent'anni noi in Italia abbiamo un livello di corruzione che è pari a quello di tutto il resto d'Europa messo insieme. I casi di corruzione lastricano le cronache ormai con cadenza quotidiana. Sono intervallati solo dagli scandali per distrazione di fondi o da quelli per le spese «allegre» con risorse pubbliche. È appena uscito da qui il campione italiano di questo triste comportamento, il Presidente del Consiglio, la cui ascesa politica abbiamo pagato fior di milioni tra uffici stampa elefantiaci, spese di rappresentanza, per arrivare all'uso dell'aereo di Stato per andare a vedere il tennis in America. In questa betoniera maleodorante abbiamo visto di tutto: spese illegali e spese formalmente legali, ma scandalose; mutande verdi, cene allegoriche di politici con le maschere da maiali, diamanti africani, ville, automobili, persino giocattoli erotici messi in conto. Il senso di autosufficienza della casta è ormai pervasivo. Ecco perché gli scontrini del sindaco Marino sono cosa grave. Quando egli si dichiara in buona fede io gli credo, ma questo dimostra che ha perso coscienza della valenza delle sue azioni. La frana etica ha coinvolto tutti i partiti e tutti i loro membri: ne avremo prova tra poco proprio nel voto su questa pregiudiziale. Ecco perché a Roma nessuno ha sollevato la questione; nessuno, tranne il Movimento 5 Stelle, che nasce proprio dalla coscienza dei cittadini indignati. Ma veniamo a questo disegno di legge. A quasi vent'anni dalla legge sui rimborsi elettorali, sotto il faro puntato dagli scandali, preoccupati dalla nascita del Movimento 5 Stelle, i partiti hanno rivoltato ancora le carte in tavola. Il procuratore della Corte dei conti del Lazio aveva dichiarato illegittimi e incostituzionali i rimborsi elettorali perché troppo distanti dalle somme dichiarate. Dal 1994 ad oggi, i partiti hanno intascato 2,5 miliardi, a fronte di spese documentate per nemmeno 800 milioni. È evidente, dunque, che si trattava ancora di un finanziamento. La soluzione allora fu elementare: togliere la competenza alla Corte dei conti - così impara! - e istituire una Commissione di garanzia che, però, non ha mai avuto dal Governo gli organici necessari e dunque oggi si arriva ad una sanatoria. Quando si parla dei partiti, il detto «fatta la legge, trovato l'inganno» non è più vero: è vero il detto «fatto l'inganno, trovata la legge». Per il futuro si promette, con questo provvedimento, un aumento minimo della dotazione organica della Commissione e in cambio si pretende la sanatoria retroattiva: i partiti potranno incassare 35 milioni di euro senza dover dimostrare nulla. È il solito gioco: ai cittadini viene offerto un gelatino con due palline, cioccolato e fango, e se si lamentano si dice loro: «Ma non vi piace il cioccolato?». Si inferisce, Presidente, con questo provvedimento, una mazzata al senso di giustizia, all'affidamento del cittadino sulla certezza della legge, come state facendo peraltro sul condono per i capitali detenuti dalle mafie all'estero. È una mazzata al principio di eguaglianza espresso dall'articolo 3 della Costituzione. Andate a spiegarlo alle imprese italiane, agli artigiani, alle partite IVA: quando il vostro commercialista sbaglia, rispondete sempre voi, invece i partiti quando sbagliano scaricano la colpa sui soliti Belsito, Fiorito, Trota, Lusi; questi si prendono la colpa, si mostrano ai cittadini delle scopette per fare pulizia ed il sistema continua. So che vi offenderete a queste parole, come se si dubitasse della vostra onestà, ma andate a dire anche questo ai cittadini, alle imprese italiane in ginocchio: quando vi applicano gli studi di settore, l'onere della prova è vostro, dovete dimostrare voi che non avete preso quei soldi, ma come si fa a dimostrare qualcosa che non si è fatto? Invece ai partiti, quando sono loro a dover mostrare le pezze giustificative, beh per loro passa tutto in cavalleria.
2015-10-14	M5S	EndrizziGiovanni	Pur essendo vietato ai minorenni, tra i giovani abbiamo circa il 9 per cento di giocatori problematici al Nord, il 10 per cento al Centro e più del 12 per cento al Sud; che cosa vogliamo aspettare? I comodi del segretario Baretta, che deve mettersi d'accordo con Lottomatica? Perché questo è quello che è successo: la delega fiscale l'hanno ricevuta prima le lobby del Parlamento, che era titolare di quella delega! Questo, signora Presidente, era un intervento sull'ordine dei lavori. Ora inizio ad illustrare il provvedimento nel merito e spero di averne il tempo; vorrà almeno concedermi questo. PRESIDENTE. Sicuramente, senatore. ENDRIZZI (M5S). Signora Presidente, nella società italiana il gioco d'azzardo è sempre stato considerato un comportamento a rischio e non a caso era vietato per legge sull'intero territorio nazionale, salvo deroga. Le concessioni erano davvero limitate un tempo. Per i giochi a bassa latenza, cioè con un breve tempo che intercorre tra la puntata e l'esito, come per esempio la roulette e le slot machine, si consentiva la pratica dentro luoghi particolari e limitati, come i casinò e gli ippodromi. Dalla metà degli anni Novanta, invece, le concessioni sono esplose ed hanno portato giochi altamente impattanti sulla salute, i più pericolosi nel dare dipendenza, ad essere disponibili ed accessibili ovunque. I cittadini del comune di Campione d'Italia non possono giocare nel loro casinò ed è una misura protettiva, e noi oggi dobbiamo intervenire sul frenare la nuova domanda. Il marketing è diventato asfissiante ed ha calcato la mano sfruttando in maniera ignobile la crisi e promettendo la soluzione di problemi, dalla casa al reddito, attraverso concorsi, con pubblicità ingannevoli sulla reale possibilità di vincere e questo, signora Presidente, impatta soprattutto sui giovani. Questi infatti vedono restringersi le opportunità proprie di un progetto di vita, perché per il precariato e la mancanza di formazione si vedono condannati a strumento di concorrenza con la Cina anziché avere occasioni di formazione e di imprenditoria che mettano invece l'Italia in competizione con la Germania. Questa sfiducia si riversa in una propensione al gioco che viene indotta molto velocemente attraverso messaggi che ormai sono entrati a colonizzare l'immaginario giovanile. Abbiamo 15 milioni di giocatori abituali in Italia. Il gioco d'azzardo è esploso, moltiplicandosi più volte proprio durante la crisi, con un'impennata del 30 per cento nel 2011. Le preoccupazioni sono state espresse già dal Dipartimento politiche antidroga della Presidenza del Consiglio dei ministri in una relazione che faceva presagire una vera e propria emergenza sociale. L'Italia è il primo mercato in Europa per le videolottery che sono considerate la cocaina del gioco d'azzardo - una partita dura quattro secondi - e che portano una persona a restare catturata e ad entrare in un meccanismo di compulsione nello schiacciare i pulsanti. Le scommesse sportive sono un settore in massima crescita perché si può giocare in tempo reale anche durante le partite. Intorno alle partite - prima, durante e dopo - avviene un bombardamento di spot sul gioco d'azzardo. Sono le trasmissioni più viste dai giovani e le scommesse sportive sono il gioco in più ampia crescita tra i giovani e anche tra i giovanissimi. Come dicevo, il 51 per cento dei giovani ha già iniziato a giocare, il 32 per cento nasconde ai genitori le somme veramente perse e il 5 per cento dei maschi azzarda ogni giorno; un quinto di loro si dedica a cinque e più giochi contemporaneamente. Una ricerca Nomisma di quest'anno ha messo in evidenza questi dati. Le porto un esempio per comprendere l'impatto del gioco sul pensiero, sulla psiche dei giovani. Era stata posta a dei ragazzi la domanda seguente: se qualcuno ti regalasse 100 euro, quanti ne useresti per gioco d'azzardo? Quasi la metà degli interrogati ha risposto che avrebbe destinato una quota di tale somma per giocare d'azzardo. Sui 100 euro dati, la somma mediamente destinata a questo scopo era del 16 per cento. Parlo di ragazzi che trovandosi 100 euro inattesi darebbero seguito ad un sogno nel cassetto, a qualcosa cui tengono e che attendono da tempo. Poi abbiamo il paradosso che quegli stessi giovani, quando si sposano, chiedono «gratta e vinci» come regalo di nozze. Capisce la tragedia? Siamo di fronte ad un'emergenza pedagogica colossale. Non è solo il reclutamento di nuovi giocatori che si determina con la pubblicità. È anche la promozione di un modello culturale di disfacimento, la ricerca di un successo economico individuale ed egoistico che stride con i principi di solidarietà economica e sociale enunciati dagli articoli 2 e 4 della Costituzione. Va considerato, poi, che il gioco d'azzardo impatta maggiormente sulle fasce a minor reddito. Nelle Regioni con minor reddito abbiamo, in percentuale, una maggior quota destinata al gioco d'azzardo; sono soldi presi alle imprese, ai consumi interni, presi anche alla cura dei figli. Noi non possiamo accettare. «È compito della Repubblica rimuovere gli ostacoli di ordine economico e sociale, che, limitando di fatto la libertà e l'eguaglianza dei cittadini, impediscono il pieno sviluppo della persona umana e l'effettiva partecipazione...», ma noi stiamo educando dei giovani non a mettersi in gioco ma a puntare sul gioco. Dovremmo anche fare attenzione a quelle 800.000 o forse 900.000 persone (probabilmente sono il doppio ma non abbiamo nemmeno i dati perché non viene finanziata una ricerca epidemiologica seria), a quelle centinaia di migliaia, se non milioni di giocatori problematici che uno Stato colluso con le lobby ha portato ad uno stato di sofferenza inaccettabile, ancora più inaccettabile quando pensiamo che a soffrirne di più non sono nemmeno gli adulti ma i figli. Che ne è dell'articolo 32 della Costituzione, la tutela della salute? Che ne rimane?
2015-10-14	M5S	FattoriElena	Diciamo quindi che il nostro contributo è stato importante sia internamente che esternamente, avevamo ragione sia internamente, per quanto riguarda la malagestione dell'immigrazione da parte delle cooperative di tutti i colori, avevamo ragione a livello europeo per chiedere quei pochi punti che oggi andate a chiedere anche voi: il superamento del regolamento di Dublino, la costituzione di un sistema di asilo europeo con un mutuo riconoscimento delle procedure d'asilo, i corridoi umanitari, gli hotspot. Sono tutte cose che chiediamo da tempo. Non ci offendiamo se fate vostre le nostre proposte, anzi ci sentiamo corroborati dal fatto che quando governeremo noi avremo delle belle idee e saremo lungimiranti. Passiamo però alla sostanza, perché a me piace stare sul pezzo e dirvi cosa vi chiediamo oggi e cosa vi chiediamo di votare favorevolmente. È vero che l'Europa comincia a pensare che l'immigrazione non sia un problema solo italiano, ma questo - mi dispiace, signor Presidente del Consiglio - non è dovuto alla forza dell'Italia, è semplicemente dovuto al fatto che è iniziato l'inverno e le migrazioni non avvengono più via mare, come pure al fatto che si è intensificata la guerra civile siriana e quindi i profughi dalla Siria preferiscono seguire la rotta dei Balcani, andando così a toccare quei Paesi dell'Est che sono tanto cari alla frau Merkel e che hanno un peso maggiore di noi nello scacchiere europeo proprio per la Costituzione europea germanocentrica. Diamoci, quindi, una regolata. Chiediamo di essere molto più incisivi a livello europeo per portare le istanze di tutta l'area del Mediterraneo; perché solo quando si muovono i Paesi dell'Est, mettendo in difficoltà la Merkel e tutti gli equilibri dei Paesi di quell'area, l'Europa si fa sentire. Cerchiamo una nuova rinascita e una nuova collaborazione tra i Paesi del Mediterraneo. Tra l'altro, il tema è stato oggetto di un affare assegnato in 14ᵃ Commissione e di una risoluzione votata all'unanimità. Questo è il nostro primo punto: il superamento vero del regolamento di Dublino. Infatti, nonostante quanto avete detto, il regolamento di Dublino è ancora vigente, non l'ha superato nessuno; e non lo si supera con le quote, perché anche in questo caso la procedura di analisi delle domande di asilo spetta sempre al Paese di prima accoglienza. Noi, invece, vogliamo un sistema europeo di esame delle domande di asilo. Per quanto riguarda la decisione del Consiglio giustizia e affari interni, che lo scorso 22 settembre ha adottato ad ampia maggioranza la decisione d'istituire misure temporanee nel settore della protezione internazionale, con le famose quote, rilevo che è una misura naturalmente accettabile, ma del tutto insufficiente. Signor Presidente del Consiglio, diciannove eritrei non sono niente. Questa estate sono stata al centro Baobab e a Roma Tiburtina per vedere quanti eritrei ci sono in quei posti; queste misure non bastano, perché quegli uomini sono sottoposti ad un traffico di esseri umani che gestiamo noi, noi italiani (non noi, ovviamente, ma voi, più che altro: noi, per il momento, siamo innocenti e con le mani pulite). Ci piacerebbe avere un suo commento su come sta affrontando questa malavita organizzata, che ancora persiste sul nostro territorio e gestisce gli immigrati facendoci più soldi che con la droga. Chiediamo, quindi, un'azione esterna, ma vogliamo anche una forte posizione sull'azione interna. Come intendete interrompere questo traffico di esseri umani su cui avete lucrato tutti? Il terzo punto del Consiglio europeo è il famoso more for more; vuol dire che andiamo ad aiutare lo sviluppo dei Paesi da cui provengono i migranti che non hanno diritto d'asilo e, aiutandoli, ci facciamo aiutare nei rimpatri. Va tutto bene, ma il problema è interno: se per esaminare la domanda di diritto d'asilo di queste persone ci mettiamo diciotto mesi (perché così lucriamo meglio), è chiaro che il more for more non può funzionare. Quindi, se lei non riforma il sistema interno di domanda d'asilo, il more for more sarà assolutamente inefficiente. Come volete riformare questo sistema? Noi abbiamo delle proposte: abbiamo chiesto di potenziare i centri territoriali in cui si esaminano le domande d'asilo. Vi è un disegno di legge del Movimento 5 Stelle, depositato in 1ª Commissione (e invito la senatrice Finocchiaro a metterlo subito in discussione), scritto in maniera trasversale: viene dalla scuola di legislazione ISLE, è passato attraverso il blog ed è, quindi, un meraviglioso esempio di democrazia partecipata, cui hanno partecipato tutti i vostri assistenti. Se non volete discuterlo perché è del Movimento 5 Stelle, firmatelo voi: a noi non importa, purché questo problema si risolva.
2015-10-14	M5S	FattoriElena	Lei ha in parte glissato sul documento dei cinque Presidenti. Anche noi lo abbiamo esaminato, attualmente è in 14ᵃ Commissione. Si tratta del famoso documento dei quattro Presidenti, che adesso è diventato dei cinque Presidenti, perché - bontà loro - hanno inserito il Presidente del Parlamento europeo, unico organo eletto, che magari era l'unico che doveva essere presente in questo testo. Si tratta di un documento che ci lascia un po' perplessi, perché di fatto chiede ai Paesi membri di cedere ulteriormente sovranità in un multistep che comporta prima un'unione economica e monetaria e poi come ultimo step, un'unione politica. Il problema è che stiamo costruendo l'Europa e stiamo perdendo sovranità con una priorità sbagliata: se dobbiamo cedere sovranità, dobbiamo farlo soprattutto per un'unione politica e poi in subordine, forse, se si creerà un'Europa come quella del sogno dei Padri fondatori i quali, con il famoso Club del coccodrillo, durante la guerra avevano sognato un'Europa che non è questa ma è diversa, allora forse si potrà procedere a un'unione monetaria. Quanto alle riforme, sono belle quando sono giuste. Voi vi siete fatti prendere da un'ansia e da un parossismo delle riforme. È un po' come quando quel comico dice che la risposta è dentro di te, ma è sbagliata. Le riforme che state facendo non sono quelle che ci chiede l'Europa. L'Europa ci chiede una riforma del lavoro seria, non dei finti contratti a tempo indeterminato quando sappiamo benissimo che non lo sono; ci chiede una riforma della piccola e media impresa, un rilancio della economia. Noi vi chiediamo il reddito di cittadinanza, l'unico strumento che può veramente rilanciare i consumi; invece voi ci portate delle riforme che vanno in senso contrario. Se voi volete un'Europa più democratica e questa invece ci risponde con una formula più oligarchica, l'unica soluzione è aumentare gli spazi democratici, invece voi li state restringendo. Quindi, a parole dite di volere un'Europa dei popoli, un'Europa della democrazia, ma nei fatti state obbedendo all'Europa delle banche e a quella che vuole cancellare la democrazia. Ciò che vi chiediamo al quarto punto della risoluzione è pertanto di analizzare in maniera coerente il documento dei cinque Presidenti. L'ultimo punto riguarda la questione di Cameron che chiede agli inglesi se vogliono uscire dall'Unione europea. Nella nostra proposta di risoluzione noi chiediamo che si rivedano i trattati affinché ci sia la possibilità di optare se uscire dalla moneta unica, cioè dall'eurozona, o dall'Unione europea e che siano chiamati i cittadini ad esprimersi (è accaduto solo nel 1989). Abbiamo bisogno di sapere cosa pensano gli italiani di questa Europa e solo loro hanno il diritto di decidere che Europa vogliono. Il nostro voto sarà di astensione su tutte le proposte di risoluzione, non perché non ci siano dei punti condivisibili, ma perché ce ne sono alcuni che non possiamo accettare, come legare la riforma costituzionale autocratica a un'Europa democratica. Voteremo ovviamente a favore della nostra proposta di risoluzione e chiediamo al Governo di accogliere almeno i tre punti sull'immigrazione, che coincidono esattamente con quelli della proposta di risoluzione della maggioranza, anche per dare un segno di collaborazione tra tutte le forze politiche. Desideriamo inoltre un ulteriore segno con la calendarizzazione del disegno di legge in 1ᵃ Commissione.
2015-10-14	M5S	GaettiLuigi	Signor Presidente, vorrei semplicemente dire che i soldi che non andrebbero in questi anni ai partiti verrebbero dati alle politiche della famiglia. Qui si parla molto delle famiglie e del fatto che le nostre sono in difficoltà, e vi riporto un solo dato: l'Italia è il Paese che ha la maggiore denatalità in Europa. Nascono talmente pochi bambini che il differenziale fra i morti e i nati nel 2014 è pari a meno 100.000 persone. In Italia, quindi, abbiamo bisogno di formare le famiglie e dare loro sostegno, perché solo così si può far crescere il numero degli italiani, e quindi dei cittadini, che sono il nostro futuro. Basta guardare le politiche adottate in Francia e negli altri Paesi d'Europa che hanno risollevato la natalità. Noi, invece, non diamo un futuro alle nostre famiglie, sebbene tale tema sia qui molto sentito dal Gruppo NCD e non solo. Staremo, allora, a vedere come voterete.
2015-10-14	PD	MaranAlessandro	E anche se Putin riuscisse a sconfiggere l'ISIS, l'unico modo per mantenere la situazione sotto controllo è sostituire l'ISIS con i sunniti moderati. Ma chi volete che si metta con la Russia, se Putin è visto come il difensore di chi ha ucciso più sunniti di chiunque altro al mondo. Anche Putin avrà bisogno dell'aiuto americano e nostro per cavarsela ed escogitare una soluzione politica per la Siria. Colleghi, l'ancoraggio a sistemi di alleanza con attori più forti in grado di colmare il nostro secolare deficit di sicurezza internazionale è stato per l'Italia la risposta ad una condizione storica di vulnerabilità. Oggi gli Stati Uniti non hanno però più la scala, la forza e neppure il consenso interno per agire come Atlante, che si portava il mondo sulle spalle. Gli Stati Uniti non sono più in grado di garantire la funzione di locomotiva economica e garante della sicurezza militare. Una crisi di coesione ancora più preoccupante continua a gravare sull'architrave della politica estera italiana, che è rappresentata dall'Europa e dall'Unione europea. Da nessuna parte è scritto che il nostro destino è di decadenza e minor potere regionale, tuttavia il nostro futuro è necessariamente legato a quello dei nostri partner europei. È proprio dalla consapevolezza di questo comune destino che bisogna far ripartire con più decisione il processo di integrazione europea, il che ci obbligherà a fare di più per rilanciare il processo di unificazione. È finito il tempo in cui ci si poteva dire al sicuro sotto l'ombrello della NATO e poi manifestare contro i missili a Comiso. Oggi occorre la disponibilità ad assumere rischi e ad investire. L'Italia ha i mezzi, la cultura e la potenzialità per farlo e ha recuperato - lei ha ragione, Presidente - la solidità per poterlo fare. Noi ci stiamo provando a cambiare l'Italia e da questo sforzo deriva la nostra rinnovata credibilità. Proprio per questo possiamo provare a cambiare l'Europa, le sue politiche (non solo la governance ) e le sue istituzioni. A dicembre si discuterà della cosiddetta relazione dei cinque Presidenti, ma il nostro sistema istituzionale europeo ovviamente non è il parafulmine su cui scaricare le responsabilità e le decisioni politiche sbagliate. Noi che ieri abbiamo votato la riforma della Costituzione, sappiamo che le regole possono condizionare le forme e i modi della politica. Alle difficoltà dell'Europa non è estranea la debolezza delle sue istituzioni: non è l'Unione a far morire i bambini, tuttavia la sua capacità di salvarli è paralizzata da Stati che si rifiutano di coordinare le scelte sull'emergenza migratoria.
2015-10-14	PD	MaranAlessandro	Se crediamo veramente nel futuro comune di europei non dobbiamo esitare a rimettere in discussione l'Europa che abbiamo per costruirne una migliore. Il Gruppo del Partito Democratico sosterrà lo sforzo del Governo - anzi di più, lo sforzo dell'Italia - come si diceva un tempo, senza se e senza ma.
2015-10-14	PD	MaranAlessandro	Signor Presidente, signor Presidente del Consiglio, colleghi, i lavori del Consiglio europeo saranno dedicati alla presentazione del lavoro compiuto sul rapporto dei cinque Presidenti sul completamento dell'Unione economica e monetaria in vista di un più ampio dibattito al Consiglio europeo di dicembre, al processo in corso in vista del referendum britannico e soprattutto al tema delle migrazioni. A questo riguardo, il vertice esaminerà l'attuazione degli orientamenti stabiliti nell'incontro del 23 settembre, concorderà ulteriori orientamenti sulle azioni prioritarie all'interno dell'agenda europea per le migrazioni e farà il punto sui risultati della Conferenza sulla rotta Mediterraneo orientale-Balcani occidentali dell'8 ottobre e sui preparativi per il summit di La Valletta dell'11 e 12 novembre prossimi. Il vertice si concluderà con un appuntamento dedicato a Turchia e Siria e la Germania ha chiesto di aggiungere all'agenda la questione dell'Ucraina. Ecco, la mera lettura dell'agenda del vertice la dice lunghissima sulla stagione che stiamo vivendo, sui nodi che ormai stanno venendo al pettine e su quanto sia intricata la matassa da sbrogliare. A dire vero, la dice lunga anche dell'allegra inconsapevolezza di qualcuno dei nostri colleghi. Bisogna riconoscere che non mancano i passi avanti: sul fronte delle migrazioni, come lei ha giustamente rimarcato, i fatti degli ultimi mesi stanno favorendo la convergenza sulle nostre posizioni non soltanto della Commissione europea, ma anche dei nostri partner principali, a cominciare da Germania e Francia, sia sul fronte interno - sul superamento del sistema di Dublino, che deve restare il nostro obiettivo di breve periodo - sia su quello esterno, di più lungo periodo. La dimensione esterna del fenomeno migratorio e dei rifugiati, infatti, sta assumendo nella percezione dell'Unione e dei singoli Stati membri un'importanza crescente. La comunicazione sul ruolo dell'azione esterna dell'Unione, adottata dalla Commissione il 9 settembre, ricorda che, per affrontare le sfide dettate dalla crisi migratoria e dei rifugiati, occorrono sforzi politici e diplomatici, a cominciare dalla soluzione delle crisi in Siria e in Iraq. Nella sua comunicazione del 23 settembre, la Commissione ha significativamente parlato di un'offensiva diplomatica, fondata su quattro elementi principali: Conferenza d'alto livello sulla rotta Mediterraneo orientale-Balcani occidentali, che si è svolta l'8 ottobre; Conferenza di La Valletta, in programma per l'11 e 12 novembre, come dicevo; maggiore cooperazione operativa con i Paesi terzi; maggiore sostegno alle organizzazioni e agenzie umanitarie. La Conferenza sulla rotta del Mediterraneo orientale e dei Balcani occidentali è stata un'occasione costruttiva di coordinamento fra l'Unione e tutti i Paesi interessati dalla crisi dei rifugiati. Occorre ora che le azioni concordate siano effettivamente portate avanti, con particolare riguardo alla cooperazione con la Turchia, il cui ruolo è centrale. Il successo della Conferenza di La Valletta dev'essere per noi una priorità: dobbiamo al più presto passare all'adozione di concreti progetti di sviluppo, anche di iniziativa congiunta da parte di più Stati membri, indirizzati prioritariamente alla mitigazione delle cause profonde dell'immigrazione. In occasione del vertice di La Valletta potrebbe essere firmato l'accordo istitutivo di un fondo fiduciario di emergenza per l'Africa, che finanzierebbe progetti di sviluppo economico, sicurezza alimentare, gestione dei flussi migratori e governance nelle tre regioni di Sahel, Corno d'Africa e Nord Africa. Al vertice di Malta, l'Unione dovrà sollevare senza remore anche il tema dei rimpatri, componente fondamentale di un rapporto di vero partenariato interno obbligatorio e l'Italia deve lavorare perché si stabilisca una condizionalità positiva tra questi temi e quelli della promozione della migrazione regolare e della mobilità. La lunga marcia dei profughi siriani e iracheni verso l'Europa e il traffico di esseri umani che dalle coste tripoline fa rotta su Lampedusa e la Sicilia ci ricorda anche - come lei peraltro ha sollevato - che la sicurezza nazionale dell'Italia, compresa quella energetica, non può essere garantita senza una visione geopolitica che abbia nel Mediterraneo il suo naturale fulcro. Del resto, che l'interesse nazionale del nostro Paese sia la sponda Sud è stato scritto con chiarezza nel Libro bianco per la difesa ed è stato confermato anche dalle recenti scoperte di gas a largo dell'Egitto, che impongono all'Italia un ruolo di partner strategico per Il Cairo, dal punto di vista sia politico sia di sicurezza comune. La Regione euromediterranea, scrivevamo, rappresenta la principale area di intervento nazionale e deve raggiungere un elevato grado di stabilità e sviluppo democratico nei Paesi che incidono sul Mediterraneo, perché costituisce un obiettivo prioritario per il nostro Paese. Quanto sta avvenendo, bisogna riconoscerlo, e l'agenda dei lavori del Consiglio confermano la validità e la correttezza di questa strategia e la necessità di attuarla fino in fondo. L'agenda del vertice domani, però, ci dice anche che il sistema internazionale costruito dopo la Seconda guerra mondiale è ormai irriconoscibile, come ha detto anche stamattina. Con la crescita della Cina e dell'India e la crescente influenza dei non-state actor (che vuol dire mondo degli affari, organizzazioni religiose, tribù, reti criminali), con l'economia globalizzata, il trasferimento di ricchezza al potere economico senza precedenti nella storia moderna quanto a dimensione, velocità e direzione che è in corso dall'Ovest all'Est del mondo sta emergendo un sistema globale multipolare che è più instabile di quelli che l'hanno preceduto. E trovo stucchevoli le polemiche sulla politica estera dell'amministrazione americana, perché poco importa se la politica estera degli Stati Uniti ci piace o no. Quel che davvero conta è che la loro capacità finanziaria di perseguirla va scemando. Anche il Governo degli Stati Uniti è alle prese con l'invecchiamento della popolazione, con un debito enorme, la sanità, le pensioni. È sulla strada di diventare - come è stato già detto - una compagnia assicurativa domestica, con una occupazione secondaria, la politica estera. Entro vent'anni il servizio al debito pubblico - tanto per fare un esempio - supererà l'intero budget della Difesa e il risultato sarà una leadership con mezzi molto limitati, anche dopo Obama. E la penuria porterà dei vantaggi agli Stati Uniti e anche agli altri Paesi, perché un'era di risorse scarse renderà il Paese meno incline a commettere errori, dall'espansione della NATO troppo ad Est alla disastrosa occupazione dell'Iraq, senza contare che le stazioni di idrocarburi non convenzionali, lo shale gas, condurranno ad un cambiamento decisivo nei mercati energetici globali. E una politica accentrata sulla riduzione della dipendenza nazionale dal petrolio estero può fare, per l'America e per il mondo odierno, quel che fece il contenimento dell'Unione sovietica nel ventesimo secolo. Ma meno politica estera negli Stati Uniti implica anche una perdita per noi, per i non americani. Quando il mondo lamenta che qualcuno deve fare qualcosa, la reazione più immediata e disinteressata non può più venire da Washington, e anche altre politiche di interesse internazionale, come garantire l'accesso globale al petrolio, possono soffrirne. Ovviamente ci saranno dei limiti al ritiro dal mondo dell'America, ma gli USA hanno agito per anni come il Governo di fatto del mondo e, se ora si comportano come un Paese qualunque, il mondo avrà meno Governo. Dico questo perché in tale contesto un paio di domande all'Europa dobbiamo porre. Un paio di domande a noi stessi dobbiamo rivolgere, perché di questo passo l'arrivo della super potenza europea è probabile che coincida con quello di Godot. Se il mondo sta andando verso la formazione di blocchi regionali che svolgeranno il vecchio ruolo degli Stati nel sistema westfaliano; se strutture continentali come l'America e la Cina, e forse l'India e il Brasile, hanno già raggiunto la massa critica, la domanda è molto semplice ed anche brutale: l'Europa ci vuol provare o no? L'Europa vuol provare ad affrontare la sua transizione a rango di unità regionale?
2015-10-15	LN	ArrigoniPaolo	Signor Ministro, purtroppo alle tante parole e agli impegni non seguono fatti per un'efficace azione di prevenzione del dissesto idrogeologico. Il nostro territorio ha assolutamente bisogno di opere di difesa del suolo: dunque bisogna prevedere i finanziamenti. Devo dire che le tempistiche di finanziamento previste nella precedente legge di stabilità sono state disattese. Se ci sono degli enti territoriali che non utilizzano le risorse, a questi enti territoriali queste risorse devono essere portate via. Una notazione: l'Europa consente una flessibilità dello 0,2 per cento, che in soldoni sono oltre tre miliardi di euro, per consentire al nostro Paese di affrontare il tema dell'immigrazione, in particolare il sistema dell'accoglienza. È un paradosso non avere la stessa flessibilità per quella che secondo noi è una priorità maggiore, cioè la tutela del territorio. Per cui temo che il nostro Paese continuerà a sprofondare e che si continueranno a spendere quelle poche risorse per fronteggiare le emergenze.
2015-10-15	LN	ArrigoniPaolo	Signor Presidente, signor Ministro, sul SISTRI non ha dato risposta e spero ci sia qualche traccia nel suo documento. Inutile dire che le imprese italiane sono le più vessate d'Europa: negli ultimi quattro anni hanno subito la batosta dell'IMU e della TARI, in particolare, quelle obbligate all'adesione al SISTRI. Voglio ricordare che sono state vessate obbligatoriamente per pagare questo sistema obsoleto dalla nascita; non solo, ma sono state gravate da incombenze per un sistema inefficiente che ha posto anche dei rallentamenti nella propria attività produttiva. Voglio augurarmi che queste imprese almeno non vadano incontro a sanzioni per un'involontaria e errata applicazione di un sistema che tra pochi mesi verrà rottamato. Auspico pertanto che nel suo documento ci sia l'annullamento delle sanzioni.
2015-10-15	M5S	MoroneseVilma	Signor Presidente, mi dichiaro purtroppo non soddisfatta della risposta, ma mi riservo di leggere con attenzione il documento che il Ministro lascia agli atti. Sono anche insoddisfatta di come questo Governo, ma anche quelli precedenti, affronta il problema dei rifiuti e delle discariche. Già nella legge di stabilità del 2013 il Movimento 5 Stelle aveva formulato delle proposte fattibilissime per evitare la multa della Corte europea del 2 dicembre 2014, che però, ovviamente, sono state bocciate. Fra l'altro, lei parla di rivalersi sulle Regioni e sui Comuni che siamo costretti a pagare, ma le faccio l'esempio della Campania dove vi sono 48 delle discariche oggetto di condanna da parte della sentenza europea. È vero, però, che noi abbiamo avuto per vent'anni commissari per la terra dei fuochi, per le bonifiche e per i rifiuti i quali, notoriamente, sono di nomina governativa. La colpa, quindi, è dello Stato e di conseguenza anche vostra. Un ultimo appunto: lei ha puntato l'attenzione sull'economia circolare, ma il Governo italiano lo dice a parole, ma non nei fatti. Infatti, l'Europa ci dice che dobbiamo abbandonare definitivamente l'utilizzo degli inceneritori, ma nello sblocca Italia voi avete dato il via alla costruzione di 12 nuovi inceneritori, invece di puntare sulla costruzione di centri di compostaggio e per il riuso ed il riciclo dei rifiuti.
2015-10-15	PD	CaleoMassimo	Signor Presidente, signor Ministro, colleghi, ci avviciniamo alla Conferenza sui cambiamenti climatici COP21 di Parigi, durante la quale dovranno essere decisi i nuovi impegni globali di riduzione delle emissioni per cercare di limitare l'aumento della temperatura sul pianeta. I cambiamenti climatici pongono minacce senza precedenti per la biosfera, la salute, le condizioni di vita e lo sviluppo economico della Terra, costituendo - inoltre - il movente per la crescita esponenziale dei flussi migratori, contribuendo ad alimentare tensioni o conflitti. L'Unione europea si è impegnata a raggiungere obiettivi ambiziosi nel corso dei prossimi decenni, dal cosiddetto pacchetto 2020 alla roadmap 2050, che prevede una riduzione del 80-95 per cento delle emissioni nel 2050 rispetto a quelle del 1990, passando per la tappa intermedia del 2030, per un'Europa più competitiva, sicura e a basso carbone. Affinché questi obiettivi siano condivisi da tutti i Paesi, l'Europa dovrà giocare un ruolo fondamentale. Proprio oggi il Parlamento europeo ha approvato una mozione molto ambiziosa, nella quale si chiede il rilancio delle politiche UE per il clima attraverso un preciso impegno ad ottenere, a Parigi, accordi vincolanti, con periodi di verifica quinquennali per evitare risultati modesti, una tabella di marcia di finanziamenti ed interventi sui trasporti, uno dei settori a più alte emissioni. Le chiedo, dunque, quali iniziative il nostro Governo sta mettendo in campo per avere un ruolo da protagonista a Parigi, per favorire l'approvazione di un accordo globale vincolante per la riduzione delle emissioni, con obiettivi determinati, scadenzati e verificabili e piani nazionali di mitigazione e adattamento. Di fronte all'odierno bollettino di guerra, con vittime ed ingenti danni delle ennesime bombe d'acqua, le chiedo, inoltre, se non ritenga necessario predisporre il Piano nazionale di adattamento ai cambiamenti climatici molto prima della scadenza, fissata per il 31 dicembre 2016. Il nostro territorio è già in emergenza. Non possiamo aspettare un altro anno.
2015-10-15	PD	CaleoMassimo	Signor Presidente, sono soddisfatto della risposta del Ministro, ma sono ancora più soddisfatto delle parole che questa mattina il segretario generale dell'ONU Ban Ki-Moon ha rivolto al Governo italiano, relativamente al suo impegno sulla questione delle emissioni gassose e dei cambiamenti climatici. Questo ci responsabilizza ancora di più. Abbiamo davanti una possibilità di incidere positivamente. Vogliamo un'Europa unita non solo sotto il profilo monetario, ma anche su questo tema. Infatti, se si dovessero sforare i due gradi di temperatura nel 2050, vi sarebbero enormi problemi per il nostro Paese. Le ultime notizie provenienti dal Sud del nostro Paese impongono una riflessione seria e finanziamenti certi da mettere a disposizione delle popolazioni per la messa in sicurezza dei territori.
2015-10-15	PD	VaccariStefano	Signor Presidente, mi dichiaro sicuramente soddisfatto delle risposte che il Ministro ci ha dato. Ovviamente leggerò nel documento depositato anche le risposte sui temi che ho sollevato. Così come il Ministro ha sostenuto, l'economia circolare è una parte importante di una strategia che ci porta a combattere i cambiamenti climatici e a chiedere all'Europa di essere maggiormente coraggiosa e di fare più chiarezza sulle regole anche per quanto riguarda l'economia circolare e la gestione dei rifiuti. Abbiamo chiesto all'Europa di lavorare sull'ecodesign, sull'ecoindustria e sull'ecoinnovazione. Il collegato ambiente che, come mi auguro, approveremo la prossima settimana, anticipa già molti dei contenuti che oggi il Ministro ci ha indicato e credo possa essere un contributo importante anche nel dibattito che il nostro Stato farà con l'Unione europea in merito alla nuova direttiva sull'economia circolare.
2015-10-15	PD	VaccariStefano	Signor Presidente, signor Ministro, per un disguido di inversione dell'ordine degli interventi, volevo parlare di economia circolare e lo farà cercando di raccogliere alcune delle considerazioni che il Ministro ci ha già offerto. La Commissione europea presto metterà a punto una nuova e ambiziosa strategia in materia di economia circolare, che è un pezzo importante di una strategia più complessiva che vedrà l'impegno dell'Unione e degli Stati membri verso e dopo l'appuntamento di Parigi 2015. Un obiettivo della strategia è quello di consentire lo sviluppo di relazioni anche con nuovi mercati e l'implementazione di nuovi modelli maggiormente sostenibili e si sostanzierà in una direttiva e in una comunicazione contenente un piano di azione. La 13ᵃ Commissione ha lavorato su questo tema anche per dare un contributo al Governo in vista di questo appuntamento, chiedendo maggiore coraggio all'Unione europea. Vorrei quindi chiedere al Ministro, sul tema della fiscalità ambientale, come il Governo ha intenzione di lavorare con l'Unione europea per promuovere incentivi per le imprese che si dimostreranno virtuose. Vorrei inoltre sapere in che modo il suo Ministero ha intenzione di valorizzare e sostenere il patrimonio di buone pratiche che c'è nei nostri territori e che i Comuni e le Regioni hanno realizzato arrivando per primi in Europa, al di là del tema degli inceneritori, facendo sì che le risorse del nuovo piano di azione dell'Unione europea possano concentrarsi su queste buone pratiche.
2015-10-20	FI	DAliAntonio	Quanto all'articolo 1, l'emendamento 1.200 (presentato come proposta emendativa anche ad un altro articolo) è puramente letterale ed è una delle mie solite provocazioni: dovremmo evitare di inserire parole di un'altra lingua nella legislazione del nostro Paese. Va bene il latino - per carità, anzi tanto di cappello, come si suol dire - ma non si capisce perché debba essere usata l'espressione « on farm » quando possiamo benissimo usare la nostra bella lingua italiana e termini come «in ambito aziendale» o «in azienda», anche perché qualcuno deve spiegarmi la differenza tra « on farm » e «in ambito aziendale». Per questo motivo, proprio ai fini di una correntezza linguistica, pregherei di approvare questo emendamento. L'emendamento 1.201 è invece di sostanza, ma credo che sia assolutamente in linea con la finalità del provvedimento prevedere che la tutela e la valorizzazione della biodiversità di interesse agricolo siano perseguite non solo sul territorio rurale, ma anche nel verde pubblico urbano. Vorrei ricordare ai colleghi che la maggior parte delle specie rare del nostro patrimonio vegetale (soprattutto quelle di origine tropicale e magari non autoctona, ma ormai diventate patrimonio importante della ricchezza della nostra flora) si trova proprio nei giardini pubblici. Oltre agli orti botanici, quasi tutti inglobati nell'organizzazione delle università, ci sono molti giardini pubblici che contengono delle specie rare che sono un patrimonio veramente importante della nostra biodiversità vegetale e che credo meritino la stessa attenzione di quelle che si trovano nel territorio rurale. Tra i giardini pubblici di grande tradizione storica, ricordo Villa Giulia a Palermo, che è stato il primo giardino d'Europa aperto al pubblico. A mio parere, ci sono diverse possibilità che l'inserimento dei giardini pubblici possa arricchire le consequenzialità della norma. Con riferimento all'emendamento 1.251, già in passato ho rilevato che in tutti i provvedimenti presentati durante questa legislatura in materia di agricoltura abbondano i comitati, nonostante all'esterno noi - intendo noi nel senso istituzionale - diciamo affermiamo sempre di voler semplificare, snellire e diminuire le spese connesse alle associazioni. Anche in questo provvedimento compare un nuovo comitato, oltre a prevedersi la costituzione di una rete e di un portale, su cui mi soffermerò più avanti durante l'esame di una proposta emendativa con cui propongo una semplificazione. Ritengo che questo comitato non vada previsto in quanto sarebbe l'ennesimo di numerosi comitati. Questo provvedimento, come tutti gli altri provvedimenti che riguardano l'agricoltura italiana, liquida le nuove spese a carico dello stesso Ministero, cioè impone al Ministero delle politiche agricole, per quanto riguarda le spese di attivazione di queste nuove incombenze, di attingere alle proprie risorse. L'agricoltura - lo dirò anche più avanti, ahimè - è l'unico comparto che deve trovare le risorse per la sua promozione e per il suo miglioramento all'interno dei propri fondi. Il Ministero del lavoro, com'è successo con la legge di stabilità dell'anno scorso, attinge alle risorse dei fondi strutturali, mentre altre innovazioni legislative attingono alla fiscalità generale; il Ministero dell'agricoltura e l'agricoltura come comparto, invece, devono pagarsi le proprie innovazioni legislative. Trovo questo assolutamente poco comprensibile, nei confronti di un settore che tuttora rappresenta un'aliquota non indifferente del PIL nazionale e, soprattutto, rappresenta un settore anticiclico, perché è dimostrato che in agricoltura l'occupazione cresce, piuttosto che decrescere come avviene in altri settori. Questo per quanto riguarda l'emendamento 1.251. L'emendamento 1.202 è conseguenza diretta del precedente e quindi non perderò tempo ad illustrarlo. L'emendamento 1.203, oltre a prevedere un chiarimento sull'inserimento anche delle università private oltre a quelle pubbliche (questo può darsi che sia compreso nel termine università, come potranno sicuramente dirmi con puntualità sia la relatrice che il rappresentante del Governo), reca una modifica di sostanza attraverso l'inserimento della parola "assieme". Dobbiamo evitare che Regioni, Comuni e Province adottino iniziative autonome, così come le università; dobbiamo invece far lavorare le Regioni, le Province e i Comuni (cioè gli enti pubblici che non hanno al loro interno un supporto professionale specifico in materia) assieme alle università, che possono fornire loro il necessario supporto tecnico-professionale, in modo che questo apparato complessivo lavori, dialoghi e produca nell'ambito di un unico contesto. Questi sono i miei emendamenti all'articolo 1.
2015-10-20	PD	PignedoliLeana	Ritengo poi sia doppiamente significativo che siamo noi ad affrontare ancora una volta questo tema, il Parlamento del Paese che ha nella ricchezza di biodiversità, una distintività unica. Non vi è però sufficiente consapevolezza. Bastano alcuni numeri per dare la misura del patrimonio prezioso di cui disponiamo e di cui dobbiamo prendere maggiore coscienza. Siamo primi in Europa per biodiversità. Da sola l'Italia ha il 50 per cento di specie vegetali del patrimonio europeo. Possediamo il 30 per cento di specie animali (58.000 specie animali, il record europeo); 1.200 vitigni autoctoni (il record mondiale; la Francia, «Paese del vino», ne ha 222). Siamo primi per varietà di olive 538 (il secondo Paese, la Spagna, ne ha 70). Dedicarci alla tutela di questo patrimonio significa dedicarci al suo futuro, all'investimento su un capitale naturale che ci è dato per un incrocio di condizioni che dobbiamo conoscere, che dobbiamo studiare di più per recepirne e trasmetterne il valore, dall'investimento sul miglioramento ambientale e, quindi della salute, fino alla biodiversità come valore aggiunto delle produzioni, come prezioso fattore di competitività nello scenario economico internazionale. Per questo oggi ci apprestiamo ad approvare un disegno di legge che cerca di istituire un sistema dì tutela di questo capitale naturale, culturale, economico. Questo sistema, proprio per la sua complessità, chiama più soggetti a contribuire all'azione di tutela, dalle istituzioni ai produttori. Approvato dalla Camera dei deputati, il disegno di legge contiene una serie di disposizioni finalizzate alla tutela e alla valorizzazione della biodiversità di carattere agricolo e alimentare per definire un quadro normativo di riferimento unitario per le attività di questi settori già avviate dallo Stato e dalle Regioni, in attuazione dei trattati internazionali ratificati dall'Italia e delle strategie definite a livello europeo e internazionale. Principale atto di riferimento è la Convenzione di Rio de Janeiro sulla diversità biologica del 1992 insieme al Trattato internazionale sulle risorse fitogenetiche per l'alimentazione e l'agricoltura, approvato durante la Conferenza FAO del 2001. In ambito europeo, l'impegno delle istituzioni comunitarie si è concretizzato in numerosi atti, che spesso incrociano trasversalmente diverse politiche dell'Unione. A livello nazionale, oltre alla predisposizione nel 2010 della Strategia nazionale per la biodiversità, nel 2008 è stato elaborato dal Ministero delle politiche agricole il Piano nazionale sulla biodiversità di interesse agricolo per coordinare le iniziative degli organismi nazionali ed internazionali e definire un metodo comune di lavoro e di approccio, in modo tale da rendere omogenei gli interventi specifici e confrontabili i risultati. Molte Regioni poi hanno intrapreso diverse azioni per la difesa della biodiversità agraria con iniziative di studio e ricerca, progetti di salvaguardia delle varietà e razze locali e specifiche leggi in materia. In questo contesto molto articolato, il provvedimento di cui discutiamo si presenta con la finalità di dettare una normativa quadro che integri e metta a sistema i diversi livelli legislativi ricalcando gli elementi essenziali indicati dalla normativa internazionale. Nell'esame in Commissione sono stati apportati correttivi al testo che l'hanno reso maggiormente preciso. La Commissione lo ha fatto con il contributo di tutti i Gruppi per questo ringrazio non in modo formale i colleghi dei diversi Gruppi. Ringrazio anche il presidente Formigoni che ha coordinato in modo efficace la lettura e le modifiche a questo provvedimento. Passando all'illustrazione dei temi principali dell'articolato, l'articolo 1 declina l'oggetto e le finalità del provvedimento con richiamo agli atti internazionali e nazionali sopracitati, evidenziando il particolare rilievo della tutela del territorio rurale da fenomeni di spopolamento e di inquinamento genetico. Si definisce la struttura del sistema nazionale di tutela e di valorizzazione della biodiversità di interesse agricolo e alimentare, si prevede l'obbligo, per le amministrazioni e gli enti pubblici interessati, di fornire dati e informazioni, e la possibilità di promuovere progetti tesi alla valorizzazione e trasmissione delle conoscenze sulla biodiversità. L'articolo 2 delinea le definizioni, con particolare riguardo alle risorse genetiche, alle risorse locali, agli agricoltori e allevatori «custodi». Vorrei fare un inciso nel dire che con il termine «allevatori custodi» (già coniato da alcune Regioni) non si è inteso trasmettere un'interpretazione bucolica del ruolo degli agricoltori, ma è invece una sottolineatura del livello di responsabilità di cui sono investiti coloro che per primi devono operare dentro la logica della sostenibilità e della tutela, coloro che devono essere sempre più attrezzati in competenze nuove e consapevolezze alte, coloro che richiedono una crescita di formazione e professionalità adeguate alle sfide epocali che devono affrontare. L'articolo 3 prevede l'istituzione dell'Anagrafe nazionale della biodiversità di interesse agricolo e alimentare, che indica tutte le risorse genetiche locali di origine vegetale, animale o microbica a rischio di estinzione o di erosione genetica, previa verifica dei requisiti. Lo stesso articolo stabilisce che le risorse genetiche iscritte all'Anagrafe sono mantenute sotto la responsabilità ed il controllo pubblico e non sono assoggettabili a diritto di proprietà intellettuale o ad altro diritto o tecnologia che ne limitino l'accesso o la riproduzione agli agricoltori, né possono essere oggetto di protezione tramite privativa per ritrovati vegetali. Secondo un emendamento approvato in Commissione, sono inserite di diritto nell'Anagrafe anche le specie in via di estinzione secondo la classificazione FAO. Viene inoltre istituita la Rete nazionale della biodiversità agraria e alimentare, composta dalle strutture locali, regionali e nazionali per la conservazione del germoplasma ex situ, nonché dagli agricoltori e dagli allevatori custodi. A tale Rete è affidata la funzione di svolgere ogni attività diretta a preservare le risorse genetiche locali dal rischio di estinzione e ad incentivarne la reintroduzione in coltivazione o altre forme di valorizzazione. Con l'articolo 5 viene istituito il Portale nazionale della biodiversità di interesse agricolo e alimentare, finalizzato a costituire un sistema di banche dati interconnesse e a consentire un'opera di diffusione delle informazioni e di monitoraggio. L'articolo 6 demanda al Ministero delle politiche agricole alimentari e forestali e alle Regioni il compito di individuare i soggetti pubblici e privati per attivare la conservazione ex situ delle risorse genetiche locali, mentre è rimessa alle Regioni l'individuazione degli agricoltori custodi per attivare la conservazione in situ delle risorse genetiche locali a rischio. L'articolo successivo interviene sulle modalità di aggiornamento del Piano nazionale sulla biodiversità di interesse agricolo e delle Linee guida nazionali per la conservazione della biodiversità vegetale, animale e microbica di interesse agrario. Con una modifica introdotta in Commissione si è stabilito che i dati del Piano siano aggiornati periodicamente e in ogni caso almeno ogni cinque anni. L'articolo 8 istituisce il Comitato permanente per la biodiversità di interesse agricolo e alimentare. Con una modifica introdotta in Commissione, farà parte del Comitato anche un rappresentante del Ministero della salute. Con l'articolo 9 si interviene sul codice della proprietà industriale, al fine di esplicitare che non sono oggetto di brevetto le varietà vegetali iscritte all'Anagrafe nazionale della biodiversità di interesse agricolo e alimentare, nonché le varietà dalle quali discendono produzioni contraddistinte da marchi certificati L'articolo 10 istituisce, a decorrere dal 2015, il Fondo per la tutela della biodiversità di interesse agricolo e alimentare, destinato in particolare a sostenere le azioni degli agricoltori e degli allevatori nell'ambito del provvedimento. L'articolo 11 interviene in tema di commercializzazione di sementi di varietà da conservazione, estendendo il diritto alla vendita di tali sementi tramite la vendita diretta e in ambito locale e introducendo il diritto al libero scambio delle sementi all'interno della Rete nazionale della biodiversità di interesse agricolo e alimentare. Si demanda allo Stato e alle Regioni la realizzazione di periodiche campagne promozionali di tutela e valorizzazione della biodiversità, prevedendo appositi itinerari per promuovere la conoscenza delle risorse genetiche locali iscritte all'Anagrafe e per lo sviluppo dei territori interessati. Con l'articolo 13 si prevede la possibilità di promuovere l'istituzione di comunità del cibo e della biodiversità di interesse agricolo e alimentare quali ambiti locali derivanti da accordi tra agricoltori, associazioni, enti e istituzioni pubbliche. Sono previste azioni di sensibilizzazione, come l'istituzione della Giornata della biodiversità, o iniziative e azioni presso le scuole volte alla conoscenza dei prodotti agroalimentari e delle risorse locali. Nell'articolo 16 si prevedono interventi per la ricerca sulla biodiversità da inserire nel piano triennale di attività dell'attuale Consiglio per la ricerca in agricoltura e l'analisi dell'economia agraria (CREA), al finanziamento dei quali dovrà essere riservata una quota annuale nell'ambito dello stanziamento di competenza del Ministero delle politiche agricole alimentari e forestali. L'articolo 17 detta disposizioni di attuazione in relazione alle previsioni di cui agli articoli 3, 4 e 7, rinviando ad un successivo decreto ministeriale, mentre l'articolo 18 dispone la copertura finanziaria del provvedimento.
2015-10-21	LN	CrosioJonny	Voglio innanzitutto sottolineare come purtroppo nel nostro Paese, quando parliamo o cerchiamo di parlare di ambiente, non riusciamo ancora a trovare quel mix funzionale che c'è in tutti i provvedimenti che vengono adottati in Europa da altri Paesi molto più avanzati di noi e molto più sensibili di noi da questo punto di vista. La politica ambientale e la politica energetica è il mix funzionale per una sana gestione del territorio, ma anche della green economy. Purtroppo noi viviamo in un Paese nel quale il principio non è emettere meno CO₂ ed utilizzare meno energia, ma avere energia a costo inferiore. Questo è un grossissimo errore e lo vediamo; basta girare per il Paese e vedere i cantieri e gli edifici che ci sono in quasi tutto il Paese. Parliamo e ci riempiamo la bocca di certificazione energetica, di classe A, classe su e classe giù; la verità, cari colleghi, è che nel nostro Paese si costruisce ancora in una maniera medievale, come negli anni Settanta, in troppi casi purtroppo. Qualcuno dice di stare tranquilli, perché c'è la certificazione e in Comune sono state portate tutte le relative carte. Le chiedo allora, signor Ministro: ma lei è mai stato nell'ufficio tecnico di un Comune a guardare le carte che vengono portate per la certificazione? Innanzitutto, io sfido la maggior parte dei tecnici - qualcuno se la prenderà a male, ma non mi interessa - a certificarmi che quello che leggono è la verità. Si tratta di mazzi di carte piuttosto voluminosi, con fotocopie su fotocopie, che certificano quello che nessuno riesce a leggere. La classe energetica non è fatta come in certi Paesi, dove si parla di Minergie in maniera seria e la certificazione è indicata su una targhetta al di fuori dall'edificio; quella è un'altra cosa. Tra l'altro, signor Ministro, vorrei anche dirle una cosa su questo provvedimento, in cui si parla pianificazione del territorio, di energia, di ambiente e quant'altro. Mi permetta di dire - lo dico molto sommessamente - che ho letto qualche impegno, sulla politica ambientale ed energetica in Europa, di Paesi molto più civili di noi: ebbene in quei documenti - lo dico anche un po' ironicamente - di animali da compagnia, di piedibus e di mozziconi di sigarette non se ne trovano. Sono elementi che vengono dopo; la politica energetica è un'altra cosa, molto più forte.
2015-10-21	M5S	MoroneseVilma	A questo punto, facciamo alcuni esempi di casi pratici, in cui, grazie al M5S, si è fatto qualche passo in avanti nella risoluzione di problemi reali vissuti tutti i giorni dai cittadini. All'articolo 4, ad esempio, troviamo risorse destinate alla mobilità sostenibile, con le quali sarà possibile finanziare progetti e iniziative anche di car pooling e bike sharing. La mobilità è un tema estremamente importante, a cui dobbiamo dare risposte anche immediate: tutti sappiamo infatti che nelle grandi città come nei piccoli centri gli spostamenti spesso si trasformano in veri e propri blocchi stradali, e l'esempio migliore è l'uscita degli alunni dalle scuole. Per ovviare a questo problema e ridurre i livelli di inquinamento atmosferico ed acustico, è stato approvato un emendamento del Movimento 5 Stelle che prevede, da parte del Ministero dell'ambiente, l'emanazione di linee guida per l'istituzione presso gli istituti scolastici della figura del mobility manager, nel rispetto delle autonomie scolastiche. Immaginiamo un mobility manager scolastico che, adeguatamente formato tramite l'utilizzo anche di progetti già esistenti e funzionanti in tutta Europa, sotto la direzione ed il coordinamento del Ministero, possa organizzare la mobilità e regolare i flussi da e verso gli istituti, nel modo più ecocompatibile possibile, meglio naturalmente se ad impatto zero. Questa proposta, accolta a maggioranza, è dunque entrata a far parte del testo, ma, affinché possa funzionare bene e senza dispersione di risorse, dovremo approvare - e spero che ne possiate comprendere l'importanza - un altro nostro emendamento, che non comporta fra l'altro alcun onere di spesa a carico dello Stato e con il quale chiediamo che presso il Ministero dell'ambiente si avvii una cabina di regia per monitorare e gestire i fondi destinati proprio alla mobilità sostenibile, per fare in modo che non vengano utilizzati in maniera disomogenea dai Comuni, in mancanza di un progetto di visione collettiva. In sede di esame in Commissione, abbiamo inoltre positivamente appoggiato ogni forma di incentivi ai compostaggi aerobici, nonché l'incremento di misure per potenziare la raccolta differenziata e ridurre la quantità dei rifiuti non riciclati, ma immediatamente dopo abbiamo dovuto ribadire anche la nostra contrarietà alle biomasse e agli inceneritori, nonché alla miscelazione dei rifiuti, perché, guarda caso, all'articolo 12 è di questo che si parla. Concordo senz'altro con il ministro Galletti che, il 15 ottobre scorso, in quest'Aula, ha dichiarato: «Nel nostro Paese ancora il 40 per cento dei rifiuti viene conferito in discarica e questo è inaccettabile per un Paese civile, dal punto di vista sia ambientale sia della salute dei cittadini». È proprio per questo, Presidente, che mi chiedo perché non provvedere subito, prendendo misure drastiche contro le discariche, per andare realmente verso un'economia circolare incentivando gli impianti di riciclo. Si preferisce invece dare il via a dodici nuovi inceneritori nel nostro Paese, con la scusa di aver verificato il fabbisogno di impiantistica, quando tutti sappiamo che per ogni inceneritore c'è sempre bisogno di una discarica di rifiuti speciali, dunque anche peggio delle discariche di rifiuti urbani. Secondo noi, ad esempio, il Governo dovrebbe vigilare affinché le Regioni mettano in atto quanto previsto nei piani regionali dei rifiuti e verificare che eseguano le bonifiche necessarie, secondo quanto dettato dalle norme europee. Così, magari, potremmo evitare di pagare milioni di euro di multe all'Europa e investire questi soldi per la riqualificazione ambientale del nostro Paese o per far fronte tempestivamente alle esigenze di territori che vengono messi in ginocchio per il maltempo, come è successo pochi giorni fa a Benevento. Altro errore è stato stralciare l'ex articolo 21, dove si trattava la gestione degli imballaggi, che necessita di una seria rivisitazione, affinché si possano ridurre all'osso proprio i rifiuti da imballaggio, ma che invece il Governo continua a rimandare e a non voler affrontare. Qui al Senato, però, il Movimento 5 Stelle ha presentato un'ottima proposta di legge come soluzione, sperando che possa essere discussa quanto prima in Aula. Presidente, grazie al Movimento 5 Stelle, finalmente, viene introdotto il vuoto a rendere: ovviamente, sarebbe stato preferibile introdurre un sistema di restituzione di specifiche tipologie di imballaggi destinati all'uso alimentare a più ampio raggio; si sarebbe dovuto osare di più, ma ci dobbiamo accontentare per ora dell'introduzione del vuoto a rendere in via sperimentale, su base volontaria e per un periodo non superiore a dodici mesi. Come abbiamo detto all'inizio, però, appena si va nella direzione giusta subito ci si mette un freno. Questi erano solo alcuni esempi di ottime proposte passate grazie alla nostra spinta, e ce ne sarebbero anche altre, che però, per motivi di tempo, non possiamo elencare. Andiamo a vedere adesso i punti negativi di questo provvedimento. Assolutamente negativo è il giudizio sull'articolo 53, sul quale abbiamo presentato un emendamento soppressivo, perché l'intento è quello di sottrarre ai controlli sui rifiuti e ai test di cessione per le sostanze pericolose i materiali estrattivi litoidei, ovvero di natura rocciosa, senza distinzione in base alla loro composizione. Questione acqua pubblica: dal 2008 ad oggi le tariffe sono salite del 74 per cento, in dieci anni sono raddoppiate e si prevede che crescano ancora. Da sempre il Movimento 5 Stelle si batte per l'acqua pubblica e abbiamo dato battaglia anche in Commissione perché venisse quanto meno garantito un quantitativo minimo anche in caso di morosità. Dal testo uscito dalla Camera si prevedeva solo una generica assicurazione per l'accesso all'acqua a condizioni agevolate, che ovviamente non era compatibile con il diritto di accesso universale. Qui in Senato abbiamo leggermente migliorato il testo, aggiungendo l'articolo 61, che quanto meno prevede garanzie per il quantitativo minimo vitale, ma che risulta ambiguo rispetto al principio posto per la copertura dei costi. L'articolo 31 inizialmente mi aveva indotto ad un giudizio positivo, perché si parla di risarcimento del danno e di ripristino ambientale dei siti di interesse nazionale. In pratica, è previsto che i soggetti nei cui confronti il Ministero dell'ambiente ha intrapreso la relativa azione giudiziaria possano formulare una proposta transattiva, che sia di messa in sicurezza o di liquidazione del danno mediante una valutazione economica. Ma ci siamo dimenticati una cosa fondamentale: la bonifica. Dobbiamo smetterla di offrire vie di fuga a chi inquina; non è possibile cercare di ridurre gli obblighi di chi si rende responsabile di inquinamento ambientale. Chi inquina deve pagare, sia attraverso la bonifica del territorio, sia con pene detentive, come previsto dalla legge sui reati ambientali che, grazie al Movimento 5 Stelle, è stata approvata in questa legislatura. Noi vogliamo un Governo che contrasti realmente chiunque compia danni ambientali e vogliamo che le bonifiche non restino solo parole nei testi di legge, ma si realizzino. Permettetemi di concludere questo mio intervento sul collegato ambientale citando il Papa che, nella sua Enciclica dedicata all'ambiente, "Laudato si'" del 25 maggio scorso, ha riassunto in due righe quanto i cittadini e la Chiesa non si fidino dei Governi che ci sono stati sino ad oggi. Il Papa scrive: «La società, attraverso organismi non governativi e associazioni intermedie, deve obbligare i governi a sviluppare normative, procedure e controlli più rigorosi. Se i cittadini non controllano il potere politico - nazionale, regionale e municipale - neppure è possibile un contrasto dei danni ambientali». Vi invito ad accogliere i nostri emendamenti e le nostre proposte costruttive, che mirano anche ad aumentare la partecipazione, la trasparenza e il controllo.
2015-10-21	PD	VaccariStefano	Signora Presidente, signor Ministro, signora Sottosegretaria, onorevoli colleghi, il disegno di legge n. 1676 recante disposizioni in materia ambientale per promuovere misure di green economy e per il contenimento dell'uso eccessivo di risorse naturali, collegato alla manovra di finanza pubblica per il 2014, già approvato alla Camera dei deputati, giunge all'esame di questa Aula dopo circa undici mesi dall'inizio del suo esame in Commissione ambiente. Di certo si tratta di un tempo troppo lungo sia per la natura del provvedimento, un collegato alla legge di stabilità, sia per l'importanza delle misure in esso contenute. Voglio subito sottolineare come il lavoro svolto in Commissione in questo tempo che ci lasciamo alle spalle sia stato ampio e articolato e abbia visto la proficua e costante collaborazione tra tutte le forze politiche presenti con il Governo stesso, a partire dal ruolo di coordinamento svolto dal Ministero dell'ambiente grazie al ministro Galletti, alle sottosegretarie Degani e Velo, perché si arrivasse a un buon testo il più possibile condiviso e perfezionato. Al provvedimento la Commissione ha dedicato 38 sedute, dal 19 novembre dell'anno scorso al 30 settembre di questo anno, e un corposo ciclo di audizioni in nove sedute dell'Ufficio di Presidenza. È stato un lavoro che ha portato a raccogliere diverse proposte e alla modifica del testo Camera in più punti, con l'obiettivo di migliorarlo e completarlo inserendo, ad esempio, parti che la Camera non aveva terminato di esperire o ritenendo più utile, per volontà del Governo, lo stralcio di tutti gli articoli riguardanti il tema dei consorzi dei rifiuti per affrontarlo in modo più organico ed omogeneo in un prossimo provvedimento. Prima di passare all'esame dettagliato dell'articolato voglio svolgere alcune considerazioni più generali sull'importanza di questo testo. Con questo disegno di legge per la prima volta in una legge dello Stato il titolo riporterà le parole «green economy ». Non è banale né scontato. È il segnale che la stagione delle riforme avviata nel Paese passa anche dall'ambiente, che un'economia che mette l'ambiente al centro rappresenta una chiara indicazione per il nostro futuro, un futuro che dovrà essere sostenibile e segnare un radicale cambiamento e che per essere tale necessita di norme che semplifichino innanzitutto la vita alle imprese che scelgono di operare in questo settore, che consentono alla stessa pubblica amministrazione di essere più verde e ridurre l'impatto ambientale del proprio agire, organizzare servizi ambientali efficienti per i loro cittadini, avviare un processo di decarbonizzazione dal basso, ma non solo. Le norme vanno anche nella direzione di premiare i comportamenti virtuosi dei cittadini, oltre che delle imprese e delle amministrazioni, in grado di dare un contributo fattivo allo sviluppo della green economy. Siamo indubbiamente in una fase in cui l'intervento del legislatore su questi temi, aperto dall'approvazione della legge sui reati ambientali, va di pari passo con un accrescimento della responsabilità e sensibilità dei cittadini verso queste tematiche. Secondo dati recenti, ben il 79 cento degli italiani si dichiara disposto a pagare di più per prodotti e servizi a minor impatto ambientale e a riconfigurare le proprie abitudini secondo logiche che non sono più sentite come imposte, ma normali. La stessa enciclica di papa Francesco «Laudato si'» ha posto anche di fronte all'opinione pubblica del nostro Paese, così come dell'Europa e del mondo, temi e contraddizioni del nostro tempo, che hanno a che fare con il modello di sviluppo, il rapporto tra uomo e ambiente di vita, tra economia, ambiente e lavoro con gli effetti dei cambiamenti climatici, con i comportamenti e le responsabilità individuali. Sono le scelte che i grandi della terra avranno di fronte alla COP 21 di Parigi tra poche settimane. Si è parlato molto in questi mesi dell'importanza di quell'appunto per le sorti del pianeta. Il nostro Paese sarà presente con la volontà di renderlo decisivo ed arrivare a decisioni vincolanti per tutti nella lotta ai cambiamenti climatici. In quella prospettiva io credo che questo provvedimento, grazie al lavoro del Parlamento e del Governo, possa dimostrare la coerenza del nostro Paese tra il dire e il fare quando si parla di sviluppo sostenibile. Tra i numerosi temi che il provvedimento affronta, ve ne sono alcuni su cui in particolare si concentra il testo al nostro esame: le misure di prevenzione nella produzione dei rifiuti e l'economia circolare; la mobilità sostenibile; la prevenzione del rischio idrogeologico; le misure in tema di acqua. Durante la discussione in Commissione sono stati proposti alcuni emendamenti relativi anche al tema dello spreco alimentare, tema mai come oggi attuale e discusso più volte anche ad Expo2015. In particolare, la proposta emendativa che avevo presentato era finalizzata a rendere effettivamente praticabile la destinazione a fini di solidarietà sociale dei prodotti non più vendibili, anche per sottrarre tali prodotti allo spreco ed alla distruzione riducendo, di conseguenza, la produzione di rifiuti. Tali finalità erano perseguite attraverso norme di semplificazione delle vigenti disposizioni fiscali in materia d'imposta sul valore aggiunto e di imposte sui redditi e mediante una parziale estensione degli enti beneficiari e delle categorie di prodotti ammessi alla donazione con il coinvolgimento degli enti locali. Nonostante i chiarimenti forniti al Ministero dell'economia e delle finanze non è stato possibile accoglierlo, ma mi auguro che la questione possa essere ripresa per dare risposte concrete, degne di un Paese che da tempo sta realizzando progetti innovativi su questo tema. Il tema delle politiche di prevenzione della produzione dei rifiuti è centrale. Il testo cerca di innescare un circolo virtuoso tra tutti i soggetti chiamati in causa nel ciclo di produzione, a partire dai produttori sino a tornare ad essi. L'ottica è infatti quella di una economia circolare, che sostituisca il modello lineare del preleva-produci-consuma-butta con uno in cui tutti i rifiuti divengono essi stessi risorse. Attraverso una serie di disposizioni viene incentivato l'acquisto di prodotti derivanti da materiali postconsumo. In primo luogo, si consente la stipula di accordi e contratti di programma tra soggetti pubblici e privati. La platea dei soggetti ricomprende anche le associazioni di volontariato e le associazioni di categoria di aziende che si occupano di riciclo e riuso, nonché i soggetti incaricati di operare secondo il principio di responsabilità estesa del produttore e le imprese che producono beni derivanti da materiali postconsumo riciclati. Gli accordi e i contratti di programma hanno ad oggetto l'erogazione di incentivi alle attività imprenditoriali di produzione di beni derivanti da materiali postconsumo riciclati e anche all'attività imprenditoriale di preparazione dei materiali postconsumo per il loro riutilizzo. Con modifiche in più punti del codice dell'ambiente si sopprime l'Osservatorio nazionale dei rifiuti, la cui attività è cessata, e si trasferiscono le funzioni, ulteriormente estese, al Ministero dell'ambiente: verifica del raggiungimento degli obiettivi in materia di rifiuti; elaborazione di uno o più schemi tipo di contratto di servizio per l'affidamento della gestione integrata dei rifiuti; elaborazione dei parametri per l'individuazione dei costi standard e definizione di un sistema tariffario equo e trasparente basato sul principio europeo «chi inquina, paga» e sulla copertura integrale dei costi efficienti di esercizio e di investimento. Viene stabilita poi una disciplina specifica sulla responsabilità in materia di trattamento dei rifiuti di rame: si prevede che il produttore iniziale o altro detentore dei rifiuti che non provveda direttamente al loro trattamento debba consegnarli unicamente ad imprese autorizzate alle attività di trasporto e di raccolta di rifiuti, iscritti nell'Albo nazionale dei gestori ambientali. Si prevede inoltre che alla raccolta ed al trasporto dei rifiuti di rame non si applichi il regime semplificato. Sugli obiettivi di raccolta differenziata dei rifiuti urbani si operano alcune modifiche importanti. Tali obiettivi possono essere infatti riferiti a livello di ciascun comune invece che a livello di ambito territoriale. Il tributo speciale per il deposito dei rifiuti solidi in discarica, la cosiddetta ecotassa, viene posto direttamente a carico dei comuni che non abbiano raggiunto le percentuali di raccolta differenziata (RD) fissate. Il superamento di determinati livelli di raccolta differenziata fa scattare riduzioni del predetto tributo speciale, secondo un'apposita tabella. Il calcolo del grado di efficienza della raccolta differenziata è fatto annualmente in base ai dati relativi a ciascun comune. Ciascuna Regione definisce un metodo standard per calcolare e verificare la raccolta differenziata. Si autorizza il compostaggio aerobico domestico individuale, a determinate condizioni. Alle utenze domestiche che utilizzano tale sistema si applicherà una riduzione sulla tariffa dovuta per la gestione dei rifiuti urbani. Si permette di realizzare e mettere in esercizio impianti di compostaggio aerobico di rifiuti biodegradabili presso cucine, mense, mercati, giardini e parchi. Vengono inserite misure per incrementare la raccolta differenziata e ridurre la quantità dei rifiuti non riciclati, al fine di consentire alle Regioni di promuovere misure di incentivazione da corrispondere ai Comuni che, oltre a conseguire gli obiettivi minimi di riciclaggio previsti per legge, attuano misure di prevenzione della produzione dei rifiuti. La norma, oltre a prevedere che tali misure di incentivazione dovranno essere corrisposte con modalità automatiche e progressive, prevede che le Regioni, sulla base delle misure previste dal Programma nazionale, adottino Programmi regionali di prevenzione della produzione dei rifiuti. Su questo già corposo quadro, la Commissione è intervenuta in sede referente prevedendo che, per gli accordi di programma per l'acquisto di materiali post- consumo, sia previsto il coinvolgimento dei materiali rinvenenti dal disassemblaggio dei prodotti complessi; riscrivendo del tutto la norma sul divieto di abbandono di mozziconi di sigaretta e gomme da masticare, sostituita dalla più chiara dizione di «rifiuti di piccole e piccolissime dimensioni»; estendendo la normativa sui rifiuti anche alla gestione dei rifiuti raccolti durante l'attività di pesca, soprattutto nelle isole minori; assicurando una gestione più agevole dei rifiuti agricoli, prodotti dai soci di cooperative che mettono a disposizioni siti idonei; introducendo semplificazioni per i rifiuti provenienti da pulizia di reti fognarie; incentivando pratiche di compostaggio, in particolare con riferimento a quello di comunità. Infine, è stata riscritta, per renderla maggiormente applicabile, la norma sull'introduzione di un sistema volontario sperimentale, per un anno, del vuoto a rendere. Pur mantenendo l'obiettivo di prevenire la produzione di rifiuti di imballaggi e di favorire il riutilizzo degli imballaggi usati, il vuoto a rendere è attivato su base volontaria dal singolo esercente per gli imballaggi contenenti birra o acqua minerale serviti al pubblico. La sperimentazione avrà una durata di dodici mesi, al termine dei quali, attraverso una verifica, saranno valutati i risultati per decidere come e se proseguirla. In tema di mobilità sostenibile, per la prima volta vengono stanziati 35 milioni di euro per la realizzazione di un programma sperimentale nazionale di mobilità sostenibile casa-scuola e casa-lavoro; tra i progetti finanziabili dal piano nazionale, la Commissione ha introdotto, accanto a quelli di car pooling, bike pooling e bike sharing, anche quelli di car sharing e piedibus. Inoltre, con due modifiche introdotte in sede referente, è stata inserita la copertura assicurativa INAIL per i trasferimenti in bicicletta casa-lavoro e casa-scuola, nonché la nuova figura del mobility manager scolastico, quale figura che può organizzare e coordinare gli spostamenti casa-scuola del personale scolastico e degli alunni. Circa gli interventi in tema di prevenzione del rischio idrogeologico, voglio rammentare la nuova disciplina delle autorità di bacino, il cui assetto viene del tutto ridisegnato, con l'obiettivo di rendere la nuova governance più efficace e coordinata, coinvolgendo in funzione consultiva le associazioni agricole e l'Associazione nazionale delle bonifiche. Viene previsto l'istituzione del Fondo per la progettazione degli interventi di mitigazione del rischio idrogeologico, con un sistema di prelievo automatico, in grado di mettere a disposizione degli enti risorse certe per progettare gli interventi necessari. La disciplina dei contratti di fiume, quali strumenti volontari di programmazione strategica e negoziata, che perseguono la tutela e la corretta gestione delle risorse idriche e la valorizzazione dei territori fluviali, diviene parte del codice ambientale, mentre, con una modifica alla legge in materia edilizia, si fa in modo che sia considerata obbligatoriamente in ogni pratica anche la normativa di tutela dell'assetto idrogeologico, per evitare di incorrere in errori e disastri, ancora oggi agli onori della cronaca, anche in questo stesso momento. Inserendo un nuovo articolo nel decreto legislativo n. 152 del 2006, si prevede un meccanismo per agevolare, anche attraverso la messa a disposizione di risorse finanziarie certe, la rimozione o la demolizione, da parte dei Comuni, di opere ed immobili realizzati nelle aree del Paese, classificate a rischio idrogeologico elevato o molto elevato, ovvero esposti a rischio idrogeologico, in assenza del permesso di costruire o in totale difformità da esso. C'è poi il grande tema dell'acqua e del servizio idrico integrato, che il lavoro in Commissione ha ritenuto opportuno integrare rispetto al testo uscito dalla Camera. Viene istituito, infatti, a decorrere dal 2016, presso la Cassa conguaglio per il settore elettrico, un Fondo di garanzia per gli interventi finalizzati al potenziamento delle infrastrutture idriche in tutto il territorio nazionale, alla cui alimentazione viene destinata una specifica componente della tariffa del servizio idrico integrato, determinata dall'Autorità per l'energia elettrica, il gas e il sistema idrico. Si prevede invece che l'Autorità, sentiti gli enti di ambito, assicuri agli utenti domestici del servizio idrico integrato in condizioni economico-sociali disagiate l'accesso a condizioni agevolate alla fornitura della quantità di acqua necessaria per il soddisfacimento dei bisogni fondamentali. Si prevede poi la possibilità per gli enti d'ambito di valutare l'assimilazione alle acque reflue domestiche, ai fini dello scarico in pubblica fognatura, e delle acque reflue di vegetazione dei frantoi oleari. Lo scarico di acque di vegetazione in pubblica fognatura può essere ammesso a condizione che i sindaci dei Comuni dei comprensori non ravvisino criticità nel sistema di depurazione per i frantoi che trattano olive provenienti esclusivamente dal territorio regionale e da aziende agricole i cui terreni insistono in aree particolarmente caratterizzate. La Commissione ha proceduto ad una ridefinizione delle priorità e delle modalità di accesso al fondo di garanzia della opere idriche e ha reintrodotto uno specifico articolo in tema di morosità nel servizio idrico, per introdurre la garanzia del quantitativo minimo vitale per gli utenti morosi bisognosi. Inoltre, sono state regolate diversamente per i Comuni montani le modalità di gestione del servizio idrico, purché siano inferiori a 1.000 abitanti o aventi le sorgenti ricadenti in aree naturali protette. Prima di passare ad illustrare molto brevemente il dettaglio degli articoli, voglio soffermarmi sui contenuti degli articoli 1, 2, 4, 5, 7 e 26. Si tratta di misure importanti che hanno a che fare con il mare e con la sua tutela e protezione. Si parla delle carrette del mare e degli incidenti che in passato le hanno coinvolte senza responsabili accertati a pagare i danni che hanno provocato. Con questa misura in caso di incidente al proprietario della nave saranno chiesti i danni per l'inquinamento (con dolo e colpa grave) anche in relazione all'inadeguatezza del natante al carico trasportato. E chi possiede la merce da trasportare avrà l'obbligo di assicurarsi. Vengono poi istituite nuove aree marine protette e previste norme di semplificazione in materia di valutazioni di impatto ambientale su attività di scarico a mare di acque e di materiale di escavo di fondali marini e di loro movimentazione. E ancora, in un altro articolo si consente di poter individuare i porti marittimi dotati di siti idonei nei quali avviare operazioni di raggruppamento dei rifiuti raccolti a mare durante le attività di pesca e di gestione delle aree marine protette. Vi chiederete: perché queste sottolineature? Perché stiamo parlando di contenuti e temi che sono stati propri della battaglia del sindaco pescatore Angelo Vassallo
2015-10-21	PD	VaccariStefano	Tuttavia, mi sia permesso fare una sottolineatura. Ho sentito da alcuni colleghi accenni di benaltrismo, riferimenti a temi e a questioni che in questo provvedimento non trovano traccia: temi che riguardano l'energia, riferimenti ad altri provvedimenti, per indicare che questo disegno di legge non va bene; si è lamentata una scarsa organicità e, al tempo stesso, c'è chi ci ha accusato di aver fatto un provvedimento omnibus. Vorrei che fossimo tutti consapevoli del buono che, invece, è in questo provvedimento, e ce n'è tanto. Ci sono tanti obiettivi ambiziosi, ma sono poggiati concretamente su risorse, su atti. Certo, senza fare il processo alle intenzioni del Governo, a quelli che saranno i compiti che al Ministero saranno demandati con i decreti. Non ci sono riferimenti a marchette, visto che ho sentito usare questo brutto termine; ci sono, invece, riferimenti a scelte concrete che riguardano tutto il territorio nazionale, alle buone pratiche che i Comuni, in modo anticipatorio anche rispetto alle scelte europee e nazionali, stanno mettendo in campo, con il terzo settore e con l'associazionismo, con la collaborazione di cittadini e con la partecipazione attiva degli stessi per raggiungere obiettivi europei. Ci sono semplificazioni concrete, vere, che le imprese, i Comuni e i cittadini ci hanno sempre chiesto e che proviamo a mettere loro a disposizione. Ci sono sostegni, come ricordava il collega Dalla Zuanna, a settori industriali che sono stati e sono oggi più virtuosi nell'ambito economico del nostro Paese, quelli che in questi anni nella green economy hanno continuato ad investire, ad assumere e a fare ricerca e innovazione, mentre altri settori erano fermi al palo. A questi settori, anche più virtuosi, abbiamo dato e vogliamo dare una sponda, affinché anche quelli rimasti al palo - anche i più fermi rispetto a tutti questi aspetti - possano trovare strumenti per innovare loro stessi. Ci sono misure chiare, non blande, che possono mettere in moto un'innovazione importante in vari settori del nostro Paese (che non richiamo, perché la relazione ha provato ad individuare le priorità). Come ricordava il collega Sollo, questo provvedimento è parte di una strategia più complessiva che il Governo, assieme al Parlamento, sui temi ambientali, in una stagione di riforme importanti che ha voluto avviare, ha indicato come priorità: la legge sugli ecoreati; la legge sui sistemi di controllo e di monitoraggio delle matrici ambientali, con le Agenzie ISPRA e con il sistema delle ARPA; la riforma dei parchi e il collegato ambientale. È, quindi, una strategia complessiva, che riguarda le politiche di sviluppo sostenibile di questo Paese, con l'obiettivo, ovviamente, di provare a dare l'idea di un disegno strategico che questo Governo, assieme al Parlamento, ha voluto mettere in campo. Quindi c'è una visione d'insieme e mi dispiace che alcuni colleghi abbiano voluto sottolineare invece il contrario in modo strumentale. C'è una visione d'insieme che è sostanziata da fatti, da risorse, da misure concrete, anche a partire da questo sforzo. Il Parlamento lo ha fatto mettendoci certo troppo tempo ma, alla fine, arrivando a un risultato che in tanti hanno riconosciuto essere importante e, per alcuni versi, anche unico nel suo genere, come ricordava il collega Piccoli citando la remunerazione dei servizi ecosistemici, definendola importante e imponente. È un segnale di una strada da percorrere anche per il futuro. Di questo buono noi dobbiamo provare insieme, anche nei lavori che seguiranno, a valorizzarne il più possibile, provando anche a vedere se vi siano alcune questioni che in quest'Aula possono trovare una ulteriore elaborazione dalla valutazione che faremo sugli emendamenti che sono stati presentati. Riconosco anche io, come abbiamo fatto in Commissione e come ha sottolineato il collega Di Biagio, che la vicenda dei consorzi di filiera sul tema dei rifiuti ha bisogno in modo stringente di una risposta organica e risolutiva da parte del Governo, che il Governo stesso si è impegnato a trovare, impegnandosi a stralciare da questo provvedimento gli articoli che se ne occupavano. Questo provvedimento può costituire un ulteriore contributo a questa strategia nuova sulla green economy che, attraverso il collegato ambiente, questo nostro Paese si vuole dare. Davvero è una strada importante, quella che andiamo a aprire con questo provvedimento, che ci colloca pienamente dentro un'Europa che, per molti versi, ha anticipato tutta una serie di misure, di strade che in questo provvedimento abbiamo recepito e che ovviamente abbiamo fatto nostre: ma mettendoci del nostro per calare quelle direttive, quelle indicazioni e quegli obiettivi ambiziosi nel nostro Paese. Un Paese che, anche attraverso questo provvedimento, sicuramente vuole stare dentro l'Unione europea dando il proprio contributo: ad esempio sulla nuove direttiva sull'economia circolare su cui anche questo Senato ha saputo indicare una serie di priorità all'Unione europea stessa. Per questa ragione, il lavoro che abbiamo svolto sicuramente non è perfetto, ma è un lavoro imponente e importante, non solo per questa Aula ma per il testo che consegna alla Camera, con l'augurio e l'auspicio che, in tempi rapidi, sia approvato così com'è. Anche attraverso questo provvedimento, si è provato a dare un contributo alla politica di sviluppo sostenibile che il nostro Paese può condurre attraverso l'Unione europea.
2015-10-21	PD	ValdinosiMara	Vorrei toccare due temi nel mio intervento. Il primo è quello del riuso dei materiali, che viene affrontato in modo ampio. Il nostro Paese può vantare il primo posto in Europa nell'industria del riuso del materiali e con questo provvedimento sosteniamo e incentiviamo un settore che è contemporaneamente vitale per l'ambiente, ma anche per l'economia. Ridurre, riutilizzare, riciclare la materia, recuperare energia: sono queste le "4R" che, applicate in quest'ordine, regolano la corretta gestione dei rifiuti, princìpi che da molti anni sono legge in Italia e in Europa.
2015-10-27	M5S	DonnoDaniela	Dicono tra le righe dei documenti ufficiali che lo hanno fatto per scongiurare l'aumento delle accise sui carburanti, una misura che sarebbe scattata come diretta conseguenza dell'ennesima bacchettata inflitta dall'Europa, questa volta a proposito dell'inversione contabile riguardante il pagamento dell'IVA; tuttavia è lecito pensare, oltre che fondato dal punto di vista pratico, che il Governo avrebbe dovuto individuare per tempo le coperture proprio in vista di una possibile mancata autorizzazione da parte della Commissione europea e tutto questo lo avrebbe dovuto fare non di certo con la decretazione d'urgenza, pratica da voi ormai abusata e svuotata completamente della propria valenza, ma con un'apposita clausola. Non occorre un esperto aviatore per capire che non ci si butta da altezze vertiginose senza avere il paracadute, peggio ancora se lo si fa ignorando i conti presentati dall'oste, soprattutto quando l'oste in questione si chiama Europa.
2015-10-28	LN	CrosioJonny	Chiedo scusa, signora Presidente, ma sono arrabbiato! Sono veramente arrabbiato, amareggiato e deluso per questo atteggiamento da parte del Governo e del sottosegretario Zanetti. Nessuno di noi ha bisogno di parteggiare per l'ordine del giorno. Ribadisco quello che ho detto questa mattina, ovverosia che stiamo parlando di una categoria di persone che ha dato tanto al nostro Paese, e a tutta l'Europa se vogliamo metterla così, e che purtroppo in Parlamento da qualsiasi schieramento politico sono sempre stati bistrattati. Per quanto mi riguarda, signor Sottosegretario, questo ordine del giorno, che alla fine finirà nei cassetti come tutti gli altri, non va bene; dobbiamo assumerci una responsabilità, perché questo testo è scritto male: all'origine, signor Sottosegretario, avete scritto male questo testo. Questa, purtroppo, è la verità. Bisognerebbe avere il coraggio di rimediare agli errori che vengono costantemente fatti nel Parlamento italiano per i lavoratori italiani all'estero e sanare una volta per tutte tale questione. Signor Sottosegretario, piuttosto che un ordine del giorno, l'Esecutivo doveva avere la capacità di venire in Parlamento e proporre al legislativo la volontà di agire con un disegno di legge specifico su questo tema, che nessuno ha mai fatto, in modo da sanare una volta per tutte il rapporto che i nostri lavoratori hanno all'estero. Purtroppo nessuno ha questa volontà. Ribadisco che io non ritiro assolutamente i miei emendamenti e non accetto ordini del giorno. Mi riservo inoltre di intervenire sui prossimi emendamenti simili che riguardano i lavoratori frontalieri, che è un'altra questione che forse il Governo non ha ancora capito.
2015-10-28	LN	CrosioJonny	Grazie, signora Presidente. Vorrei sottolineare il fatto che gli emendamenti 2.23 e 2.207 vanno a sanare le lacune presenti all'interno del provvedimento, in modo più specifico andando a penalizzare fortemente i lavoratori che hanno lavorato all'estero come lavoratori frontalieri. Per fare un esempio, stiamo parlando di lavoratori che cinque anni fa lavoravano, tre anni fa hanno smesso e oggi sono residenti in Italia perché qui lavorano e che purtroppo magari, per loro sfortuna, hanno un piccolo conto nella Confederazione elvetica in cui, con il sudore della propria fronte, hanno lasciato un gruzzoletto. Noi, cari colleghi, trattiamo anche loro come evasori fiscali, facendo pagare loro il 18 e non il 5 per cento. Benissimo, faremo sapere loro, nella maniera giusta, che li trattiamo esattamente come quelli coinvolti nell'inchiesta Pizza Connection, quelli che hanno portato saccate di milioni di euro nelle banche di Lugano, Zurigo e Ginevra. Consiglio a tutti i colleghi di leggere un bel libro che è stato scritto negli anni Ottanta dall'allora parlamentare socialista svizzero Jean Ziegler, dal titolo: «La Svizzera lava più bianco». Ecco, oggi possiamo dire che il Senato lava più bianco; il Senato riesce a lavare meglio i soldi di chi li ha portati in maniera illegittima in Svizzera (nelle banche di Lugano, di Zurigo e di Ginevra). I nostri lavoratori frontalieri, quegli italiani che hanno fatto grande l'Europa e questo Paese, come ricordava Micheloni, negli anni Settanta, dando un impulso all'economia del Paese li trattiamo a calci in culo. Complimenti!
2015-10-28	LN	TosatoPaolo	Lo scopo principale di questo provvedimento è sicuramente quello di evitare il rincaro delle accise sui carburanti, che per scelta di questo Governo sarebbe dovuto intervenire a partire dalla fine di settembre. Il Governo ha deciso di porre rimedio all'ultimo momento per evitare questa scelta sciagurata, in quanto la copertura che aveva individuato l'anno scorso si è rivelata assolutamente inadeguata. Infatti, la copertura, che doveva essere garantita dal cosiddetto reverse charge, è stata bocciata dall'Europa. Che altra copertura si è quindi inventata il Governo per evitare questo aumento? Con questo decreto s'intende praticamente allungare i tempi di applicazione della voluntary disclosure per aumentarne i volumi di gettito e ottenere così una copertura che vanifichi l'aumento delle accise sui carburanti. Di fatto il Governo ha scelto di offrire due mesi in più, da fine settembre a fine novembre, agli evasori fiscali di ogni genere e razza per dichiarare al fisco capitali portati indebitamente all'estero pagando una piccola penale in compenso rispetto a questa scelta che hanno la possibilità di fare grazie al Governo Renzi. Si è creato però qualche piccolo problema che è stato evidenziato da alcuni colleghi, in particolare dalla Lega Nord, con gli accorati interventi del senatore Crosio, che conosce bene questa realtà: i cittadini italiani che hanno lavorato onestamente all'estero di fatto verranno equiparati ai peggiori evasori fiscali e dovranno pagare la stessa penale per i loro depositi guadagnati regolarmente e onestamente. Il Governo rispetto a queste richieste di correggere il provvedimento, a questo richiamo ad una giustizia fiscale verso i contribuenti, ha deciso di non rispondere a queste istanze; in sostanza se ne frega, non la ritiene una questione rilevante e per il Governo sono evidentemente effetti collaterali trascurabili, l'importante è fare cassa, non contano i mezzi e i metodi, non si guarda in faccia a nessuno. Qual è quindi l'insegnamento di fondo che ci offre il Governo Renzi con questo provvedimento? Sei un evasore? Mettiti in regola e ti faccio lo sconto. Sei un onesto lavoratore transfrontaliero? Ti tasso due volte, perché sei andato a lavorare all'estero: potevi startene in Italia, magari a fare il disoccupato.
2015-10-28	M5S	MoroneseVilma	Accetto la riformulazione, ma il Ministero fa una grande, brutta figuraccia nei confronti degli italiani e dell'Europa, perché se in Europa diciamo una cosa e in Italia ne facciamo un'altra, per poi subire le procedure di infrazione, com'è capitato per le discariche abusive - e il Ministro è venuto il 15 ottobre in quest'Aula a dire baggianate - mi dispiace, ma è lo Stato italiano che fa figuracce enormi e saranno gli italiani a pagare l'ennesima infrazione salatissima. Spero che non siano i 40 milioni forfetari più i 40 milioni semestrali, com'è avvenuto per le discariche abusive, se no magari li paga il Ministro.
2015-10-28	M5S	MoroneseVilma	Signor Presidente, se ho inteso bene, va stralciato il primo dei considerata. PRESIDENTE. Sì, e poi la riformulazione riguarda anche gli impegni. MORONESE (M5S). Va bene, ma non riesco a comprendere perché si dica «valutare la possibilità di intervenire» per il secondo e il terzo impegno, perché non abbiamo la possibilità di decidere se intervenire o meno, mi perdoni, signor Ministro: nel gennaio del 2012 il Parlamento europeo ha approvato una risoluzione a maggioranza, quindi votata anche dai nostri rappresentanti in Europa, nella quale ci impegnavamo a intervenire con misure urgenti per dimezzare lo spreco entro il 2025. Quello che chiedo con il secondo e il terzo punto del dispositivo è di intervenire: non possiamo andare in contraddizione con quello che abbiamo sottoscritto e votato in Europa. In secondo luogo, la riformulazione è tesa ad eliminare la possibilità di rendere pubblici i dati alla base del piano nazionale di prevenzione dello spreco alimentare, che, essendo stato voluto dal Ministero, presumo sia stato portato avanti. Voglio capire come mai il Ministero dell'ambiente, quando c'è da rendere pubblici dei dati - anche quando lavora, ma c'è da rendere trasparente il proprio lavoro - ha questa grossa difficoltà. Abbiamo chiesto semplicemente totale trasparenza sul lavoro svolto in merito a questo piano, quindi vorrei capire come mai ci poniamo in contraddizione con quello che sottoscriviamo in Europa e perché il Ministero non voglia rendere pubblici questi dati. Chiedo al relatore e al Governo di cambiare questa valutazione, accettando il dispositivo che impegna il Governo così com'è, stralciando però il primo «considerato che» che mi avete sottoposto.
2015-10-29	M5S	NugnesPaola	Signor Presidente, gli emendamenti che ho presentato all'articolo 45 servono a specificare (potrebbe sembrare superfluo, ma purtroppo non lo è) quali sono i trattamenti che devono subire i rifiuti destinati alla discarica secondo la direttiva. Infatti sancire il fatto che il rifiuto debba essere trattato, finora non è stato sufficiente. Ad esempio, abbiamo subìto alcune sanzioni dall'Europa perché in Sicilia veniva portato in discarica il rifiuto talquale; si è provveduto con una tritovagliatura, com'è accaduto anche in Campania per un periodo, e sono state comminare altre sanzioni perché la tritovagliatura non è sufficiente a metterci in regola con le direttive europee. Purtroppo gli italiani hanno bisogno di regole molto stringenti altrimenti non comprendono bene cosa devono fare.
2015-11-03	LN	CrosioJonny	Per la Lega Nord questa è una battaglia storica. A suo tempo, avevamo proposto all'allora Governo Monti che nel rinnovo delle grandi concessioni idroelettriche, anche a costo di fare uno sgarbo all'Europa, si potesse pensare ad una compartecipazione territoriale. Pensavamo infatti che le Province potessero entrare in questo grande meccanismo e rinnovare, sperando che le nostre dighe, le nostre centrali e le nostre condotte forzate non venissero gestite, se va bene, da un tedesco o da un francese o, se va male, da un cinese, senza aver niente di personale contro i cinesi.
2015-11-03	PD	FasioloLaura	Signor Presidente, onorevoli colleghi, un terremoto di magnitudo 4,2 della scala Richter è stato registrato poco prima delle ore 9 di domenica 1° novembre in Slovenia, ai confini della Croazia. Il movimento tellurico si è avvertito molto bene nell'area triestina e nell'Isontino. L'epicentro è stato individuato a Obrezje, 25 chilometri da Krsko, dove si trova la centrale nucleare, a poco meno di 100 chilometri da Lubiana, mentre secondo l'Agenzia per l'ambiente slovena (Arso) il sisma è stato di magnitudo 4,2 della scala Richter, secondo il Centro ricerche sismologiche è stato di 4,8 e la Protezione civile del Friuli-Venezia Giulia, che ha registrato il terremoto, lo ha classificato di magnitudo 5. Le autorità slovene hanno rassicurato l'assessore regionale all'ambiente Sara Vito sulla funzionalità della centrale, che pare sia rimasta assolutamente indenne. Di ciò ci ha rassicurato lo stesso assessore. La televisione slovena ha riportato interviste a testimoni della zona che hanno riferito di lievi danni a Kostanjevica pri Krki, nei pressi dell'epicentro, che si trova alla profondità di 9,4 chilometri, a Podbocje. Chiedo ai nostri Ministri dell'ambiente e degli affari esteri di attivare le necessarie misure in accordo con la Slovenia e la Commissione europea, per un'approfondita verifica sullo stato della centrale, che è alquanto datata. Segnalo che il rischio sismico della centrale di Krsko, posta su una faglia (lo sottolineo), è un dato oggettivo, tanto che il precedente terremoto risale al 22 aprile dello scorso anno, con epicentro a 150 chilometri dalla medesima; ciò rende l'allarme elevato. Krsko è, infatti, considerata tra le centrali a maggior rischio nell'Est Europa. Si impone, perciò, un controllo immediato, con la richiesta all'Unione di approfondire lo stato delle cose e di valutare il livello di sicurezza della centrale stessa inviando un comitato di esperti sismologi ad alto livello, anche con tecnici italiani, a verificare la situazione in modo approfondito sia dal punto di vista dello stato attuale della struttura, sia - soprattutto - da quello della sicurezza del sito.
2015-11-05	M5S	PagliniSara	Per cambiare le regole che disciplinano l'esercizio del diritto di sciopero, si sarebbe dovuta intraprendere la strada della legge ordinaria (dato che vi è una riserva di legge) e non la decretazione d'urgenza. Non con un atto governativo blindato. Anziché mettere le mani sul diritto di sciopero, bisognerebbe veramente prendersi cura del settore, in tutti i suoi aspetti di sviluppo. L'Italia è al primo posto per numero di siti UNESCO, ma fanalino di coda in Europa per gli investimenti. E il nostro è il Paese che ha più beni culturali al mondo.
2015-11-17	FI	RomaniPaolo	Ministro, a me fa piacere che lei abbia rivalutato il ruolo e l'intervento russo nello scenario siriano, ma ho l'impressione che non sia stato approfondito a sufficienza il nodo che sta dietro al problema siriano. Il nodo è quello della comunità sunnita. Mentre nell'Iraq la comunità sunnita è tendenzialmente tribale e sono quei famosi capi tribù, cui si rivolse il generale Petraeus evocando per loro il risveglio, il surge, che consentì agli americani di andarsene da una guerra sbagliata, come fu quella dell'Iraq, la comunità sunnita siriana ha cercato rifugio in quel quinto di Siria che è oggi sotto l'autorità del Governo di Assad questo la dice lunga sulla differenza fondamentale che c'è tra il teatro siriano da quello iracheno: là gli ufficiali di Saddam Hussein e i capi tribù sunniti sono con l'ISIS e combattono con l'ISIS contro il Governo sciita di Baghdad e le scelleratezze delle milizie sciite e del Governo Maliki; in Siria la comunità sunnita ha trovato rifugio a Latakia, a Tarsus, nella parte governata dal Governo di Assad. Quindi, il Governo russo è giustamente intervenuto per difendere quella linea del fronte: se si fosse verificata la rottura di quella linea del fronte, ci saremmo trovati tra i 10 e i 15 milioni di siriani a cercare scampo dalle bande criminali dei terroristi dell'ISIS. Il Governo italiano deve quindi decidere qual è la priorità. È più importante la transizione del Governo Assad (con quello che ne può conseguire in termini di protezione del territorio siriano e della comunità non solo alawita, ma anche sunnita), oppure è più importante battere sul terreno Daesh, come giustamente lei, signor Ministro, dice spesso che debba essere chiamata (come molti sanno, infatti il termine «daesh» in arabo ha anche una connotazione negativa e dispregiativa)? Sembra che il Governo italiano non voglia fare questa scelta anche se, signor Ministro, oggi la dovete fare perché è una scelta che alcuni hanno già preso. Oggi siamo di fronte ad un appello del presidente Hollande, che ha fatto riferimento all'articolo 42, comma 7, del Trattato dell'Unione europea. Vorrei dare lettura di questa disposizione: «Qualora uno Stato membro subisca un'aggressione armata nel suo territorio, gli altri Stati membri sono tenuti a prestargli aiuto e assistenza con tutti i mezzi in loro possesso, in conformità con l'articolo 51 della Carta delle Nazioni Unite». Non vorrei che anche in questa occasione tornasse di moda la vecchia battuta di Henry Kissinger: «Chi devo chiamare se voglio parlare con l'Europa?». Mi auguro che questo non accada. Ieri è pervenuta una richiesta forte da parte di tutta l'Assemblea nazionale e tutto il Senato francesi; a Versailles si sono riuniti 900 parlamentari e solamente due di essi non si sono alzati per applaudire il discorso forte di Hollande (non voglio citare il partito al quale appartengono). Se noi vogliamo dare una risposta dobbiamo parlare dei mezzi che dobbiamo e vogliamo mettere a disposizione: non è solo una questione di mezzi, ma è anche una questione di mezzi. Non vorrei che si ritornasse al ritornello delle ultime settimane, quando qualcuno si è chiesto: cosa volete che possa cambiare se quattro tornado italiani bombarderanno o meno le postazioni dell'ISIS? È un problema di assunzione di responsabilità e la logica del ritornello che ho citato impedisce all'Europa di crescere nella sua capacità di assumersi responsabilità collettive. L'attacco a Parigi è stato un attacco a tutta l'Europa. Se continuerà l'atteggiamento dell'indifferenza, delle parole e delle partecipazioni alle conferenze internazionali senza assunzione diretta di responsabilità, possiamo star certi che la montagna europea partorirà, ancora una volta, il solito topolino. Dobbiamo quindi dimostrare, come Paese e comunità di cittadini, quanto sia concreta la nostra disponibilità a correre dei rischi insieme per la sicurezza collettiva del nostro Paese e di tutta l'Europa. Sarà pur vero che, come dice il presidente del Consiglio Renzi, occorre una reazione di testa e di cuore, ma non di pancia. Tuttavia, considerando la storica reputazione non proprio specchiata dell'Italia in quanto ad affidabilità nei momenti difficili (attenuata forse in parte da tanti anni di partecipazione a missioni internazionali, dove - lo devo dire - l'intensità del combattimento non è mai stata elevatissima), occorre evitare oggi, signori Ministri, di rafforzare la sensazione che l'Italia sia sempre pronta ad avanzare distinguo ed eccezioni quando l'unità di azione europea implica anche decisioni ardue, difficili ed impopolari. Signor Presidente del Consiglio, Ministro dell'interno, Ministro degli affari esteri, se non vogliamo sprecare tutto il lavoro fin qui fatto, non offriamo del nostro Paese la solita immagine di partner mai davvero fino in fondo affidabile. La reputazione internazionale si costruisce in base non al numero di citazioni nelle conferenze internazionali, ma alle responsabilità, anche pesanti, che un Paese ed una comunità di cittadini come la nostra sono in grado di assumersi in maniera seria.
2015-11-17	LN	CentinaioGianMarco	Signor Presidente, la risposta deve essere dura, mostrando i muscoli e non facendo l'errore che si è fatto a suo tempo con la Libia: occorre avere un progetto su quello che sarà il futuro dopo la sconfitta dello Stato islamico. Mi spiace dover contraddire un esimio onorevole della Camera dei deputati, magari più famoso - anzi, sicuramente più famoso - di noi, ma con lo Stato islamico non si tratta. Con l'ISIS non si tratta e non si va a parlare: con l'ISIS si combatte, perché l'unica parola dell'ISIS è la violenza e alla violenza, purtroppo, si deve rispondere nello stesso modo. Ne stanno discutendo gli Stati Uniti e la Russia, che finalmente si sono rimessi a parlare (anche questo è un fatto importantissimo). Proprio quella Russia che noi, signor Ministro, abbiamo cercato di penalizzare con l' embargo, mettendoci in una situazione ambigua: da un lato, infatti, andavamo dietro agli interessi di una parte dell'Europa e dall'altro avevamo il presidente Renzi che, invece, schiacciava l'occhiolino a Putin. Però adesso bisogna decidersi tra un'opzione e l'altra: ci vuole un po' di chiarezza nei confronti degli interlocutori, a livello internazionale, altrimenti non possiamo poi lamentarci perché l'Italia è sempre emarginata e nessuno ci considera, quando vengono assunte decisioni importanti a livello internazionale.
2015-11-17	M5S	GiarrussoMarioMichele	Organizzare una ventina di persone, tante macchine, il trasporto di armi da guerra e di esplosivi richiede basi e covi e richiede soldi, signor Ministro. Qui c'è il problema del network criminale di chi ricicla i soldi in Europa, nei nostri Paesi e nelle nostre città. Questo problema dobbiamo affrontarlo qui, signor Ministro, perché è vero che il rischio non può essere zero ma, certamente, se io trovo una semplice pistola invece che dieci AK-47 il danno che posso provocare sarà sì un danno importante ma sarà limitato. Non dobbiamo poi dimenticare che questi attentatori venivano dalle banlieue, come è stato ricordato, cioè dai quartieri degradati della Francia e del Belgio: sono figli della disperazione e della crisi.
2015-11-17	M5S	GiarrussoMarioMichele	Signor Presidente, colleghi, l'attacco che venerdì è stato portato al cuore della nostra Europa, al cuore di Parigi, ha scosso tutti noi, ha scosso questo Paese, ha lasciato atterriti e inorriditi i nostri cittadini che si sono sentiti vicini ai nostri fratelli francesi, a quanti hanno perduto compagni, figli, fratelli. L'orrore è arrivato nelle nostre case, si è insinuato anche nel nostro Paese, nella nostra vita, attraverso le immagini che arrivavano dalla Francia. I cittadini di questo Paese hanno cominciato a chiedersi cosa stesse succedendo e hanno preteso, e pretendono, di avere delle risposte. E le vogliono da qui, da noi.
2015-11-17	PD	SangalliGianCarlo	Il suo strumento è il terrore e vuole evocare in ognuno di noi una reazione terrorizzata che non rispetta più la nostra essenza, i nostri valori, la nostra stessa dignità. Ebbene, io penso che questo sia il momento in cui un Paese dalla storia lunga e dalla democrazia acquisita come il nostro possa dare impulso in Europa ad una politica comune europea, e che anche in Italia si possa evitare di utilizzare la politica internazionale ad uso della politica interna. Quando la politica internazionale diventa strumento della politica interna succedono dei guai drammatici. Evitiamo di farci prendere da un eccessivo allarmismo. Gestiamo le cose con la necessaria tranquillità e serenità e con il necessario rigore di cui siamo stati capaci. Non smettiamo di riflettere e cominciano ad apprezzare coloro che, non avendo niente da dire, come diceva Oscar Wilde, qualche volta tacciono. È qualcosa che sarebbe davvero utile in un momento come questo.
2015-11-17	PD	SangalliGianCarlo	Mi sia consentito un pensiero speciale - e ha fatto bene ad esprimerlo il presidente Casini, di cui ho condiviso in toto l'intervento - per la famiglia di Valeria Solesin, per la sobrietà con cui ha affrontato questo incolmabile dolore, cui tutti ci sentiamo accomunati. Ricordo la foto, circolata in questi giorni sui media, che ritrae questa giovane ragazza e che testimonia l'espressione, il sorriso e la storia di una ragazza impegnata e colta, studiosa e solidale, quella che nell'intimo di ognuno di noi rappresenta il volto futuro dell'Europa: il volto dell'impegno, della cultura, della capacità di relazione, nel rispetto di ogni differenza. Quel sorriso e quel volto sereno, che i media hanno rimandato nel nostro Paese, insieme a quelli di decine di ragazzi, vittime dello stesso terrorismo, sono anche un monito per tutti noi a rimanere uniti, a pensare prima di agire e di parlare, ad individuare laboriosamente la strada per superare e battere quanto di più insensato la natura umana talvolta riesce a produrre. Penso alle vittime di Parigi, ma anche a quelle di Beirut, dell'aereo russo nel Sinai, di Tunisi, di Garissa e dei tanti attentati che si sono susseguiti dall'11 settembre 2001, coloro ai quali dobbiamo un molteplice impegno culturale, cooperativo, politico e anche militare. Come ha ricordato il Presidente della Repubblica, occorrono intransigenza, decisione e fermezza contro un nemico, quello della violenza, dell'oscurantismo, del fondamentalismo, di un' idea totalitaria di islamismo, che si va affermando non solo sul terreno dell'Iraq, della Siria e della Libia, ma che ha scelto atti di barbarie di grande forza evocatrice anche nel nostro continente. Il passo diverso di questo terrorismo sta infatti nella grande capacità di cogliere, negli atti che compie, il punto debole del sentimento di un Paese e di un popolo. In Tunisia, che dopo una delle poche vere primavere arabe ha costruito il proprio percorso di democrazia, si colpisce il fattore più importante di quell'economia, ovvero il turismo. Analogamente è stato fatto in Egitto e in Algeria e analogamente viene fatto, per due volte, nella patria dell'illuminismo e della cultura europea, proprio in un centro che è il grande polo di attrazione turistica e culturale del mondo. A partire da noi, dall'Italia e dall'Europa, è necessaria una grande unità tra le forze politiche e devo dare atto ai due Ministri che sono intervenuti di aver fatto questo appello all'unità. Devo dire, con sincerità e onestà, che do atto ai due Ministri, a nome mio e del mio partito, anche dell'ottimo lavoro che stanno svolgendo, in una situazione nella quale sono stati in grado di comprendere di essere attori importanti e anche di prevenire atti delittuosi e terroristici, come quelli che sono avvenuti in altri Paesi. Non è detto che ciò avvenga per sempre: nessuno di noi è in grado di prevedere il futuro, come è stato detto, ma è pur vero che le nostre forze di polizia, le nostre Forze dell'ordine, il nostro esercito, la nostra intelligence meritano qua, da parte del Parlamento italiano, il riconoscimento per la qualità della loro opera
2015-11-17	PD	SangalliGianCarlo	Signor Presidente, signori Ministri, colleghi senatori, di fronte alla strage di Parigi non possiamo che esprimere, prima di ogni altra cosa, un senso di dolore profondo e di lutto per le vittime e tutta la nostra solidarietà per un Paese fratello e per una città che rappresenta, nell'esperienza anche personale di ognuno di noi, un simbolo di convivenza e di valori europei. Tali valori sono quelli della libertà, che si esprime nelle sue diverse forme, della democrazia, della giustizia e dell'inclusione sociale; sono i valori dell'Europa, su cui l'Europa stessa si è fondata.
2015-11-17	PD	SangalliGianCarlo	per l'abnegazione che mettono in atto e per la forza e la capacità operativa che hanno saputo mettere in campo, anche rispetto alle intelligence di tanti Paesi, che normalmente giudichiamo più evoluti del nostro. L'unità della politica e della cultura del nostro Paese è un elemento di forza. Essa dà vigore all'alleanza nata nel settembre del 2014, con la risoluzione n. 2178 delle Nazioni Unite. Tale coalizione, nella quale ci siamo impegnati, include Paesi arabi sunniti della regione e molti Paesi europei, che dal 2014 sono già intervenuti sia in Siria che in Iraq, per contrastare Daesh e l'ISIS. Per sconfiggere questo totalitarismo fanatico islamico serve una grande alleanza dentro e fuori i confini dell'Europa. Ciò che si è fatto finora è molto, ma non basta; adesso chiediamo alla coalizione, a partire dagli Stati Uniti e dalla Russia ai membri del Consiglio di sicurezza delle Nazioni Unite, di avere più coordinamento politico; di essere più uniti nella soluzione della transizione siriana, che porti quel Paese fuori dalla guerra civile, che lì ha provocato 250.000 vittime, e che contrasti a tutto campo, senza ambiguità, con forza culturale e di cooperazione, determinando un taglio netto, i finanziamenti e le forme malcelate di acquiescenza, quando non di sostegno, che alcuni Paesi mettono in campo con una certa ambiguità di comportamento. Si smetta di sostenere in modo dissimulato le forze che agiscono sotto la bandiera nera dell'ISIS. Bisogna far sì che la comunità internazionale, non solo una parte di essa, liberi quei territori e quei popoli da un conflitto che innanzi tutto è dentro l'Islam; è questo che dobbiamo sapere: è soprattutto un conflitto interno all'Islam. Noi Europa, noi Italia, noi mondo occidentale, abbiamo fatto in passato errori molto gravi. Se siamo in quei territori di fronte ad una catastrofe, questo è anche il frutto di scelte scellerate fatte alla fine del secolo scorso e all'inizio di questo secolo, quando si decise di esportare la democrazia sulla punta delle baionette; quando si sono aperti conflitti, mai conclusi, con l'idea di liberare il campo da personaggi divenuti scomodi, ma senza idee sulle alternative praticabili, sulla reale dislocazione delle forze in campo, sul radicamento culturale delle diverse etnie, sulle fazioni religiose e tribali, sugli interessi economici e sui traffici internazionali. Troppo spesso si è agito sull'onda dell'emozione e di pressioni non disinteressate di taluni per destabilizzare quelle regioni e la relazione tra quei popoli, le diverse religioni e le diverse etnie. Si è stimolata questa divisione pensando di poter tenere il Medio Oriente e quelle aree in una condizione di minore offensiva rispetto ad una parte dell'Occidente e ad altri scenari della politica e della politica internazionale. Fronteggiare la minaccia significa combattere il terrorismo con l'obiettivo di distruggere la sua capacità di controllare il territorio e di estirpare la sua capacità di attrazione. Nel 2014 il presidente Obama diceva che il terrorismo può essere sconfitto solo da un approccio sostenibile e globale, che coinvolga la partecipazione attiva e la collaborazione di tutti gli Stati. Credo abbia avuto ragione nei giorni scorsi Romano Prodi, quando ha sottolineato che il terrorismo dovrebbe essere avvertito come il pericolo numero uno di tutte le potenze, e siccome l'uso della forza urta contro la diversità di interessi di questi stessi Paesi, serve la politica. Ad essere colpita è stata la Francia perché la Francia si è trovata forse sola nell'iniziativa europea, perché è mancata un'iniziativa europea completa, perché finora non c'è stata una politica militare, oltre che una politica estera europea. Non ci può essere una politica solo italiana, solo francese o solo tedesca; servono misure coordinate in fasi di questo tipo. Noi dobbiamo operare, come abbiamo fatto a Vienna, nella direzione di misure coordinate, europee e multilaterali che servano contro il terrorismo, ma che contemporaneamente possano portare a soluzioni ammissibili in aree del pianeta nelle quale forti sono le contraddizioni e fortemente innovative sono le soluzioni che si sono trovate. L'ISIS ha risorse finanziarie, vende il petrolio, a prezzi inferiori a quelli praticati da altri; a questo si aggiungono i rapimenti, il traffico di droga e, nel caso libico, anche la tratta delle persone. È un problema complesso e c'è bisogno di una soluzione politica, ma non è facile mettere d'accordo tutti. Questa soluzione politica però parte dall'accordo tra Stati Uniti e Russia. La questione ucraina non aiuta, ma questo accordo è l'unica via che noi abbiamo per affrontare la questione siriana, e successivamente la questione libica, nel modo adeguato per affrontare un tema di questa natura. Il vertice di Vienna sembra andare nella direzione giusta e da noi auspicata, cioè l'uscita di scena, come ha detto lei, ministro Gentiloni, del dittatore Assad. Allo stesso modo, dobbiamo guardare con attenzione all'evoluzione della situazione in Libia, dove le milizie di Tripoli e di Tobruk in queste ore stanno combattendo fianco a fianco contro il califfato ed è una buona notizia in una situazione di crisi acuta come quella libica. La diplomazia può aiutare a vincere anche militarmente, senza stragi di innocenti, e vincere militarmente ovviamente è un obiettivo doveroso, ma non vuol dire bombardare subito né mettere gli scarponi sul terreno siriano. Dobbiamo imparare a convivere con la massima allerta, ma anche con molta intelligenza politica. Il terrorismo dell'ISIS cerca di globalizzare un conflitto che sul campo dimostra ormai le sue difficoltà. L'ISIS sul campo è più in difficoltà di uno o due mesi fa.
2015-11-19	LN	TosatoPaolo	Questa sembra una qualsiasi delle manovre che si sono susseguite in questi anni, soprattutto negli ultimi quattro anni in cui sta governando il Partito Democratico, e che sono basate soprattutto sulla spesa di risorse che non ci sono: l'anno scorso la manovra ha utilizzato dieci miliardi in deficit, che evidentemente si sono tradotti in un aumento del debito pubblico, e anche quest'anno si utilizza questo strumento per un valore quasi raddoppiato (17 miliardi). Si spendono risorse che il Paese non ha senza incidere una volta in modo efficace ed equo sulla riduzione della spesa pubblica, sulla diminuzione dei costi dell'apparato statale. In questi due anni il governo Renzi si è fatto bello agli occhi degli italiani riducendo esclusivamente i trasferimenti di risorse a enti locali, Comuni, Province e Regioni per quei servizi essenziali rivolti non agli amministratori; egli non ha fatto un torto a Presidenti di Regione e a sindaci, ma a tutti quei cittadini che hanno diritto a servizi adeguati e in particolare a una sanità all'altezza del nostro Paese. Anche nel disegno di legge di stabilità in esame si va sempre nella stessa direzione: in questo caso tagli esclusivamente alle Regioni, alla possibilità dei cittadini di avere una sanità all'altezza, adeguata alle reali necessità, e non si colpisce il vero problema che si è creato negli ultimi 50 anni, cioè quello di una spesa crescente, di un utilizzo della ricchezza prodotta dagli italiani per creare un grande apparato statale che ha divorato fiumi di risorse, senza che effettivamente risulterebbero produttive e utili al nostro territorio e alle nostre popolazioni. La dimostrazione che questo è vero è dettata da un fatto molto semplice: i responsabili alla spending review individuati dal governo Renzi si sono dimessi. Questa evidenza dimostra che Renzi non vuole ridurre le spese effettivamente inutili, quelle che non sarebbe popolare diminuire, ma che finalmente darebbero veramente una risposta efficace a questa necessità reale ed evidente, che si tende esclusivamente a spostare nel tempo. Poi c'è un grande inganno legato alle clausole di salvaguardia: è vero, per il 2016 sono stati disinnescati i rischi di aumento delle accise delle benzine e dell'IVA, manovre necessarie per le scelte dei Governi precedenti del PD, che hanno introdotto questa spada di Damocle sulla testa degli italiani. I rischi dell'introduzione di queste norme sono stati quindi esclusivamente rinviati al 2017, e non sono stati azzerati, perché rimangono realistici qualora ci ritrovassimo in una situazione di difficoltà e di crisi in una congiuntura diversa da quella attuale che vede tutti gli indicatori favorevoli: come sappiamo tutti, il costo del denaro, il costo del petrolio, lo spread basso che quindi non incide eccessivamente sulle cifre legate agli interessi sul debito pubblico. Ma questa non è la soluzione, bensì una situazione congiunturale positiva che andava sfruttata sicuramente meglio rispetto a quello che sta facendo il Governo. Inoltre, ci sono quattro punti che non sono stati minimamente toccati. Lavoro: non è vero che c'è una ripresa effettiva dell'occupazione; c'è una trasformazione di contratti da precari a tempo indeterminato, legata esclusivamente a incentivi che coloro che danno lavoro possono utilizzare per poter invertire questo meccanismo e questa priorità nell'assunzione dei propri dipendenti. Non c'è aumento dell'occupazione. Non si è affrontato il tema delle pensioni. C'è stato un dibattito, ma nessuna risposta da parte del Governo. È evidente a tutti l'ingiustizia della legge Fornero e gli effetti negativi che ha sulla vita di tante persone, in particolare sulla vita degli esodati. Per quanto riguarda poi l'opzione donna, si è annunciato qualcosa, ma poi non si è realizzato fino in fondo ciò che era necessario. Anche questa è un'ingiustizia non affrontata da questo disegno di legge di stabilità. Lo stesso vale per la sicurezza, e non solo quella rivolta alla contingenza attuale, ossia a una situazione in cui c'è il terrorismo internazionale che sta colpendo l'Europa e colpisce Parigi; l'Italia non può ignorare - ma Renzi lo sta facendo - che domani potrebbe colpire Roma, l'Italia e i nostri cittadini. La sensazione che abbiamo è che Renzi abbia messo la testa sotto la sabbia e stia cercando di ignorare quello che è accaduto facendo finta che questo non possa accadere anche in Italia. La sicurezza idrogeologica del Paese: le risposte sono assolutamente inadeguate; non si possono spalmare gli investimenti su più anni e sperare che il tempo non porti altri disastri, altri lutti, nel corso dell'anno prossimo. Queste erano le questioni sulle quali volevamo ascoltare delle risposte. In tema di sicurezza, che riguarda non solo il terrorismo ma anche l'insicurezza che vivono i nostri cittadini spesso aggrediti nelle proprie abitazioni e oggetto di forte violenza, non ci sono investimenti. I presidi stanno diminuendo sul territorio e non c'è controllo adeguato durante la notte: non ci sono le risorse e non c'è una politica, a riguardo. Il Governo cosa ha fatto? Ha chiesto all'Europa flessibilità esclusivamente per affrontare l'emergenza migratoria, cioè la politica dell'invasione e dell'accoglienza indiscriminata di tutti i clandestini che arrivano via mare. Su questo si è battuto Renzi e non, come ha fatto Hollande, sulla necessità di avere risorse da stanziare per difendere il nostro territorio e i nostri cittadini: è una visione totalmente diversa dalla nostra. Il nostro è quindi un Paese quindi che non può avere la certezza di avere lavoro, pensioni adeguate, sicurezza nelle proprie case rispetto alla criminalità e al terrorismo, e che non può nemmeno avere la sicurezza di vivere in territori dove eventi climatici straordinari non mettano in discussione la propria incolumità. Questo non è il Paese in cui ci riconosciamo; queste non sono le priorità contenute nel disegno di legge di stabilità: tali priorità non dovevano essere ignorate, mentre questo Governo le ha totalmente disattese. Noi avremmo proposto soluzioni alternative. L'Italia in cui stiamo vivendo è governata da un Presidente del Consiglio che ha perso contatto con la realtà e che non sta dando le risposte necessarie alla sicurezza della nostra gente.
2015-11-19	PD	LucheriniCarlo	Non è vero che questa è una manovra fatta in deficit, perché, per la prima volta, dopo otto anni di crescita ininterrotta, oggi il nostro rapporto deficit -PIL si attesta intorno all'1,4 per cento, e negli anni successivi il rapporto debito-PIL è atteso ridursi ad un ritmo più elevato per raggiungere valori inferiori al 120 per cento nel 2019. Sono parole del ministro Padoan in audizione. Non è vero - ripeto - che questa è una manovra fatta in deficit. È una manovra che rispetta i parametri europei e che sarà di grande giovamento per il Paese, perché introduce una serie di proposte che vanno tutte nel senso di accrescere i consumi e gli investimenti. Viene riconfermata anche per quest'anno la diminuzione delle tasse introdotta con gli 80 euro, che andava in aiuto soprattutto ai redditi fissi; l'eliminazione degli aumenti delle accise e dell'IVA (solo questo intervento costa 16,8 miliardi). Si tratta di un problema che l'attuale Governo si è ritrovato in eredità dai Governi passati, e che non è automatico scongiurare, perché due anni fa scattò l'aumento dell'IVA. Far aumentare oggi l'IVA di un punto sarebbe delittuoso perché comprimerebbe i consumi e la ripresa. Si elimina l'imposta sulla casa (3,7 miliardi). Certo, si può discutere se bisognava prevederlo per tutti o solo per alcuni, però è un intervento che va a favore della stragrande maggioranza degli italiani, atteso che in Italia l'80 per cento degli italiani è proprietario della casa in cui abita. Togliamo l'IMU agricola; diamo compensazione ai Comuni perché non facciamo come fece Berlusconi, che tolse l'IMU a carico dei Comuni che dovettero aumentare le tasse locali. Liberiamo parzialmente i Comuni dal patto di stabilità, rilanciando gli investimenti per le scuole e per le infrastrutture. Togliamo l'IMU sugli imbullonati a tutte le aziende che avevano questo carico fiscale. Viene azzerata l'IRAP in agricoltura e pesca. Si ridurrà l'IRES dal 2017 e, se passa la clausola dello 0,2, lo faremo già da quest'anno. Queste sono solo alcune delle misure che si trovano all'interno di questa legge di stabilità, una legge di grande impegno e di grande impatto per il Paese, che sosterrà con grande forza una crescita che è già in atto e che è in atto non contro il Governo, ma proprio perché il Governo ha portato avanti una politica incisiva di riforme che ha rilanciato il Paese in Italia e in Europa. PRESIDENTE. È iscritto a parlare il senatore Mirabelli. Ne ha facoltà.
2015-11-20	LN	ArrigoniPaolo	C'è poco per i nuovi investimenti. Ancora irrisorie le risorse per opere di difesa del suolo contro i dissesto idrogeologico. Abbiamo un territorio fragile, che cade a pezzi, che registra continuamente smottamenti, frane, alluvioni. Si opererà ancora troppo sull'emergenza e poco sulla prevenzione. Questi sono gli eventi eccezionali per il quale il Governo doveva battersi in Europa per avere la flessibilità sul bilancio anziché per l'immigrazione! Grave, infine, dopo tutto quello che è successo la scorsa settimana a Parigi, che non si siano volute stanziare subito, qui in Senato, risorse per potenziare l'apparato di sicurezza del Paese e attuare un piano efficace contro l'incalzante minaccia terroristica. Signor Presidente, gli italiani sono molto preoccupati da questo terrorismo di matrice islamica e scioccati dall'alta percentuale di islamici che vivono qui e che giustificano gli attentati di Parigi, dove sono state massacrate 130 persone.
2015-11-20	LN	CandianiStefano	Signora Presidente, era la metà del mese di ottobre quando abbiamo avuto una prima cognizione della cornice generale della finanziaria con 25 tweet fatti da Matteo Renzi, presidente del Consiglio dei ministri, che annunciavano al Paese il contenuto del disegno di legge di stabilità; un contenuto che per le successive tre settimane è rimasto sconosciuto ai senatori, ai deputati, agli uffici del Senato e della Camera e ai cittadini. Nemmeno più le slide, troppa fatica, ma 25 tweet gettati alla stampa per creare confusione ed enfasi senza contenuto. Signora Presidente, questo non è un modo di fare con il quale si può chiedere fiducia, perché vuol dire prendersi beffa dei cittadini, non badare al contenuto ma solo alla forma, vendere un'immagine che è ben lontana dalla concretezza di cui oggi ci sarebbe bisogno. Ancora una volta, infatti, ci chiediamo qual è il contenuto della manovra, perché in quei 25 tweet non c'era scritto che il Governo basa gran parte della finanziaria sulla immorale leva del gioco d'azzardo: 600 milioni ogni anno per il prossimo triennio che proverete ad incassare andandoli a prendere dalle tasche dei cittadini, illudendoli addirittura che possano andare a cercare risposta alle loro sventure con il gioco d'azzardo. Queste sono le basi sulle quali si regge la vostra politica finanziaria? A questa domanda non ci è stata data risposta, perché se un provvedimento serio andava fatto - e lo chiediamo da anni - era la riduzione del gioco d'azzardo diffuso nei Comuni, che sta drenando risorse ai cittadini, soprattutto a quelli che sono più indifesi rispetto alla crisi economica. Eppure ci saremmo aspettati una finanziaria che andasse a seminare creando investimenti, perché anche a questo proposito - e cito dalla cronaca, non faccio dichiarazioni inventate - dal 2009 al 2014 gli investimenti nelle amministrazioni locali sono crollati del 33 per cento, con un calo che ha interessato tutte le più importanti voci di spesa, dai fabbricati alle opere stradali. La ripresa passa per una ripartenza dei consumi, ma anche e soprattutto per un ritorno degli investimenti pubblici; per questo sarebbe stato opportuno che, grazie ai risparmi ottenuti attraverso un'efficace revisione della spesa (che non c'è stata), il Governo destinasse nuove risorse per le opere pubbliche. Signora Presidente, mi chiedo dove siano questi investimenti che avrebbero la possibilità di creare lavoro e crescita economica, altrimenti si sta parlando solo di operazioni finanziarie. A questo riguardo, un'altra illusione è quella dell'innalzamento della soglia di uso del contante. Citiamo però un'altra misura che il Governo dovrebbe adottare, ma che non fa perché è sotto ricatto delle banche: abbassate, riducete e togliete i costi che ha oggi la moneta elettronica, che hanno le carte di credito, le commissioni che i commercianti pagano e allora avrete ridotto anche la quantità di contante circolante, ma andando a creare un sistema che non penalizzi chi utilizza la moneta elettronica. Avviandomi a concludere, questa è una finanziaria che ci delude e che contiene ancora miliardi di spesa, ad esempio un miliardo di spesa all'anno per i tre anni successivi per l'ospitalità dei clandestini in questo Paese; si usino invece quei soldi per definire velocemente la posizione di chi viene portato dagli scafisti in Europa e in Italia, definendo subito chi ha diritto a restarci perché è profugo e respingendo subito chi non è altro che clandestino e per di più con identità sconosciuta, altrimenti andiamo veramente a illudere i cittadini. Così non si abbassano le tasse: si illude la gente diminuendo l'IMU, ma nella realtà dei fatti si aumentano le tasse, con una pressione fiscale che ormai è la più alta d'Europa. Signora Presidente, il 56 per cento degli italiani è convinto che oggi ci troviamo in uno stato di guerra, anche se non dichiarata. Da questa finanziaria il Paese avrebbe potuto trovare un'unità che il Governo ha rifiutato imponendo questa fiducia. Ha ragione il Presidente della Commissione bilancio quando dice che ci sarebbe stata la possibilità di condurre un dibattito molto operativo e conclusivo. Ma non è stato fatto. Noi rimaniamo delusi e auguriamo a tutti di avere più coraggio rispetto alla determinazione che il nostro Paese, in questo momento, richiede, e non con l'approvazione della fiducia, ma con un dibattito serio in Parlamento.
2015-11-20	LN	CrosioJonny	Io mi limito a parlare dei temi di mia diretta competenza (sicuramente i miei colleghi faranno lo stesso su altri temi). È veramente preoccupante, lo dico in maniera molto distaccata. Io sono veramente preoccupato e non solo io, perché anche gli operatori sono preoccupati. Noi crediamo che questa sia una manovra preelettorale, perché questo è nelle corde e nello spirito di Matteo Renzi. Non sappiamo bene fino a che punto arrivi l'incoscienza e non sappiamo dove termini l'incoscienza e dove possa partire l'incapacità. Il fatto vero è che comunque il nostro Paese sta arrancando. Prendiamo i territori a pesci in faccia, perché la mission principale è quella di svuotare l'ente locale. Il male sta nella periferia e va tutto portato al centro. Colgo l'occasione che è rientrato in Aula il vice ministro Morando, per portargli il saluto di alcune popolazioni della montagna, che ringraziano lui e il Governo per il regalo di Natale che abbiamo fatto alle zone di montagna. Mi hanno scritto ieri sera di ringraziarla, signor Vice Ministro, per aver disatteso le aspettative relative ad una richiesta molto umile delle popolazioni di montagna, che chiedevano che venisse almeno tolto il 22 per cento di IVA sul pellet per il riscaldamento. Sapete quanto incide la spesa per riscaldare la casa nell'economia di una famiglia nelle zone di montagna. Grazie per aver rimesso il 22 per cento sul pellet: forse siamo l'unico Paese d'Europa. E mi pregano di consigliarle, conoscendo la sua passione verso la montagna (non sappiamo se anche verso gli sport invernali), di non venire a sciare da me in Valtellina, perché, sebbene la tentazione sia quella di tagliarle altro, sicuramente le tagliano le gomme.
2015-11-20	M5S	LezziBarbara	(ore 12,39) ( Segue LEZZI). È proprio questo modo di agire che noi contestiamo. È vero che sono state rimandate e nel 2016 non ci sono; è anche vero che a legislazione vigente nel 2018 avremo l'IVA al 25 per cento, dal 22 per cento attuale, e quella del 10 per cento salirà al 13 per cento. Ci sono state risparmiate quest'anno, ma purtroppo le lacrime e il sangue ci sono ancora. Mi meraviglio che il senatore Azzollini non metta l'accento su questo punto, perché veramente mi chiedo come lo si possa fare dopo che la Banca mondiale ci ha detto che per l'Italia il total tax rate, cioè il peso complessivo dello Stato (delle tasse) sui profitti delle imprese, è del 64,8 per cento, contro poco più del 40 per cento del resto d'Europa. Mi chiedo allora come fare a non dire che quelle clausole di salvaguardia sono state bloccate anche perché c'è l'operazione decontribuzione. La decontribuzione passa da una norma che era strutturale, in vigore già dal 1990, a una norma spot, transitoria, l'anno scorso, valida per i soli assunti nel 2015, che concede come alleggerimento degli oneri fino a 24.000 euro in tre anni. Adesso si passa ad un'altra norma transitoria per i soli assunti nel 2016, che comporterà un alleggerimento nel prossimo biennio per soli 6.500 euro. Se consideriamo quindi che questo total tax rate, questo 64,8 per cento, per il 40 per cento è determinato dagli oneri contributivi, assicurativi e previdenziali, allora dove sta la risposta del MEF di fronte a una distorsione così evidente? Si parla di competitività delle aziende, ma non si vanno a risolvere i vizi veri di questo Stato, di questo Paese che purtroppo non può respirare e che ancora una volta, con questa legge di stabilità non ha, aria nuova. Durante il passaggio in Commissione si è promesso qualcosa, anche per la questione Sud. Ricordiamo che la decontribuzione era al cento per cento nella norma strutturale proprio per i paesi del Sud, quelli svantaggiati, e per passare a una norma più ampia si sono tolti anche 3,5 miliardi di euro dal Fondo coesione e sviluppo, che per l'80 per cento è sempre per le Regioni del Sud. Allora, su insistenza del Parlamento, si è detto che alla Camera si affronterà il problema del Sud. Ma di fronte al fatto che da una norma strutturale arriveremo comunque a una norma spot (che sia un piccolo credito d'imposta, che sia un anno in più di decontribuzione), in ogni caso non si può non parlare di rapina prima di tutto ai danni del Sud, ma anche ai danni del Nord. Infatti, la norma contenuta nella legge n. 407 del 1990 era strutturale, per le imprese artigiane valeva per tutto il territorio nazionale, e per il 50 per cento prevedeva questo alleggerimento da sempre. Pertanto, in questo modo sicuramente non si risolve il problema. Ho dato un po' un'occhiata agli articoli di oggi sui giornali e di che si parla? Del fatto che sicuramente ci sarà per le imprese agricole un regime agevolato dell'IVA. No, c'era già, ed eravate voi che volevate toglierlo: eravate voi che avete cercato di toglierlo dall'anno scorso. In occasione del dibattito sul DEF l'ho già denunciato, quando dicevo che volevate togliere per recuperare 18 milioni di euro al regime fiscale per i piccolissimi produttori. Già da allora parlavo dell'IMU agricola. Quando Renzi è andato all'Expo con le bandierine della Coldiretti, non ha però detto che l'IMU agricola sarebbe stata tolta solo ai coltivatori diretti o agli imprenditori agricoli professionali. Tutto il resto dei cittadini che possiede un pezzo di terra deve pagare l'IMU agricola, e voi questo dovete dirlo, perché magari molti non lo sanno ed incorreranno anche in multe. Non è stata abolita l'IMU agricola: è stata abolita solo per alcuni settori. Poi si parla tanto del regime dei minimi. Tale regime c'era già, era una norma strutturale e prevedeva il 5 per cento di tasse da pagare sugli utili: utili che sono determinati da ricavi meno costi. Ora, invece (ve l'ho fatto presente di nuovo durante l'esame in Commissione), non ci sarà più il sistema dei ricavi meno i costi, ma ci saranno dei coefficienti di produttività che voi avete fissato e che in molti casi purtroppo non rispondono alla realtà: sono troppo alti, sono degli utili che non esistono. Inoltre, non si sta a guardare il fatto che molti che confluiranno nel regime dei minimi sono cinquantenni che hanno perso il lavoro e che devono essere aiutati non solo per un triennio, ma in maniera strutturale e giusta, aderente alla realtà, altrimenti non ce la facciamo. Del resto, quando si parla di peso fiscale, basta fare due conti e dire che, tra il 2005 e il 2015, il PIL è cresciuto di 144 miliardi e le entrate fiscali di 145 miliardi: lo Stato ha preso più di quanto è stato prodotto in più in questo Paese. E ancora adesso abbiamo cercato di far sistemare quella che è la prima norma del Governo Renzi: quella per cui la Tari adesso prevederà che chi paga deve pagare anche per chi non paga. E quei coefficienti di flessibilità che erano stati concessi per due anni quest'anno scadono. Quindi, quel 50 per cento di flessibilità concesso ai Comuni da quest'anno non ci sarà più e, purtroppo, la Tari aumenterà. Quando il MEF dice che in realtà sta cercando di alleggerire e che alleggerisce comunque la pressione fiscale, non dice che, in realtà, tale pressione è stata sempre (e continua ad essere) trasferita sugli enti locali. Faccio un ultimo richiamo proprio alla replica del vice ministro Morando, in cui si è parlato della Commissione europea presieduta da Juncker, che finalmente è più politica e meno tecnica. È vero e anche noi riteniamo che sia sacrosanto concedere la flessibilità per i costi sull'immigrazione: sacrosanto e civile, perché è civile aiutare prima di tutto chi fugge dalla guerra. Come è anche civile avere un nome, un cognome e sapere chi entra nel nostro Paese: non dopo due anni, ma dopo due settimane, noi dobbiamo sapere se il nostro Paese è al sicuro. Così come è giusto concedere flessibilità sui costi per la sicurezza. Adesso noi dobbiamo mettere in sicurezza i nostri cittadini e le nostre forze dell'ordine devono essere formate ed equipaggiate in modo da affrontare una emergenza. Se però ora la Juncker è una commissione politica, non può non considerare che 10 milioni di poveri, di cui un milione e mezzo di minori, sono un'emergenza da affrontare, come lei stesso ha riconosciuto, signor Vice Ministro. E non lasciamo dire a Boeri che vogliamo concedere il reddito di cittadinanza a Berlusconi. Noi ci riferiamo a una soglia di povertà determinata dall'Istat. Il reddito di cittadinanza è una questione di ragionevolezza e civiltà. Così come quella soglia del total tax rate, che vede 20 punti di differenza con il resto d'Europa, è coerente con quanto chiedo da due anni: un abbassamento della pressione fiscale di 8-10 punti su piccole e medie imprese. Non è detto che questo non comporti maggior gettito. Io sono convinta, invece, che una tassazione ragionevole potrà comportare anche maggior gettito e dare la possibilità di nuovi investimenti, anche pubblici, oltre che privati. Infatti, prima di lanciare numeri come è stato fatto negli ultimi due anni, durante i quali siamo passati da una spending review di 32 miliardi a soldi stanziati per l'edilizia scolastica e per il dissesto idrogeologico che poi non ci sono stati, non diciamo di avere 11 miliardi per fare investimenti, di cui 7 destinati al Sud, quando questi sono soltanto annunci. Non lanciamo delle notizie che poi, in realtà, non trovano riscontro nelle casse. Questo dovremmo portare in Europa: un progetto serio, accompagnato però, di pari passo, da una spending review altrettanto seria. Perché il Governo Renzi con questo disegno di legge di stabilità sta utilizzando a suo piacimento il bicameralismo perfetto, che a questo punto gli conviene, per fare un po' di marchette con i parlamentari senatori e anche con i parlamentari alla Camera: questi ultimi non potevano certo rimanere a bocca asciutta. Altrimenti, si sarebbe continuato a discutere di Sud, di povertà, di piccole imprese, per poi arrivare alla Camera! Invece, no! Abbiamo dato il contentino di Monza e delle aziende di trasportatori della Sardegna. Come può l'Europa crederci, poi? Come possiamo veramente noi puntare i piedi se ancora non riusciamo a bloccare la pratica del mercimonio?
2015-11-20	PD	ZandaLuigi	Il lavoro della Commissione bilancio non è mai stato semplice, ma questa volta, negli ultimi giorni, proprio nel corso dell'esame del disegno di legge di stabilità, ha fatto irruzione in Commissione lo shock della strage di Parigi. Di fronte ad una così immensa tragedia, il nostro primo dovere è quello di riaffermare con il lavoro parlamentare i principi della democrazia, delle sue istituzioni e delle sue libertà. Il governatore Visco e la Banca centrale europea ci hanno ricordato che la violenza del terrorismo internazionale non mancherà di far sentire i suoi effetti anche sulla fiducia, aumentando l'incertezza e minacciando la ripresa economica. La stabilità della nostra economia si difende e si rafforza anche con la qualità della manovra, con scelte coraggiose e coerenti. La nostra Commissione bilancio, la maggioranza e l'opposizione, le due relatrici, il presidente Tonini, il vice ministro Morando e il sottosegretario Baretta hanno lavorato con questo spirito e di questo li ringrazio molto. Com'è naturale, una normativa molto complessa contiene sempre norme che fanno discutere, ma sull'impianto e sull'impostazione di questa legge di stabilità c'è un'ampia valutazione positiva. Per la prima volta dall'inizio della crisi, un Paese europeo molto importante come l'Italia si è dato il difficile obiettivo di rispettare pienamente i parametri di Maastricht e di utilizzare, contemporaneamente e altrettanto pienamente, i margini di flessibilità offerti dalle regole dell'Unione. In sintesi, l'Italia ha deciso di connettere il rigore dei conti pubblici ad un'impostazione decisamente espansiva della manovra. È un cambiamento di fondo, già avviato dal Governo nel 2015, ma che in questa manovra assume un carattere molto più marcato, che raccoglie e rilancia i primi risultati del PIL, della produzione e, finalmente, anche dell'occupazione. Passare dal rigore totale allo sviluppo è un cambiamento di strategia, che esige attenzione e competenza, ma che era assolutamente necessario per superare gli eccessi delle politiche restrittive, che per troppi anni hanno inciso negativamente sulla nostra economia, tanto da essere considerate una rilevante concausa della mancata uscita dalla crisi. Sono andato a riguardare il dibattito parlamentare sulla legge di stabilità dell'anno scorso, signor Presidente, ed ho riletto molte dichiarazioni pubbliche e gli editoriali più importanti. Già allora, da destra e da sinistra, c'era una fortissima richiesta di misure per lo sviluppo e il rifiuto di una lettura dei parametri esclusivamente formale. È soprattutto per queste ragioni di fondo che i senatori del PD voteranno la legge di stabilità. Il Governo italiano sta svecchiando il Paese e lo sta facendo sin dai primi mesi della sua costituzione, con una politica di riforme, sulla quale la Camera e il Senato sono impegnati - debbo dire con successo - da un anno e mezzo. Questo processo di cambiamento conferma che la politica non può non tener conto dell'economia, ma anche che l'economia non può prescindere dalla politica. Nelle scelte del Governo c'è una prevalenza di politica e di interesse nazionale, come politica è la volontà di questo Parlamento. La manovra ha un valore di 27 miliardi di euro e non va giudicata solo per i suoi effetti sulla nostra economia, ma anche in chiave europea, come chiedono i mercati e gli investitori. La prima sua dote è la coerenza con i parametri del Patto di stabilità e crescita. Il debito pubblico diminuisce, per la prima volta dal 2007, e il deficit si ferma al 2,2 per cento, ben al di sotto della soglia del 3 per cento, che importanti partner europei continuano a superare. È in questo quadro di grande attenzione ai vincoli europei che va inquadrata anche l'emergenza terroristica. Molti fattori cambiano quando si è costretti a combattere un nemico che vuole la tua morte. Penso alla strage di Parigi, ma penso anche alla tragedia in atto in questo momento in Mali, dove un blitz sta cercando di liberare 140 ostaggi, tra i quali molti cittadini europei. Come i presidenti Hollande, Renzi e Junker sottolineano, sono in gioco la vita di persone innocenti e i valori antichi di libertà, eguaglianza e fratellanza della nostra civiltà. Il finanziamento della lotta al terrorismo internazionale richiederà quindi più flessibilità sui parametri della stabilità. Per battere il terrorismo servono molta prudenza, equilibrio e continuità nelle decisioni di politica estera e forte coesione in primo luogo tra le Nazioni dell'Europa. Ma sappiamo anche che, sul piano interno, servono buone Forze di polizia. La qualità delle Forze di polizia italiana è fuori discussione, così come lo sono il loro coordinamento e il rapporto con i Servizi. Aspettiamo con fiducia e con la piena solidarietà del Parlamento le misure che il Governo presenterà alla Camera per un ulteriore incremento di risorse e dotazioni. Dobbiamo sostenere, colleghi, con misure adeguate l'essenziale missione democratica dei nostri apparati di sicurezza. La seconda dote della manovra è una rilevante diminuzione della pressione fiscale che darà respiro a molti italiani, stimolerà la domanda e farà salire gli indici di fiducia. La ricchezza mobiliare delle famiglie italiane - va sempre ricordato - ha raggiunto la cifra record di quasi 4.000 miliardi, con un incremento di 400 miliardi solo dal 2011 ad oggi. C'è nel nostro Paese un forte capitale privato, che non viene immesso nel circuito dell'economia reale, ma viene accantonato o dato in gestione anche per tempi lunghissimi. La riduzione del peso fiscale è un forte fattore di fiducia; può aiutare a vincere le paure e a spingere tutti i risparmiatori a investire per la crescita del Paese. Il terzo impegno è la lotta alle povertà e la tutela delle fasce più deboli della popolazione. Sono previsti stanziamenti che, per chiarezza di obiettivi - lo ricordo al senatore Uras, che ne ha parlato poco fa - e consistenza di risorse, non ricordo d'aver mai visto nei miei tredici anni di mia esperienza parlamentare. Non sono certo misure in grado di risolvere tutte le pesanti diseguaglianze della distribuzione della ricchezza nel nostro Paese, ma sono certamente un indice sostanzioso della nostra volontà di andare nella direzione di una società più giusta e più equa. Il quarto impegno è la prosecuzione della difficile e delicatissima operazione di riduzione della spesa pubblica. È un punto su cui c'è molta attenzione. In due anni la nostra spesa corrente scende di 20 miliardi, dei quali sei nella stabilità che stiamo per approvare. Sono cifre importanti ed è un peccato vederle sottovalutate. Altri forti risparmi si avranno nel 2017 e nel 2018. Ieri mi ha sorpreso sentire il senatore Gaetano Quagliariello - che ora non mi pare di vedere in Aula - usare espressioni che io ho considerato liquidatorie sulla nostra macchina pubblica. Se siamo contro gli sprechi e i tagli lineari, dobbiamo sapere che una vera spending review non può che essere il risultato di una profonda e non facile riforma dello Stato. Entro il prossimo agosto saranno emanati i decreti delegati sulla pubblica amministrazione. Solo da provvedimenti di questa natura potranno venire il miglioramento del funzionamento dello Stato e una qualificata riduzione della spesa pubblica. È questa la vera spending review. Attenzione alle scorciatoie, senatore Quagliariello, perché c'è il rischio che i costi, invece di diminuire, aumentino. Il quinto impegno è il rilancio dell'economia. La manovra riduce le entrate fiscali nella misura dell'1,1 per cento del PIL (è una manovra importante in questa direzione). I benefici più rilevanti vanno alle realtà produttive medio-grandi, che si candidano a trainare la ripresa economica e industriale del Paese. L'industria manifatturiera è un punto di forza del nostro sistema economico, una grande occasione di aumento dei posti di lavoro. Dobbiamo aiutarla a difendersi nel contesto difficile della globalizzazione, dandoci obiettivi realistici e immediati. Dobbiamo interrompere il declino, contrapporci ad ogni forma di deindustrializzazione, stimolare la crescita e le reti di imprese. Infine, spendo qualche parola sul Mezzogiorno, Presidente. È intollerabile che una grande città come Messina rimanga tanto tempo senza acqua.
2015-11-25	LN	StucchiGiacomo	Signor Presidente, interverrò molto velocemente anche perché prima ho dato due indirizzi sull'orientamento del nostro Gruppo. Sottolineo solo che ci troviamo di fronte a un'Europa, soprattutto economica, che non ha un'anima; un'Europa che è stata costruita senza sentire i cittadini e che è basata su due trattati fondamentali, cioè l'Accordo di Schengen, che in queste settimane evidenzia tutti i suoi problemi e le sue falle, e il Trattato di Maastricht. Oggi stiamo discutendo di una delle conseguenze di quel Trattato, che allora venne scritto probabilmente con tanta buona volontà, ma non guardando alla realtà e alla prospettiva futura di tutto il continente europeo. Fu un errore; dobbiamo prenderne atto e dobbiamo cambiare. Per questo voteremo contro.
2015-11-25	M5S	BotticiLaura	Signor Presidente, colleghi, il provvedimento oggi in esame ci lascia perplessi, non tanto per la creazione del fondo che si va ad istituire, quanto per la ferma intenzione di Germania, Olanda e Finlandia di non mitigare l'attuale disciplina del bail - in. I cittadini che hanno risparmiato per una vita e hanno depositi bancari superiori a 100.000 euro rischiano di vedersi scippare i propri risparmi dalle banche, per non parlare dei risparmiatori che sono stati costretti ad acquistare delle azioni bancarie per poter accedere ai mutui. Comprendiamo però il motivo della Germania, dell'Olanda e della Finlandia in quanto, con la creazione di questo fondo unico e la pessima situazione di alcune nostre banche, alcuni Stati membri si troverebbero a ripagare i debiti derivanti dalle operazioni speculative delle nostre banche. Infatti, in accordo o sotto l'imposizione dell'Europa, l'Italia sta procedendo, dopo l'unificazione monetaria, all'unificazione bancaria e, considerato lo stato attuale dell'euro, ci sorge qualche pensiero sulla buona sorte di questi trattati. Crediamo che una soluzione - forse l'unica - per evitare delle crisi bancarie sia quella di mettere delle regole sulle speculazioni o sui favori agli amici che le banche fanno. È di dominio pubblico che alcuni buchi bancari derivano da aperture di credito e finanziamenti concessi ad amici o aziende senza alcuna garanzia. Questo accade quando la politica, i giochi di potere e le speculazioni si mescolano con gli interessi personali, interessi di pochi che pagano i risparmiatori, ma in questo caso non vale il proverbio «mal comune mezzo gaudio». Per non parlare delle speculazioni finanziarie che le banche effettuano: si sarebbe dovuti intervenire nella separazione tra le banche che finanziano l'economia reale e quelle che fanno speculazioni finanziarie, o quanto meno stabilire una quota massima di investimenti finanziari speculativi che una banca può fare. La proposta di mettere un limite massimo è contenuta anche nel rapporto redatto dal gruppo di esperti presieduto da Liikanen. La Commissione finanze, di cui sono membro, doveva dare il parere proprio sulla bozza di regolamento del Parlamento europeo e del Consiglio sulle misure strutturali volte ad accrescere la resilienza degli enti creditizi dell'Unione europea, ma ci è stato comunicato che tale proposta è stata bocciata dal Consiglio europeo e quindi ne abbiamo interrotto l'esame. Oggi scopriamo che abbiamo invece bisogno di approfondire l' iter di esame di questa bozza di regolamento perché le date non coincidono. Come spesso ribadiamo, gli accordi e i trattati sottoscritti dall'Italia devono prima essere visionati ed approvati dal Parlamento italiano, in quanto rappresentante del popolo italiano, anche perché questo è l'unico modo che il Parlamento ha di interagire nella costruzione di un'Europa democratica. Per tutti questi motivi, il nostro voto sarà di astensione.
2015-11-25	PD	MarinoMauroMaria	Signor Presidente, onorevoli colleghi, non entro nel merito delle considerazioni sul valore dell'Europa, sul quantitative easing e sulla weltanschaung che è stata esposta, ma entro nel merito del provvedimento, che in 6ᵃ Commissione è stato sviscerato in ben due sedute ed anche in maniera approfondita. Cerco di riportare la questione nel merito. Fondamentalmente questo provvedimento: consente l'attivazione di uno dei tre pilastri sui quali si fonda l'unione bancaria, disciplinando l'apporto finanziario al fondo di risoluzione unico; si affianca alle disposizioni relative al risanamento e risoluzione degli enti creditizi, di cui ai decreti legislativi nn. 180 e 181. In questo senso rispondo anche alle considerazioni del senatore Lucidi quando diceva che non gli è stata data risposta, perché in realtà, se proprio devo fare una considerazione, ritengo che questo provvedimento forse sarebbe stato affrontato meglio, come Commissione di merito, in 6ᵃ Commissione, in quanto era una derivata degli atti del Governo nn. 208 e 209, che in quella sede erano stati affrontati, e quindi c'era un elemento di continuità e logicità che effettivamente avrebbe funzionato. Ancora, il sistema delineato rappresenta la risposta comunitaria degli Stati membri per conseguire l'obiettivo di ridurre al minimo l'impiego di risorse pubbliche in caso di crisi degli enti creditizi. Questi sono i tre pilastri fondamentali. Da cosa nasce l'urgenza? Dal fatto che il bail - in entrerà in vigore dal 1° gennaio 2016, e noi abbiamo a cuore la necessità di evitare che ci siano correntisti sottoposti a dei rischi, perché quello che sta capitando è sotto gli occhi di tutti noi rispetto alla vicenda del salvataggio delle quattro banche: quello che prima faceva il fondo interbancario di tutela dei depositi adesso lo farà questo fondo. Bisogna precostituirne le condizioni per fare in modo che non un solo euro venga sborsato dai cittadini, come è stato erroneamente detto, ma perché questo fondo, che utilizza soltanto risorse delle banche, possa entrare gradualmente in azione attraverso un meccanismo di mutualizzazione delle risorse. Tale meccanismo comporterà un iter di otto anni e alla fine sarà un modo per far sì che si costruisca nei fatti un'Europa in cui assolutamente nessuno è succube, ma tutti parte attiva per la tutela degli interessi di quei cittadini, che ritengo abbiano mosso l'operato dell'azione, così come il nostro quando abbiamo espresso il parere sui decreti legislativi nn. 208 e 209, che di fatto sono la madre di questo provvedimento. Per tutte queste motivazioni, il Partito Democratico voterà convintamente a favore del provvedimento stesso.
2015-11-26	LN	StucchiGiacomo	Signora Presidente, ieri sono intervenuto in discussione generale anticipando il voto favorevole del nostro Gruppo, anche perché iniziative di questo tipo, che tendono a stabilizzare un'area delicata, permettono anche di prevenire certi fenomeni come quello dell'immigrazione clandestina, che è una delle piaghe che assilla - ahimè - non solo il nostro Paese ma tutta l'Europa. Senza aggiungere altro, confermo il voto favorevole del Gruppo della Lega.
2015-11-26	M5S	BertorottaOrnella	(ore 11,45) ( Segue BERTOROTTA). Notiamo con rammarico come il metodo adottato dal Governo - rispetto al quale mi dispiace dire che la Presidenza è compiacente, in quanto calendarizza a velocità supersonica provvedimenti di tale portata - non sia corretto, e soprattutto non si conformi alle regole democratiche, che invece richiederebbero particolari approfondimenti. Oggi si pretende di ratificare due accordi, siglati entrambi nell'aprile del 2014, fra il Governo italiano di Matteo Renzi e quello del Regno del Marocco e che riguardano, rispettivamente, la modifica della Convenzione di reciproca assistenza giudiziaria e la nuova Convenzione sul trasferimento delle persone condannate. Inoltre, stiamo per ratificare l'Accordo aggiuntivo alla Convenzione di reciproca assistenza giudiziaria, di esecuzione delle sentenze e di estradizione tra il Governo della Repubblica italiana e il Governo del Regno del Marocco del 12 febbraio 1971. Se dovessimo scindere queste ratifiche dalla realtà, esse dovrebbero essere autorizzate de plano, eppure necessitano di essere studiate bene, soprattutto laddove riguardano situazioni di cui i telegiornali parlano per giorni e che, ad eccezione di alcune più sensibili, passano facilmente nel dimenticatoio del Governo. Mi riferisco a casi come quello che riguarda Abdel Majid Touil, il giovane marocchino arrestato a Milano nel maggio scorso perché sospettato di aver avuto un ruolo nell'attentato al Museo nazionale del Bardo di Tunisi del 18 marzo scorso, del quale la quinta sezione della Corte penale di Milano, in un primo momento, ha deciso la non estradizione in Tunisia, in quanto in quel Paese vige la pena di morte. È notizia del 28 ottobre scorso che la Corte d'appello di Milano ha revocato la misura cautelare nei confronti di Touil. Questo vuol dire che ne è stata disposta la scarcerazione e, se così è, significa che la giustizia non ha rinvenuto un nesso causale fra la condotta di questo marocchino e l'evento dell'attentato. Il Movimento 5 Stelle è sempre stato favorevole a ratifiche relative alla collaborazione tra Stati quando si tratta di estradizione, ma sicuramente non permetterebbe mai di estradare uno straniero in un Paese in cui verrebbe condannato a morte. Il Movimento è per la vita, ma è anche per il rispetto delle leggi e sul caso mi pare che pendano degli aloni, in quanto sembra che lo stesso marocchino, dopo lo sbarco avvenuto a Porto Empedocle il 17 febbraio scorso, fosse già stato colpito da un provvedimento di respingimento emesso dal questore di Agrigento, con l'ordine di lasciare il territorio dello Stato entro sette giorni, provvedimento cui Touil non ha ottemperato. La sua posizione mostra profili di irregolarità sul territorio italiano e, per questo, mi pare che nei suoi confronti sia stato adottato un provvedimento di espulsione. Ovviamente, non si può condizionare l'autorizzazione alla ratifica dell'accordo in discussione a singoli casi, tuttavia riteniamo che si debba ragionare anche in questo modo, ovvero calando i provvedimenti nella realtà. Il Movimento 5 Stelle, nonostante - ripeto - non accetti il metodo che il Governo sta utilizzando, sarà certamente favorevole a provvedimenti di questo tipo, in quanto reputa importante consentire il trasferimento nel proprio Stato di cittadinanza di coloro che sono detenuti nel territorio di un altro Stato, al fine di facilitarne la rieducazione ed il reinserimento sociale. Tra l'altro, lo strumento dell'estradizione è necessario visto che il Marocco non ha aderito, neanche come Stato terzo, alla Convenzione del Consiglio d'Europa di Strasburgo del 1983 e al successivo Protocollo addizionale del 1987. Per questi motivi, annuncio il voto favorevole del mio Gruppo al provvedimento in esame.
2015-11-26	M5S	BertorottaOrnella	Secondo diverse fonti, il peso dell'Accordo sarebbe di appena 300 milioni di euro l'anno, una cifra davvero esigua per giustificare i commenti dei media alla sua firma, che parlavano di portata storica dello stesso. Allora come giustificare tale entusiasmo? Il percorso di adesione alla NATO oltre che all'Unione europea, inaugurato con la Rivoluzione delle rose, è andato avanti e la Georgia, che confina con la Russia, sta già ospitando forze NATO, sta già partecipando alle più grandi esercitazioni militari dalla fine della Seconda guerra mondiale, che si susseguono a ritmi incessanti. "Baltops", "Saber Strike", "Noble Jump" e "Trident Joust" e così via: cambiano i nomi, ma l'obiettivo rimane sempre l'aumento del contingente militare americano in Europa. La Russia considera la presenza NATO in Georgia come una provocazione, alla quale risponde a sua volta con la militarizzazione dei propri confini. C'è poi un ulteriore motivo che ha spinto un gigante con 742 milioni di abitanti a chiudere questo Accordo con un Paese di 4,5 milioni di abitanti, ed è la posizione strategica della Georgia per la fornitura di gas all'Europa, crocevia del trasporto di gas e petrolio, principalmente dalla Russia e dall'Azerbaijan verso l'Europa. L'Accordo che stiamo per ratificare liberalizza tutte le fasi di produzione, trasformazione e trasporto dell'energia, con un piccolo problema: la parte principale di questo flusso viene dalla Russia, che dispone dei principali giacimenti e che, proprio in risposta alla crisi in Ucraina e alle politiche di annessione delle Repubbliche caucasiche da parte di NATO, UE e USA, ha deciso di deviare il gas verso la Cina, potenziando i gasdotti e gli oleodotti verso quel Paese. In pratica, ciò significa che la Georgia perde un'altra ricchezza, quella del gas facile, in favore di approvvigionamenti più cari, in linea con i prezzi di mercato. La crisi ucraina ha accelerato da entrambe le parti la corsa agli accordi strategici e quello in esame non fa eccezione. Se a questo quadro aggiungiamo che, nel frattempo, la Russia e la Cina nel maggio del 2014, sulla scia delle tensioni in Ucraina, hanno firmato un accordo strategico di fornitura di gas naturale, assistenza militare, commerciale, finanziaria e monetaria, legato a doppia mandata con i BRICS, (di cui entrambi i Paesi fanno parte), ci accorgiamo di come il bottino dei Paesi caucasici, conquistato a suon di bombardamenti, pratiche commerciali scorrette, rovesciamento di regimi democraticamente eletti e presenza militare, sia davvero l'anticamera ad uno scontro di proporzioni bibliche, che mi creda, signora Presidente, è meglio evitare. C'è una contraddizione enorme in un'Unione che non riesce a darsi istituzioni realmente democratiche, ostaggio delle banche e delle multinazionali, che continua ad allargarsi. Stiamo esportando il modello sbagliato per gli interessi dei popoli, ovvero di quel 99 per cento della popolazione che non gode in maniera equa dei benefici dell'Unione. C'è un'altra vena aperta, ovvero l'approvazione del TTIP, negli accordi segreti tra UE e USA, che prevede un ulteriore allargamento di questo mercato e l'adeguamento delle norme europee a quelle statunitensi, il che produrrà un'ulteriore pressione per le aziende europee e per i consumatori. Se l'unione tra i popoli europei, che rimane per noi il modello socio-economico da perseguire e in cui crediamo, non riesce a darsi un'identità, fuori dai giochi di predominio della finanza globale, non c'è futuro. O meglio, il futuro è già qui: ci aspettano un incremento dei problemi migratori, un'ulteriore riduzione dei salari e degli stipendi ed una progressiva trasformazione del tessuto economico (da piccole e medie imprese verso multinazionali e grandi aziende, capaci di investire ovunque e di convincere la politica a supportare qualsiasi assurdo piano di penetrazione economica). Questo sistema semina già povertà, crisi economica e debito pubblico galoppanti. Questi sono i motivi che ci spingono a votare no a questo scellerato Accordo di associazione.
2015-11-26	M5S	BertorottaOrnella	Signora Presidente, non ho la stessa preoccupazione del senatore Stucchi di tediare l'Aula perché credo sia importante approfondire e capire qual è il quadro della situazione in questi Paesi con cui stiamo continuando a stipulare accordi. Non si capisce qual è il disegno generale. Parliamo del Kazakhstan, il Paese del caso Shalabayeva, ovvero del sequestro della moglie e della figlia del leader dell'opposizione Ablyazov, il Paese in cui Nazarbaev, il Presidente onnipotente, regna dal lontano 1991, premurandosi di eliminare qualsiasi alternativa valida. In questo Paese almeno 16 lavoratori kazaki delle compagnie petrolifere furono giustiziati dalle forze militari kazake mentre rivendicavano il diritto ad un lavoro meglio retribuito e più sicuro. È il Paese infine dove ENI ha grossi interessi estrattivi. Per questi motivi, il Movimento 5 Stelle ha votato contro il Trattato di cooperazione militare, che nella sostanza riguarda fornitura di armi che potrebbero essere utilizzate anche contro la popolazione o per scopi offensivi che mettano a repentaglio la pace. Sul Trattato riguardante il trasferimento dei detenuti, pur riconoscendo la necessità di regolarne lo scambio, noto che non c'è alcuna clausola di salvaguardia per detenuti politici o per persone perseguitate nel proprio Paese, mentre lo stesso Kazakhstan non ha firmato la Convenzione promossa dal Consiglio d'Europa sul trattamento dei detenuti e ha subito diverse azioni di ammonimento da parte del Parlamento europeo. Nonostante ciò, è necessario che tra le parti esista un accordo quadro e per questo ci siamo astenuti, in attesa che l'accordo venga integrato, anche nel prossimo futuro, con clausole di tutela dei detenuti politici e dei perseguitati in genere. Nel frattempo, il quadro sulla guerra in Siria si è fatto più chiaro e l'ISIS è finito sotto la lente di ingrandimento e si sono scoperti non solo legami inconfessabili con le democrazie occidentali e del Golfo, ma si è arrivati a stabilire anche da dove provengano queste migliaia di mercenari che si riversano in Siria. L'ISIS è una priorità da combattere a livello globale, questo è ormai il dato comune a tutte le coalizioni, che in questi quattro anni si sono formate per combattere in Siria. A tal fine, la linea del Movimento 5 Stelle è cristallina. Bisogna affamare l'ISIS, ovvero bisogna tagliare i rifornimenti di armi, uomini e mezzi, bisogna distruggerne la logistica e renderli in questo modo incapaci di agire. L'accordo in oggetto, come sappiamo, riguarda l'intensificazione della collaborazione tra le polizie del nostro Paese e di quello kazako, un tassello importante nella lotta ai traffici illeciti. Il Kazakhstan ha una posizione centrale tra le Repubbliche asiatiche e può controllare più agevolmente gli spostamenti di persone e merci da e per quella direttrice. Importante anche il collegamento con il circuito Interpol che permette di integrare le informazioni già in possesso dei nostri principali partner, come previsto dall'Accordo. Una certa percentuale di terroristi arriva dalle repubbliche caucasiche: Azerbaijan, Turkmenistan, Uzbekistan, Tajikistan sono i principali serbatoi da cui attinge il terrorismo islamico per seminare morte e distruzione. A combattere con l'ISIS non vanno solo giovani islamici, ma anche alti ranghi della sicurezza di quei Paesi, come nel caso di un colonnello delle forze speciali tagike, conosciuto come Omon, che nel giugno di quest'anno è passato nelle file dell'ISIS, dopo aver partecipato a ben cinque training sul controterrorismo negli Stati Uniti. Nell'Uzbekistan, il locale movimento islamico ha giurato fedeltà all'ISIS, mentre è di pochi giorni fa la notizia di un maxiarresto di 200 affiliati. L'ISIS ha addirittura realizzato un video in cui mostra bambini kazaki durante l'addestramento all'uso delle armi, che dimostra addirittura la possibilità di creare campi di addestramento in un Paese non in guerra, mentre l' intelligence kazaka sostiene che sono almeno 300 gli appartenenti all'ISIS, tra cui almeno 150 donne. Queste notizie allarmanti giustificano da sole un Accordo di polizia del genere. In linea con quanto affermato dal Movimento 5 Stelle in politica estera, ovvero di affamare i terroristi dell'ISIS, agendo su finanziamenti e logistica, riteniamo, come i miei colleghi alla Camera, che questo Accordo vada ratificato, e annuncio il mio voto favorevole.
2015-11-26	PD	MaranAlessandro	Il secondo Accordo è volto a consentire il trasferimento nel proprio Stato di cittadinanza di cittadini detenuti nel territorio dell'altro Stato, al fine di facilitarne la rieducazione e il reinserimento. Lo strumento è necessario perché il Marocco non ha aderito alla Convenzione del Consiglio d'Europa del 1983 e al successivo Protocollo addizionale del 1987.
2015-11-26	PD	MaranAlessandro	L'Accordo aggiuntivo alla Convenzione del 1971 ha l'obiettivo di migliorare la cooperazione tra i due Paesi e di rafforzare il contrasto al crimine internazionale. L'Accordo, che segue il modello della Convenzione del Consiglio d'Europa del 1957, si compone di 11 articoli.
2015-11-26	PD	MaranAlessandro	Signora Presidente, intervengo in dichiarazione di voto solo per chiarire alcuni aspetti che sono stati sollevati anche nella discussione precedente, e lo farò soltanto in occasione di questa dichiarazione di voto, ma vale anche per gli altri disegni di legge di ratifica di cui discuteremo. Il mio intervento riguarda l'impianto delle ratifiche in esame, su cui vale la pena fare un chiarimento, visto che la discussione di politica estera, in queste settimane e in quelle che ci attendono, costituirà il fulcro di una serie di riflessioni. Gli accordi al nostro esame costituiscono il tentativo, in conformità con quella che è forse la lezione più importante dell'ultimo secolo, di costruire le nazioni e la loro civilizzazione attraverso il diritto. Dopo la Seconda guerra mondiale, la lezione da cui ha presso corpo la Unione europea è stata quella di non comportarsi come si è fatto con il Trattato di Versailles, mettendo in ginocchio il nemico di ieri e costringendolo, con le sanzioni e il disarmo, nella condizione di non poter nuocere. Quell'accordo e quella concezione avevano provocato l'ascesa del nazismo e la Seconda guerra mondiale. Dopo quella lezione abbiamo deciso di stringere a noi il nemico di ieri in maniera così stretta che la guerra fosse impossibile e addirittura - come diciamo noi - impensabile. Questo è l'atteggiamento che è stato anche alla base dell'allargamento dell'Unione europea: di fronte alla dissoluzione dell'impero sovietico abbiamo deciso di stringere a noi quei popoli e quegli Stati in maniera così stretta che la guerra che abbiamo visto in Europa, nella ex Iugoslavia, diventasse impossibile e impensabile. È questo tessuto di relazioni che fonda quell'ordine liberale che ha nutrito soprattutto gli Stati Uniti e poi la nostra esperienza europea, che costituisce e ha costituito la cornice dello sviluppo economico, sociale e politico di questi ultimi anni. Di fronte a tutte le disgrazie che vediamo, non dobbiamo dimenticare che davanti a noi abbiamo le conseguenze non tanto dei nostri fallimenti, ma dei nostri successi. Lo scorso anno, dal punto di vista di tutti gli indicatori globali, come la povertà, la salute e lo sviluppo - anche se noi abbiamo un sacco di guai - è stato il migliore anno nella storia dell'umanità. Negli ultimi dieci anni è uscito dalla miseria un miliardo e mezzo di persone. Questo ci provoca un sacco di problemi e causa un sacco di guai al nostro export, ma non possiamo pensare che la risposta sia quella di chiedere loro di tornare in una condizione di miseria, perché noi stavamo "nella grazia di Dio" e, quindi, meglio. Di fronte a questi fenomeni, abbiamo una situazione da dover gestire, aggravata dalla riduzione del ruolo globale degli Stati Uniti, che non hanno la voglia, né la capacità ed il consenso interno per continuare ad agire da gendarme del mondo. Il problema più grande è la difficoltà dell'Europa di mantenere una coesione che le consenta di essere un attore regionale e globale di qualche significato. Colleghi, alla fine di tutte queste discussioni la domanda è sempre la stessa. Non ci sono più il mondo bipolare, né quello unipolare - mi riferisco al breve periodo dell'unilateralismo americano - e stanno sorgendo potenze regionali. Al centro di tutta la vicenda in Medio Oriente c'è proprio il conflitto per chi sarà la potenza egemone in quell'area. La domanda che dobbiamo rivolgere all'Europa è, quindi, molto semplice: «Europa, di fronte a questo scenario internazionale, sei in grado di diventare una potenza regionale, sì o no? Vuoi continuare con il processo di unificazione per sostenere questo sforzo di diffusione dell'ordine liberale, di consolidamento e di accompagnamento dei processi di transizione, sì o no?» Questa è la domanda a cui dobbiamo dare una risposta.
2015-11-26	PD	TrontiMario	Vorrei aggiungere una considerazione che ritengo importante. Segnalo l'importanza anche simbolica di questa ratifica in un momento in cui, per i fatti a tutti noti aggravatisi anche in questi giorni, i rapporti tra l'Europa e la Russia sono particolarmente difficili. Siamo tutti convinti che il ritorno della guerra fredda sia un rischio che non ci possiamo permettere, né dal punto di vista economico, né soprattutto dal punto di vista della nostra sicurezza e direi, aggiungendo ancora un'altra considerazione, nemmeno dal punto di vista puramente storico-politico.
2015-12-01	M5S	GirottoGianniPietro	Questo è il primo effetto, al di là degli aspetti climatici perché, naturalmente, i primi a pagare sono i poveri. E il terrorismo si alimenta di poveri. Per cui, ciò che stanno decidendo adesso in Europa ha un effetto diretto e indiretto, con situazioni di stress tra le varie Nazioni e di terrorismo, perché una parte di popolazione emigra e una parte si dispera e attacca attraverso le forme del terrorismo. La politica italiana dice di avere fatto la sua parte. La maggioranza e il Governo dicono di stare facendo la loro parte contro i cambiamenti climatici. Ma che cosa? Gli unici che stanno facendo qualcosa, con i fatti e non con le parole, sono quelle migliaia di piccoli imprenditori che tengono duro nonostante la politica e, in particolare, quelli che si impegnano nei settori green : quindi, efficienza energetica, fonti rinnovabili, chimica verde, filiera agroforestale. Quelli hanno un impatto diretto, e non a parole, sui cambiamenti climatici. E questi sono, in maggioranza, piccoli e medi imprenditori. Invece, la politica tutela i grandi imprenditori. A sua insaputa o meno, la politica tutela le grandi lobby. Abbiamo visto lo sblocca Italia con lo sblocca trivelle. Abbiamo visto la riforma dei certificati bianchi che rende impraticabili i piccoli interventi. Abbiamo visto quella che sarà l'abolizione del mercato tutelato, per dare in pasto 30 milioni di utenze a un oligopolio, quello dei produttori energetici. Abbiamo visto la riforma della tariffa elettrica, che sarà un colpo gravissimo a due di quei pochi settori in controtendenza dal 2008 in poi: efficienza energetica e fonti rinnovabili. Siamo stati capaci di rovinare due dei pochi settori in controtendenza dopo la crisi del 2008. Siamo stati assenti a livello europeo nella discussione del pacchetto sulla energy union: probabilmente non ci avrebbero ascoltato, ma almeno avremmo dovuto provarci. E, poi, continuiamo a fare promesse: è un anno che il Governo promette il green act, che dovrebbe creare centinaia di migliaia di nuovi posti di lavoro nei settori del futuro, che gli altri Paesi stanno inseguendo e noi stiamo guardando scorrerci davanti. Noi del Movimento 5 Stelle un green act lo abbiamo già proposto nel disegno di legge di stabilità e naturalmente ce lo avete bocciato. Abbiamo, cioè, proposto un pacchetto di misure che vanno dalla stabilizzazione dell'ecobonus, alla rivitalizzazione della filiera ecoforestale, alla chimica verde: si tratta, cioè, di tutta una serie di misure concrete per creare centinaia di migliaia di posti di lavoro, perché il bello di questo cambiamento è che ci consentirà di creare centinaia di migliaia di posti di lavoro. Chiediamo, quindi, al Governo e alla maggioranza di smettere di sognare questo green act, di svegliarsi e di metterlo in funzione.
2015-12-01	M5S	NugnesPaola	«Le Autorità hanno poi gentilmente trasmesso alcuni ordini: vecchi e bambini non devono uscire di casa, le scuole devono sospendere la ricreazione all'aperto, gli impiegati non devono sostare accanto alle finestre, chi è costretto ad uscire di casa deve farlo per il tempo strettamente necessario. Gli spiedini questa volta non sono stati banditi: il divieto di barbecue è in vigore da due anni». «Da un grattacielo di Chaoyang, per alcune ore, è stato esposto un lenzuolo con la scritta: "Vendesi appartamenti sottovuoto per neonati"». Questo brano non è tratto purtroppo da un racconto di fantascienza di Asimov, ma sono comunicazioni da Pechino, una superpotenza alle prese con l'ordine «tappatevi in casa». Un Paese dove l'inquinamento è 15-20 volte oltre i limiti che l'Organizzazione mondiale della sanità valuta «compatibili» con la vita umana. Ma l'Europa non può credersi al sicuro: ogni anno in Europa lo smog uccide oltre 490.000 persone, e sono responsabili i combustibili fossili. Questo certifica il rapporto dell'Agenzia europea dell'ambiente uscito oggi e l'Italia - indovinate un po' - detiene il record delle vittime in Europa: 84.000 l'anno. Questo è lo scenario catastrofico, proprio nei giorni della COP21 a Parigi, dove tutti si dicono preoccupati, ma non tutti si dicono disponibili ad impegni vincolanti. Ma per sgombrare definitivamente il campo dall'illusione che il cambiamento climatico sia un problema che non riguardi noi subito qui ed ora, ma che riguarderà semmai solo le generazioni future e le aree estreme del globo, quelle insulari del Pacifico e le subsahariane, ragioniamo un po' sui fenomeni migratori, per esempio, sui i cosiddetti profughi ambientali, che tanto dipendono dal cambiamento climatico, che è già causa da decenni di migrazioni forzate. Sta diventando un'emergenza globale e, secondo l'ONU, i profughi ambientali saranno 200 milioni nel 2050. Le catastrofi naturali producono migrazioni con numeri maggiori o pari rispetto a quelle determinate da conflitti armati e persecuzioni politiche. E certamente anche quelle guerre, quei conflitti armati e il terrorismo stesso, con una piccola forzatura di ragionamento, possono essere in qualche misura correlati ai cambiamenti climatici, perché dipendono in grande misura dalla rincorsa verso la principale causa del cambiamento climatico, la secolare dipendenza dagli idrocarburi da cui non vogliamo, non possiamo, uscire. Quindi mi verrebbe da dire che almeno tre dei nostri maggiori timori sociali e delle preoccupazioni politiche più attuali sono strettamente connesse alla nostra dipendenza dal petrolio: lo smog (che l'Organizzazione mondiale della sanità ha dichiarato un potentissimo cancerogeno), le migrazioni ed il terrorismo. Senza dimenticare, naturalmente, tutti gli altri come gli eventi climatici estremi. Negli ultimi cinque anni, ossia dal 2010 ad oggi, il nostro Paese ha registrato un crescendo di eventi meteorologici estremi, allagamenti, frane, esondazioni (112 eventi in 80 Comuni), 34 allagamenti, 38 casi di gravi danni alle infrastrutture, 33 giorni di stop alle metropolitane e ai treni urbani, 8 danneggiamenti al patrimonio storico, 43 giorni di black out elettrici, 139 morti. Si è verificato in questi anni che talvolta un solo evento meteorologico abbia scaricato al suolo quantitativi di precipitazioni che normalmente si registrano in diverse settimane. Pensiamo anche alla perdita delle biodiversità; è stato valutato che una specie su dieci potrebbe estinguersi da qui al 2100 e questo è un capitale anche economico inestimabile. Bisogna mettere in conto anche la grave crisi economica dovuta alle ricadute sulla collettività dei costi dell'inquinamento oltre ai problemi per la nostra economia agricola causati dalla desertificazione dei nostri terreni. Chiaramente la dipendenza dagli idrocarburi è la principale, anche se non la sola (vedi allevamenti intensivi), causa dei cambiamenti climatici e di conseguenza di quasi tutte le nostre preoccupazioni ed emergenze attuali. Sembra però che alcuni decisori politici, italiani ma anche europei e statunitensi, non la pensino così, certamente al netto dei proclami. Per questo non si fa che un gran parlare del problema ma non lo si affronta mai davvero con le dovute azioni concrete. L'Italia avrà firmato e condiviso la risoluzione della COP20 per poi dimenticarsene completamente, dando con atti concreti, decreti e disposizioni legislative, sostegni e agevolazioni sempre al vecchio modello di sviluppo, quello che si era appena pubblicamente abiurato nelle conferenze internazionali. Devo ripetere ancora qui oggi, ora, dello sblocca Italia delle trivelle e degli inceneritori?
2015-12-01	PD	DallaZuannaGianpiero	L'Italia e l'Europa hanno tutto l'interesse a diventare leader nella ricerca sulle energie rinnovabili e sul risparmio energetico in tutte le loro accezioni. Lasciatemi fare due brevi esempi: abbiamo bisogno di sistemi di stoccaggio dell'energia meno costosi, che durino più a lungo e che nello smaltimento inquinino di meno. Senza questo salto tecnologico l' automotive elettrico sarà una splendida utopia da ricchi, mentre solare ed eolico avranno sempre un carattere ancillare a causa della loro variabilità, dovuta alla disponibilità del vento e del sole. La ricerca, però, deve procedere anche su versanti meno diretti d'innovazione, forse più di processo che di prodotto. Ad esempio, un mondo di rifiuti zero può uscire dall'utopia solo se si procederà seriamente verso l'economia circolare, attraverso una puntuale attività di modifica continua all'interno delle aziende, per costruire prodotti che a fine vita siano facilmente riutilizzabili e riciclabili. Quest'attività di ricerca ha bisogno di essere incentivata, promossa e premiata, prima di tutto grazie a incentivi e disincentivi fiscali. Per inciso, l'effetto degli incentivi alla produzione di prodotti innovativi è meno controverso rispetto agli incentivi al consumo di energie rinnovabili; infatti, questi ultimi, un po' paradossalmente, possono lavorare contro l'efficienza e l'innovazione. L'energia solare costa meno in Texas, dove non è incentivata, rispetto alla California, dove invece gode di sostanziosi incentivi. Inoltre, Italia ed Europa dovrebbero impiegare nella attività di ricerca ingenti quantità di capitali pazienti che solo gli Stati possono permettersi di mettere in campo; anzi, nel nostro contesto questo compito spetta forse ancor più all'Europa che all'Italia. Cina e Stati Uniti stanno investendo capitali enormi in questo campo, Italia ed Europa sono più indietro. Il coraggio deve essere, invece, prima di tutto politico. Non è sufficiente affermare - dicendo il vero - che l'Italia ha già fatto molto, che è all'avanguardia sulla produzione di energie rinnovabili. Infatti, proprio la nostra posizione di leadership ci dà maggiori responsabilità per non abbandonare questa strada. Un mondo a rifiuti zero e con drastica riduzione delle emissioni di CO₂ è poco compatibile con il mantenimento di centrali a carbone, con la costruzione di nuovi inceneritori, con politiche che non disincentivano il traffico privato nelle nostre città, con il sostegno alle attività di trivellazione per idrocarburi solidi nei mari italiani. Anche con riferimento al gas, è chiaro che si tratta di una soluzione di passaggio indispensabile e relativamente ecologica nei prossimi decenni, ma da abbandonare in una prospettiva di zero emissioni nell'orizzonte di questo secolo. Questa prospettiva dovrà inverarsi nei prossimi anni in misure coerenti e in qualche caso drastiche, incentivando - ad esempio - la raccolta spinta dei rifiuti riciclabili, con riduzione sempre più drastica del rifiuto da incenerire e da mandare in discarica; oppure accelerando la procedura di chiusura delle centrali a carbone e rendendo finalmente possibile la cessione diretta ad altri utenti delle energie rinnovabili in una prospettiva di smart grid. Non credo che queste prospettive siano deleterie per lo sviluppo nazionale. Al contrario, l'Italia, grazie al suo multiforme e vario sistema manifatturiero, ha tutte le carte in regola per porsi in posizione di avanguardia nella produzione di rifiuti di materie prime e seconde e nell'utilizzo sempre più esteso delle rinnovabili. Ma tutto ciò sarà possibile solo se la nostra attività legislativa sarà coerentemente indirizzata verso questa direzione. Qualcosa si è iniziato a fare con il collegato ambientale alla legge di stabilità del 2014, recependo tutte una serie di direttive europee per l'interscambio energetico tra gli Stati e su altre tematiche legate all'energia e al recupero dei rifiuti, confermando gli incentivi al risparmio energetico nelle ristrutturazioni edilizie e incentivando l'uso dell'energia elettrica in buona parte proveniente da fonti rinnovabili rispetto a quella direttamente e interamente prodotta da fonti fossili. Ma la strada è ancora lunga. Il mondo sarà ancora vivibile tra qualche decennio se ricerca scientifica e tecnologica e coraggio politico sapranno camminare fianco a fianco. Il riscaldamento globale ci ha fatto capire che è bene abbandonare i piccoli calcoli e i ragionamenti di corto respiro ponendoci in modo nuovo davanti al mondo. Per la prima volta il mondo è di fronte ad una sfida che si vince o si perde tutti assieme: Paesi ricchi e Paesi poveri, borghesia, classi medie e classi popolari. Il Parlamento italiano sappia mandare all'Europa, al Governo e al Paese un chiaro segnale in questa direzione.
2015-12-01	PD	PuppatoLaura	Ebbene, ad oggi, 148 Paesi hanno già presentato impegni vincolanti. Si tratta di Paesi che evidentemente non riescono a raggiungere il traguardo di 2 gradi centigradi come limite massimo di surriscaldamento globale, traguardo che ci siamo posti per renderlo sostenibile - anche se del tutto sostenibile non è neppure con i 2 gradi centigradi - con l'obiettivo di evitare la desertificazione di aree importanti come l'Africa, il Nord Europa e il Nord Asia, e fare in modo che vi sia sostenibilità agricola per le popolazioni residenti, che sono in crescita sul pianeta terra.
2015-12-01	PD	PuppatoLaura	Ricordiamo che si tratta della XXI Conferenza sul clima; è significativo che vi siano state venti Conferenze precedenti e che nessuna sia riuscita a diventare impegno cogente per i Governi del mondo. Perché l'Italia può fare la differenza, nonostante sia un Paese relativamente piccolo rispetto agli oltre sette miliardi di abitanti del pianeta? Perché, cominciando proprio dal vertice di Kyoto, nel 1997 il nostro Paese si è assunto l'impegno di raggiungere una riduzione delle emissioni climalteranti pari al 6,5 per cento rispetto al dato del 1990. All'epoca, in fondo meno di venti anni fa, non fu accolto proprio bene, da parte delle imprese industriali e di molte forze politiche di questo Paese, il fatto che l'Italia si fosse accollata una riduzione di un punto e mezzo superiore rispetto alla media degli altri Paesi, poco più di 50, che si erano aggregati, in quel di Kyoto, ed avevano deciso di modificare le loro politiche industriali e di trasporto per implementare il livello di efficienza energetica nei loro Paesi. Tale percentuale di riduzione sembrava allora un'ipotesi assolutamente avveniristica. Ebbene, oggi, dopo circa vent'anni, nonostante la crisi, ci ritroviamo con un PIL incrementato del 45 per cento e registriamo anche una riduzione del 21 per cento delle emissioni in atmosfera, che porta l'Italia ad avere già raggiunto sostanzialmente gli obiettivi previsti dalla strategia Europa 2020.
2015-12-02	PD	CaleoMassimo	Signor Presidente, signor Ministro, onorevoli colleghi, c'è un dato che non sfugge a nessuno di noi, dal quale voglio partire per esprimere alcune considerazioni. Da due giorni a Parigi si sta tenendo il vertice sui cambiamenti climatici, proprio nella capitale europea che diciannove giorni fa ha subito l'ultimo pesantissimo attacco da parte dei terroristi islamici. Discutere oggi, in questo consesso, di mozioni sulle politiche di contrasto ai cambiamenti climatici, così come tenere una Conferenza mondiale sui cambiamenti climatici proprio a Parigi, deve dare consapevolezza che il tema è diventato oggi cruciale per la sicurezza delle Nazioni e per la lotta al terrorismo. Parlare oggi di clima e di come contrastare il riscaldamento globale significa combattere alla radice una delle cause alla base dei conflitti e delle conseguenti migrazioni. A tal proposito, vorrei citare quanto contenuto nell'ultimo studio pubblicato dalla rivista dell'Accademia nazionale delle scienze americana, che evidenzia come la siccità, che ha portato al collasso l'agricoltura siriana, abbia determinato tra il 2006 e il 2009 lo spostamento di centinaia di migliaia di persone verso le aree cittadine del Paese. Questa migrazione ha creato una pressione che è indicata come una delle concause, uno dei fattori scatenanti la guerra civile in Siria, i cui effetti drammatici vediamo ogni giorno nelle immagini delle tante donne e dei tanti bambini vittime dei bombardamenti e nelle onde di migranti che, a piedi o con mezzi di fortuna, sfidano la sorte, trovando spesso la morte, per raggiungere Paesi più sicuri. E ciò finisce con il generare un sempre meno sostenibile impatto sul nostro Paese e su tutti i Paesi occidentali. È assodato che i cambiamenti climatici sono un fattore che tende ad accentuare le crisi esistenti. È bene ricordare che ci sono altri conflitti, soprattutto in Africa, in cui i cambiamenti climatici giocano un ruolo decisivo. In Somalia o in Sud Sudan da diversi anni, nel silenzio generale, migliaia di persone muoiono ogni anno nei violenti conflitti per il controllo dei pascoli, sempre più rari ed ambiti. Il segretario generale dell'ONU, Ban Ki-moon, già nel 2007 ha definito la crisi del Darfur come il primo conflitto da cambiamento climatico. Sempre relativamente all'Africa, un altro studio americano spiega come l'innalzamento di un grado della temperatura media porti ad un aumento del 4-5 per cento di probabilità di guerre civili nello stesso anno. È questo il terreno, quello della disperazione, su cui il terrorismo fa proseliti. Inoltre - a mio avviso - la disponibilità di fonti fossili limitata nel tempo e la forte dipendenza dell'Europa da Paesi ad alto rischio per gli approvvigionamenti energetici sono un altro punto che non dovremmo sottovalutare. Si tratta di una questione così importante da doverci portare al più presto a rivedere la nostra strategia energetica nazionale, basata sul petrolio e sulle fonti fossili, come scritto nella mozione a prima firma della senatrice Puppato. È poi di questi giorni la notizia che l'Italia è il primo tra i Paesi dell'UE per morti da inquinamento atmosferico. È davvero un triste primato, signor Ministro. Colleghi, capite bene che qui è in gioco la pace, ma soprattutto la grande responsabilità di garantire, a noi e alle nostre future generazioni, la sopravvivenza su questo pianeta. E - ahimè - dispiace constatare, come hanno fatto anche altri colleghi, il fatto che esistano ancora, anche in quest'Aula, i negazionisti, nonostante i dati scientifici siano oramai inconfutabili. Prevenire un esito disastroso del cambiamento climatico è ancora possibile dimezzando le emissioni mondiali di gas serra entro il 2050 rispetto a quelle del 2010. La soglia dei due gradi - secondo me - è ancora possibile. Servono accordi vincolanti. Ed è ancora possibile solo se riusciamo a far affermare la consapevolezza che una posizione unitaria e autorevole europea, frutto anche dell'impegno del nostro Governo durante il periodo di Presidenza dell'Unione, è determinante per il raggiungimento di questo risultato. Le difficili sfide geopolitiche che ci attendono possiamo superarle solo con più Europa. L'Europa non è solo un mercato monetario, non può essere solo vincoli e patti da rispettare. Abbiamo bisogno di politiche ambientali e di difesa su scala comunitaria. Le capacità, le tecnologie e gli strumenti per conseguire un tale obiettivo sono disponibili a costi sostenibili e con possibilità di attivare nuove occasioni di sviluppo. Le nostre imprese, esempio di eccellenza e talento anche in campo ambientale, si sono già dichiarate pronte a vivere da protagoniste la sfida dell'economia circolare. Ma soprattutto dobbiamo fidarci. Non abbiamo ancora dimenticato lo scandalo delle emissioni della Volkswagen. Ogni Stato dovrà attuare misure che diano garanzie certe ai propri cittadini e che tutelino le imprese virtuose. Bisogna creare la fiducia necessaria ad essere più ambiziosi, che si traduca in più fondi per la ricerca, per lo sviluppo e l'innovazione. Ma la fiducia dipende anche da come i Paesi più ricchi, tra cui l'Italia, saranno in grado di dare l'esempio attraverso politiche virtuose e risultati concreti a livello non solo nazionale e internazionale, ma anche mondiale. Ségolène Royal, il Ministro dell'ambiente francese, in un articolo pubblicato su un quotidiano tre giorni prima degli eventi di Parigi, diceva che la responsabilità di molti discorsi e di poche azioni che incombe oggi su di noi deve portare ad assumere decisioni operative. Ieri e l'altro ieri, alla COP21 di Parigi si diceva che siamo l'ultima generazione che può fare qualcosa per fermare il surriscaldamento del pianeta. La comunità politica, colleghi senatori, deve sentirsi addosso ancor di più questa responsabilità. È la stessa che deve avere il mio partito, il Partito Democratico, che deve saper incarnare nel miglior modo possibile, soprattutto con il venir meno della rappresentanza politica e partitica ambientalista, quel fisiologico istinto di conservazione della natura che muove milioni di persone. Per queste ragioni il PD sosterrà con convinzione l'impegno del Governo a Parigi, in parte illustrato dalla mozione della senatrice Puppato che vorrei ringraziare per il lavoro importante e competente che ha svolto, consapevole che, allo stato attuale, queste politiche rappresentano anche una forte opportunità dal punto di vista economico e sociale per l'Italia, l'Europa e il mondo intero. Io penso che il nuovo, il creativo, la conoscenza e - consentitemi - anche la speranza passano da qui e noi dobbiamo esserci.
2015-12-02	PD	VaccariStefano	Voglio andare subito a quello che, a mio avviso, rappresenta il nocciolo della questione: senza modificare profondamente l'attuale sistema produttivo non sarà possibile mitigare il riscaldamento globale. E va da sé che il sistema produttivo lo si modifica solo con interventi a monte, in primo luogo con una nuova politica energetica che, come richiamato negli impegni al Governo contenuti nella mozione a prima firma della senatrice Puppato, favorisca l'utilizzazione di tecnologie e fonti energetiche a basse emissioni di carbonio e definisca una vera e propria road map di decarbonizzazione che riguardi tutti i settori. È evidente che oggi il nostro nemico sono il carbone e le fonti fossili e tra alcuni decenni dovremo arrivare al loro superamento, rispetto alla semplice riduzione di oggi, per rispettare i livelli di emissioni che verranno decisi a Parigi. In questa fase transitoria, tuttavia, è possibile implementare alcune azioni concrete, come hanno già fatto altri Paesi o regioni europee. Penso, ad esempio, alla costituzione delle oil free zone come strumento concreto e immediatamente agibile, da parte del Governo e del nostro Paese, per avviare dal basso un processo che richiederà tempo e che, a differenza della strategia Europa 2020, imposta giustamente dall'Unione europea con lo strumento del Patto dei sindaci, può essere una scelta che in modo virtuoso mette il nostro Paese, dopo Parigi, sulla strada giusta. Se il collegato ambientale diventerà legge entro il 2015, come ci auguriamo, potremmo iniziare già concretamente a percorrere questa strada verso una vera decarbonizzazione: l'istituzione di queste zone nel territorio, sul modello delle aree denuclearizzate degli anni Ottanta, potrà favorire su base sperimentale la progressiva fuoriuscita da un'economia basata sul ciclo del carbonio e, come altre buone pratiche, potrà garantire dal basso, di raggiungere gli standard europei di sostenibilità ambientale. La costituzione di tali aree - nelle quali si avviano sperimentazioni, realizzazione di prototipi e implementazione sul piano industriale di nuove ipotesi di utilizzo dei beni comuni, con particolare riguardo a quelli provenienti dalle zone montane - viene promossa dai Comuni interessati anche tramite le loro unioni o le convenzioni fra di loro, che adottano uno specifico atto di indirizzo con un ruolo delle Regioni per quanto riguarda l'organizzazione. Questo significa che il contributo alla mitigazione dei cambiamenti climatici non passa attraverso azioni isolate o solo dagli accordi decisivi e importanti che si sottoscriveranno a Parigi, ma ha senso in un'ottica di sistema in cui ognuno svolge il proprio ruolo specifico e coordinato: gli enti locali, i cittadini e le loro forme organizzate, le Regioni, lo Stato, l'Unione europea. E tengo a sottolineare, onorevoli colleghi, come queste siano scelte di programmazione del territorio volte a favorire uno sviluppo economico in chiave di sostenibilità, in alternativa ad un modello basato sui combustibili fossili e su questo chiedo al Governo segnali chiari ed una maggiore coerenza tra il dire e il fare. L'altro grande tema su cui vorrei concentrare l'attenzione è una nuova fiscalità ambientale quale imperativo delle prossime politiche economiche. Solo così potremo collocarci pienamente dentro al processo europeo che verrà disegnato con la nuova direttiva sull'economia circolare, che uscirà oggi, spostando la tassazione dal lavoro all'inquinamento dei processi produttivi e dei prodotti dopo e durante il loro uso. La legislazione finanziaria ed economica attuale non incorpora il valore dei servizi ecosistemici e della biodiversità e non tiene conto dei rischi ecologici e sociali. Il collegato ambiente su questo ha compiuto una scelta innovativa, dando una delega importante al Governo che non andrà lasciata cadere. La reindustrializzazione europea si può basare unicamente su imprese innovative ed efficienti sotto il profilo delle risorse. Il cambiamento deve iniziare con urgenza, quindi, per evitare di restare bloccati in strutture inefficienti dal punto di vista delle risorse. Incentivi e obblighi porterebbero a una migliore pianificazione dell'utilizzo delle risorse e a scelte di materiali sostenibili durante l'intero ciclo di vita. È opportuno quindi che i sistemi fiscali avvantaggino l'uso di risorse ambientali rinnovabili e penalizzino quello di fonti fossili, determinanti inquinamento ed emissioni climalteranti. Un capitolo fondamentale riguarda poi la fiscalità ambientale in materia di beni e prodotti. In questo ambito, la direzione è quella di una revisione dell'imposta sul valore aggiunto con l'obiettivo di orientare il mercato verso modi di produzione e consumo sostenibili, prevedendo, ad esempio, un regime dell'imposta sul valore aggiunto agevolata per i manufatti realizzati con una percentuale minima di materiale riciclato, spostando cioè la tassazione dal lavoro all'inquinamento. Ribadisco, in conclusione, che l'accordo di Parigi sarà fondamentale per i suoi contenuti e i vincoli a cui sottoporrà tutti i Paesi, ma serve proseguire ogni giorno un cambiamento dal basso dell'economia e della società. Le scelte che qui sono state proposte, anche negli impegni per il Governo, da diversi colleghi, vanno tradotte con urgenza in misure concrete che sostengano il rinnovamento di cui abbiamo bisogno, se davvero vogliamo contribuire, anche qui nel nostro Paese, alla lotta contro i cambiamenti climatici.
2015-12-02	PD	ValdinosiMara	In questo quadro vorrei richiamare - andando a concludere e lasciando agli atti il testo del mio intervento, che evidentemente era più lungo dei quattro minuti concessimi - la rilevanza dell'impegno, al punto 9) della mozione della Commissione ambiente, laddove si evidenzia l'impegno per il Governo a favorire, anche sotto il profilo finanziario, politiche di sostegno alla ricerca scientifica, allo sviluppo tecnologico, all'innovazione, con particolare attenzione alle iniziative e alle azioni previste dal programma europeo Horizon 2020, che sono legate alla mitigazione dei cambiamenti climatici e allo sviluppo di tecnologie e sistemi. Con questo noi, come Paese Italia e come Europa, abbiamo un ruolo e una funzione molto rilevanti da giocare, che ci richiamano ad una grande responsabilità e ad un grande impegno negli anni a venire. Concludo, signor Presidente, lasciando agli atti il mio intervento.
2015-12-02	PD	ValdinosiMara	L'Europa si è poi impegnata in concreti passi per gli anni a venire. Penso alla riduzione del 20 per cento delle emissioni entro il 2020 e a quella del 40 per cento delle emissioni nel 2030. Certo, possiamo fare ancora di più, ma l'Europa ha dato un chiaro indirizzo allorché ha individuato, all'interno del Pacchetto europeo sull'energia, che abbiamo discusso al Senato, una serie di interventi mirati ad affrontare gli effetti negativi dei cambiamenti climatici. Questo significa affrontare tematiche quali l'uso e il consumo di suolo, la riduzione dei rischi di erosione, il miglioramento della qualità dell'aria e dell'acqua.
2015-12-02	LN	DivinaSergio	Non so perché supinamente l'Italia, come tutta l'Unione europea, abbia subito gli indirizzi americani di sanzionare, in questo momento così delicato, la Russia. È una sanzione che noi possiamo dire eterodiretta per interessi avulsi dagli interessi del nostro Paese. Con le sanzioni per la prima volta un Paese sanzionante si vede essere sanzionato, perché l'Italia rischia, o sta rischiando, 4 miliardi all'anno di prodotto interno lordo per le sanzioni effettuate nei confronti della Russia, la quale è poi unica sul campo a combattere i terroristi, a tutelare tutta l'Europa che ha risposto con le sanzioni nei confronti di quel Paese.
2015-12-02	LN	DivinaSergio	Si tratta di terroristi che colpevolmente sono arrivati in Europa. Da anni la Lega continua a ribadire di stare attenti perché, confuso tra i profughi, può arrivare chiunque in questo Paese, e i dati ci hanno dato - ahimè - spiacevolmente ragione, perché due dei terroristi coinvolti negli attentati francesi sono arrivati proprio con le navi, mischiati con i profughi. Continuavamo a chiedere un blocco navale, non tanto per importare povera gente, quanto per garantire la sicurezza del nostro Paese. Oggi dobbiamo chiedere una cosa in più, signor Ministro: il blocco delle frontiere. Dobbiamo sapere chi entra a casa nostra, a fare che cosa, e chi esce; non possiamo avere porte girevoli in questo momento contingente.
2015-12-02	M5S	BertorottaOrnella	Ma come dicevo prima, questo decreto-legge è molto complesso e ci sono missioni di segno opposto. Per quanto riguarda le missioni inserite nel cosiddetto gruppo Europa, legate alla devastazione dei Balcani, lì opera il famoso Eurogendfor, la famigerata polizia europea nascente, che non risponde a nessuna autorità politica nazionale e/o europea. Dello stesso tipo possiamo considerare anche le missioni del gruppo Africa, in particolare la missione in Somalia, che va avanti dal 1991, tra missioni che si alternano l'un l'altra a sostegno della stabilità, scomparsa con i primi bombardamenti del Paese.
2015-12-02	M5S	BertorottaOrnella	Signor Presidente, colleghi senatori, oggi ci viene chiesto di convertire in legge un decreto-legge molto complesso, su cui non è possibile dare un giudizio univoco. Dentro c'è davvero di tutto: sono almeno 35 le operazioni militari attualmente in corso a cui partecipa l'Italia. Le missioni sono dislocate tra il Mediterraneo, l'Africa, il Medio Oriente e l'Asia, e vedono impegnati complessivamente circa 4.462 uomini e donne delle nostre Forze armate. Si va dal Marocco alla Somalia, dal confine tra Pakistan e India all'Afghanistan, in un susseguirsi di interventi ben distinti tra loro. Si viaggia tra Europa, Asia, Africa e, mentre si legge, tornano in mente tanti ricordi. Tanti nomi sono familiari.
2015-12-02	M5S	BlundoRosettaEnza	In realtà, in un contesto internazionale, ormai del tutto differente rispetto a quello di qualche anno fa, in cui gli attacchi terroristici hanno colpito al cuore l'Europa, il Governo ha pensato bene di stanziare più di 300 milioni di euro per l'ultimo trimestre del 2015 per il rifinanziamento delle missioni internazionali, invece di utilizzare questi fondi per avviare un processo di pacificazione in Medio Oriente e rafforzare le misure di sicurezza interna.
2015-12-02	PD	VattuoneVito	Non mi dilungo sull'analisi dei vari interventi e chiedo l'autorizzazione a depositare il mio intervento. L'attenzione verrà posta su tre ambiti territoriali: Europa, Asia e Africa. Da citare, per quanto riguarda l'Europa, è l'operazione militare EUNAVFOR Med e, in questo caso, anche la missione Air policing, che non compare più. Era l'attività di ricognizione sulle Repubbliche baltiche, una missione della NATO che è finita perché è terminato il turno dell'Italia.
2015-12-03	LN	DivinaSergio	In questo momento non possiamo non coinvolgere la Russia, che forse è l'unica efficace sul campo, l'unico Stato che sta combattendo il terrorismo e sta tutelando soprattutto l'Occidente e l'Europa. Stanno combattendo per noi; non possiamo continuare a mostrare alla Russia atteggiamenti ostili, con sanzioni e con un'ambiguità come la NATO e come gli Stati appartenenti alla NATO, la Turchia in primis. Rispetto a quest'ultima non si capisce più da che parte stia, perché la Turchia sta facendo un doppio, triplo, sporco gioco. Annuncia di voler far parte del nostro blocco, ma ferma in un primo momento i profughi curdi che scappano da attacchi ferocissimi, perché la vecchia vertenza con i curdi e il PKK prevale sull'oggettività e il ragionamento che impongono il momento. In un primo momento provoca grossi massacri, in un secondo momento abbatte gli unici aerei che combattono contro il terrorismo islamico perché per diciassette secondi hanno sorvolato il proprio spazio aereo sovrano. Io continuo a chiamarli terroristi e spero che il Ministero e il nostro Paese abbandonino sigle e acronimi, tanto ISIS tanto Daesh, perché questo significa consacrare ciò che i terroristi vogliono. Loro non hanno uno Stato, hanno occupato dei territori, ma vorrebbero lanciare al mondo islamico il messaggio che esiste un loro Stato per cui tanti sciocchi, ingenui e giovani fanatici mollano tutto, il Paese e la famiglia, per andare a combattere una guerra santa. Noi dobbiamo togliere loro questo baluardo: non esiste uno Stato islamico per cui valga la pena combattere una guerra santa.
2015-12-03	LN	DivinaSergio	Oggi abbiamo circa 5.000 presenze di nostri militari, "polverizzati" un po' in tutto il mondo. Le capacità di intervento del nostro sistema di difesa - eventualmente mi correggano i rappresentanti del Governo - dovrebbero aggirarsi tra i 12.000 e i 15.000 uomini. Questo è il contributo che l'Italia può offrire al contingente internazionale. Dove sono oggi quei 5.000 uomini? Quel piccolo contingente dove è impegnato? A giudizio nostro sono impegnati su mille fronti; oggi, contingentemente alla sicurezza che serve garantire al nostro Paese, sono in zone che non servono assolutamente a nulla. Abbiamo uomini dispersi in tutti i continenti. Nelle aree dell'Europa, siamo ancora presenti in Bosnia, in Albania, in Kosovo. È pur vero che si tratta di presenze minimali; infatti il costo per chiudere l'esercizio è pari ad 1 milione (ricordiamo che queste cifre servono per coprire tre mesi di spesa). Siamo ancora presenti nell'area balcanica, con 25 milioni di spesa, e siamo presenti con una presenza simbolica a Cipro. Abbiamo navi che girano per il Mediterraneo e che potrebbero anche confondere il loro compito, perché la metà di queste serve per salvare vite - come voi dite - e per dare assistenza ai profughi, mentre l'altra metà delle navi serve per contrastare il traffico di esseri umani. Potremmo anche concentrarci e cercare di fare la cosa che più serve in questo momento.
2015-12-03	PD	SangalliGianCarlo	Le missioni internazionali sono un'assunzione di responsabilità per il nostro Paese, che si è sempre schierato dalla parte del diritto internazionale, in ogni missione, in ogni circostanza, senza aver fatto mai un errore rispetto al diritto internazionale, vantando un impegno lunghissimo e coerente in questo ambito. In quale direzione? A favore dei diritti umani, nella gestione multilaterale delle crisi, nel rafforzamento delle organizzazioni multinazionali, tale da ristabilire, dopo la caduta dei blocchi e la fase convulsa di grande confusione dello scenario post blocchi, un'idea di organismi internazionali in grado di valutare, di vagliare e di intervenire nelle molteplici crisi che si aprono nei diversi teatri di tensione. Dobbiamo sapere - e lo devono sapere i nostri concittadini - che se vogliamo sicurezza in Italia e in Europa dobbiamo produrre sicurezza nel mondo. Se ci mettiamo nella condizione per cui pensiamo che possiamo lasciare il mondo fuori di noi abbiamo perso il treno della realtà: il mondo è già dentro di noi, è nelle città europee, nelle nostre città, nelle nostre fabbriche, nelle nostre aziende. Il mondo è già entrato; così come si mescolano le economie, si mescolano le genti e le etnie. Il mondo è dentro di noi e la nostra sicurezza deriva dalla sicurezza che siamo in grado di determinare fuori di noi. Oggi a noi compete il compito di stimolare gli altri, le altre democrazie, anche quelle europee, a cambiare rotta, regime e orientamento. Penso anch'io che quando si è di fronte a crisi di questo tipo i bombardamenti siano una risposta che denuncia evidenti limiti di prospettiva. Chi si bombarda? Quali popolazioni si stanno colpendo in questo momento? Quali solidarietà si stimolano con interventi di questo tipo? Bisognava chiederselo quando c'è stato l'intervento in Libia qualche anno fa e avrebbero dovuto chiederselo coloro che l'hanno voluta; bisognava chiederselo per tanti altri segnali. L'atto di responsabilità deve, prima di tutto, governare l'indirizzo delle politiche estere di tutti i Paesi europei. C'è bisogno di una politica estera europea, non di una politica di contorno, non di una politica di Stati che si trovano tra di loro: Hollande con il rappresentante inglese, Hollande con il rappresentante tedesco e poi l'Europa che, in qualche modo, deve farsene una ragione. L'Europa è la ragione per cui questi Stati devono stare nel mondo e avere una politica internazionale.
2015-12-03	PD	SangalliGianCarlo	Non ci si deve fare una ragione dell'Europa, ma l'Europa è la ragione per cui esistiamo come potenza multinazionale nello scenario mondiale.
2015-12-03	PD	SangalliGianCarlo	Per sconfiggere il totalitarismo e il fondamentalismo islamico servono una grande unità dentro e fuori l'Europa e una grande alleanza culturale. Abbiamo fatto bene a porre questo tema: vorrei far notare che nella recente legge di stabilità, su iniziative unanime della Commissione esteri si è aumentato l'intervento per la cooperazione internazionale. Si potrebbe dire: "Come? Aumentiamo l'intervento per la cooperazione internazionale in un momento in cui ci sentiamo così fortemente minacciati?". È in questi momenti che, assieme all'azione militare, ci dev'essere quella culturale, civile e di sostegno economico, che serve per costruire alleanze culturali trasversali tra le religioni, le popolazioni e i Paesi.
2015-12-03	PD	FaveroNicoletta	Il sindaco di Borgosesia, Gianluca Buonanno, che è anche europarlamentare, secondo le notizie raccolte e poi confermate, ha fatto affiggere nelle strade comunali un manifesto ufficiale, celebrativo della ricorrenza a propria firma contenente un invito rivolto alla cittadinanza per partecipare ad un ricco ed articolato programma una seconda parte del manifesto.
2015-12-09	LN	CrosioJonny	Allora, vogliamo pulirci sommariamente la coscienza perché dobbiamo dare una risposta una tantum alla società oppure vogliamo fare le cose seriamente? Secondo me, non le stiamo facendo affatto seriamente, con tutto il rispetto per chi ha voluto e scritto questa legge. Così non va bene. Non è una risposta seria. Ci faremo ridere dietro in tutta Europa e in tutto il mondo. Ci sono dati alla mano che dimostrano il contrario di quello che stiamo facendo noi. Ho letto su riviste specializzate del nostro Paese che qualcuno continua ad insistere nel sostenere che i sistemi di sicurezza attivi sulle automobili sono ormai esauriti. Non è vero. È esaurito chi l'ha scritto. Non è così.
2015-12-09	LN	CrosioJonny	Innanzitutto, come carattere generale, dispiace notare che nel nostro Paese si stia palesando l'idea che, approvando questo provvedimento, abbiamo risolto tutti i problemi. Non è così: i problemi sono articolati e complessi. Quando sulle nostre strade piangiamo delle vittime, la situazione è molto articolata e ci sono molte cause che concorrono a creare tale situazione. C'è una persona che guida, c'è un'automobile e c'è una strada e credo sia importante sottolinearlo: questi tre fattori concorrenti devono essere posti nelle condizioni migliori per avere sempre più efficienza. Questo non lo dico solo io; mi preme sottolineare che ciò è stato ribadito il 18 novembre 2015 a Brasilia anche dall'Organizzazione mondiale della sanità, che da decenni si sta battendo per ridurre - e ci siamo riusciti - i morti sulle strade, nel nostro Paese e non solo. Voglio però ricordare un dato: a livello mondiale abbiamo ancora 1,2 milioni di morti sulle strade ogni anno. Parlavo di concorrenza di fattori nella problematica dei morti sulle strade: l'uomo, le automobili e le strade. Magari è bene rinfrescarci un po' la memoria su come nel corso degli anni le nostre automobili si siano evolute - e questa è stata una scelta fatta dai Governi - per ridurre gli incidenti mortali. Faccio un po' di storia, non per fare il fenomeno, ma perché è bene ricordarci che la cintura di sicurezza è stata inventata da un canadese che ha registrato il brevetto nel 1903, ma in Europa è diventata obbligatoria per la prima volta nel 1973, in Francia; statistiche alla mano, i morti che abbiamo avuto in questi settant'anni per la mancanza della cintura di sicurezza sono più numerosi di quelli causati dalla Prima guerra mondiale, una follia. Inoltre, uno dei dispositivi fondamentali per la sicurezza e la riduzione del numero dei morti è l'ABS, che è stato inventato nel 1960, ma il dispositivo moderno che tutti conosciamo è stato brevettato nel 1974 ed è diventato obbligatorio nel nostro Paese solo nel 2004, cioè qualche anno dopo, in conseguenza di tutte le numerose morti che abbiamo dovuto registrare.
2015-12-09	LN	CrosioJonny	Per cui, con profondo rispetto nei confronti di tutto e di tutti, le soluzioni devono essere molto più serie. Non bisogna ridurre tutto ad una rincorsa a fare demagogia tanto per buttare lì una legge che in Europa sarà unica - e ci rideranno dietro anche per questo - e che non va per niente bene, nella maniera più assoluta.
2015-12-09	PD	CuccaGiuseppeLuigiSalvatore	È invece punito con la pena della reclusione da cinque a dieci anni (il testo del Senato precedentemente prevedeva un minimo di sette anni) l'omicidio stradale colposo commesso da conducenti di un veicolo a motore nelle seguenti ipotesi: qualora versino in stato di ebbrezza alcolica con un tasso alcolemico superiore a 0,8 millilitri ma non superiore a 1,5 grammi per litro; qualora abbiano superato specifici limiti di velocità in un centro urbano o anche su strade extraurbane; qualora abbiano attraversato le intersezioni semaforiche disposte rosse o abbiano circolato contromano; qualora abbiano effettuato manovre di inversione del senso di marcia in prossimità o in corrispondenza di intersezioni, curve o dossi; qualora infine abbiano effettuato sorpassi azzardati (sorpasso di un altro mezzo in corrispondenza di un attraversamento pedonale o di linea continua). Le ultime due ipotesi sono state introdotte nel corso dell'esame presso la Camera, coordinando in tal modo l'articolo 589 con le analoghe previsioni previste per le lesioni nell'articolo 590- bis. Tengo a precisare che queste fattispecie sono quelle che statisticamente producono un numero più elevato di vittime a seguito di incidenti stradali. In tutti i predetti casi la pena è diminuita fino alla metà quando l'omicidio stradale, pur connotato dalle condotte in questione, sia conseguenza anche di una condotta colposa della vittima. La corrispondente previsione del testo Senato sul punto aveva una formulazione più ampia, prevedendo che la pena fosse diminuita fino alla metà nell'ipotesi in cui l'evento non fosse esclusiva conseguenza dell'azione o dell'omissione del colpevole, così comprendendo, ai fini dell'applicazione della diminuente, anche le condotte dolose della vittima e le condotte colpose o dolose di terzi. La pena invece è aumentata - e anche questa disposizione è stata introdotta dalla Camera - se l'attore del reato non ha conseguito la patente, se la patente è sospesa o revocata o non ha assicurato il proprio veicolo a motore (sul presupposto, dunque, che il reato sia commesso alla guida di un veicolo di proprietà). L'ultimo comma del nuovo articolo 589- bis prevede, conformemente al testo Senato - nel caso in cui il conducente provochi la morte di più persone ovvero la morte di una o più persone e le lesioni di una o più persone - l'applicazione della pena che dovrebbe infliggersi per la più grave delle violazioni commesse aumentata fino al triplo; il limite massimo viene stabilito in diciotto anni. Quest'ultimo comma riproduce quanto previsto dal quarto comma dell'articolo 589 del codice penale (con la differenza che il limite massimo di pena attuale è di quindici anni). L'articolo 1 della proposta di legge introduce, infine, nel codice penale l'articolo 589- ter, il quale reca una specifica circostanza aggravante nel caso in cui il conducente, responsabile di un omicidio stradale colposo, si sia dato alla fuga. Questo è stato uno dei temi più discussi e presenta ancora notevoli problemi di natura tecnica. In tale ipotesi, la pena è aumentata da un terzo a due terzi (quindi c'è stato un incremento rispetto al testo licenziato dal Senato) e non può, comunque (questa è la novità introdotta) essere inferiore a cinque anni. Si ricorda che il reato consistente nella fuga del conducente dopo un incidente con danno alle persone è previsto attualmente dall'articolo 189 del Codice della strada. Rispetto a questa fattispecie, quindi, quella di cui all'articolo 589- ter configurerebbe un'ipotesi di reato complesso ai sensi dell'articolo 84 del codice penale. L'articolo 2 della proposta di legge disciplina, con il riformulato articolo 590- bis del codice penale, il reato di lesioni personali stradali, e introduce di seguito nel codice penale tre ulteriori articoli. Le diverse fattispecie del reato di cui all'articolo 590- bis, appaiono quasi del tutto speculari a quelle dell'articolo 589- bis, che introduce l'omicidio stradale. In sostanza, si introduce il delitto di lesioni stradali. Anche qui, come per l'omicidio stradale in relazione all'articolo 589- ter, la Camera ha spostato per motivi sistematici nel novellato articolo 590- bis la fattispecie di lesione personale con violazione delle norme sulla circolazione stradale introducendo una serie di modulazioni della pena a seconda della gravità delle lesioni. Evito di riportarle per motivi di economia di tempo. La pena, quindi, è la reclusione da un anno e sei mesi a tre anni per le lesioni gravi e da due a quattro anni per le lesioni gravissime quando le lesioni derivano dalla stessa violazione del codice della strada individuate dall'articolo 589- bis per l'omicidio stradale. Si tratta delle lesioni che siano provocate dai conducenti di veicoli in stato di ebbrezza alcolica con un tasso alcolemico superiore a 0,8 ma non superiore ad 1,5, da conducenti che procedono a velocità pari o superiori al doppio di quella consentita o comunque di almeno 70 chilometri orari in un centro urbano ovvero superiore di almeno 50 chilometri orari rispetto alla velocità massima consentita su strade extraurbane. In buona sostanza riproduce le stesse fattispecie che erano riportate dall'articolo 589- bis del codice penale e che vengono riportate specularmente anche nell'articolo 590- bis, comprese tutte quelle fattispecie che, per quel che riguarda le lesioni, erano state già approvate, in Commissione al Senato, mentre erano state tolte quella relativa alla circolazione contromano, del sorpasso in prossimità di un incrocio ed erano state invece espunte a seguito di un emendamento approvato in Assemblea, sono state invece reintrodotte alla Camera ma con una diversa articolazione delle pene. L'ultimo comma del nuovo articolo 590- bis prevede, nel caso in cui il conducente cagioni lesioni a più persone, l'applicazione della pena che dovrebbe infliggersi per la più grave delle violazioni commesse, aumentata fino al triplo, con il limite massimo dei sette anni, anche questo speculare al 589- bis. Vi era già un limite previsto nell'articolo 590 del codice penale, che però è inferiore di due anni perché il massimo era di cinque anni. Come nell'omicidio stradale, il successivo articolo 590- ter introduce un'ulteriore circostanza aggravante in caso di fuga del conducente (la pena è aumentata da un terzo a due terzi con un minimo di pena di tre anni di reclusione) nell'ipotesi di lesioni personali stradali. Il nuovo articolo 590- quater del codice penale - introdotto sempre dall'articolo 2 del disegno di legge - riproducendo sostanzialmente il vigente articolo 590- bis del codice penale, reca una disciplina derogatoria rispetto all'articolo 69 del codice penale in materia di computo delle circostanze. La disposizione stabilisce il divieto di equivalenza o prevalenza delle concorrenti circostanze attenuanti rispetto alle circostanze aggravanti di cui agli articoli 589- bis, 589- ter, 590- bis e 590- ter del codice penale. Per espressa previsione normativa, le diminuzioni di pena per effetto di circostanze attenuanti (non ritenute minusvalenti) vanno operate sul quantum di pena determinato ai sensi delle aggravanti medesime. La Camera dei deputati ha inoltre soppresso all'articolo 2 il nuovo articolo del codice penale, introdotto dal Senato, concernente la revoca della patente. Analoga disciplina è stata poi collocata, con l'articolo 6, all'interno del codice della strada. L'articolo 590- quinquies, identico al testo licenziato dal Senato, costituisce ora l'ultima delle modifiche apportate al codice penale dall'articolo 2 e riguarda la definizione di strade urbane ed extraurbane. L'articolo 3 del disegno di legge in esame reca modifiche di coordinamento del codice penale. Viene modificato l'articolo 157 del codice penale, prevedendosi il raddoppio dei termini di prescrizione anche per il nuovo reato di omicidio stradale. Viene altresì modificato l'articolo 582 del codice penale, aumentando la pena edittale minima per il reato di lesioni personali, che viene portata da tre a sei mesi di reclusione, confermando però il massimo in tre anni. Come abbiamo già detto, vengono inoltre soppressi i riferimenti alle fattispecie stradali dell'omicidio colposo, di cui all'articolo 589 del codice penale. L'articolo 4 del disegno di legge reca modifiche al codice di procedura penale in materia di operazioni peritali e di prelievo coattivo di campioni biologici. Abbiamo discusso di questo tema già nel corso dell'esame del provvedimento in prima lettura. L'articolo 5 del disegno di legge reca modifiche di coordinamento del codice di procedura penale volte a prevedere l'arresto obbligatorio in flagranza per il delitto di omicidio colposo stradale e l'arresto facoltativo in flagranza per il delitto di lesioni colpose stradali gravi o gravissime, di cui all'articolo 590- bis del codice penale. Si prevede altresì l'aggiunta dei nuovi reati di omicidio stradale e lesioni stradali tra quelli per i quali è possibile, per il pubblico ministero, chiedere per una sola volta la proroga del termine di durata delle indagini preliminari. Si consente inoltre, anche per l'omicidio stradale, che la richiesta di rinvio a giudizio venga depositata entro trenta giorni dalla data di chiusura delle indagini e si stabilisce che tra la data del decreto che dispone il giudizio e quella fissata per il giudizio stesso non debba intercorrere un termine superiore a sessanta giorni. Si disciplina inoltre la citazione diretta a giudizio davanti al tribunale in composizione monocratica e si inseriscono le lesioni personali stradali tra i reati per cui il pubblico ministero esercita l'azione penale con la citazione diretta a giudizio, disponendo che il decreto di citazione a giudizio debba essere emesso entro trenta giorni dalla chiusura delle indagini preliminari e che la data di comparizione contenuta nel decreto di citazione a giudizio debba essere fissata non oltre novanta giorni dall'emissione del decreto stesso. Questa è una norma estremamente importante perché sveltisce molto e dà risposta a quell'esigenza di giustizia che è estremamente diffusa, consentendo di arrivare al dibattimento in tempi estremamente rapidi senza seguire il normale iter dei procedimenti penali che talvolta durano anni e anni in questa materia. In questa maniera si sveltisce moltissimo e si offre la possibilità al pubblico ministero di procedere molto velocemente alla definizione dei procedimenti. Gli articoli 6 e 7 del provvedimento contengono altre disposizioni di coordinamento che interessano la disciplina del codice della strada, nonché quella inerente alla competenza del giudice di pace. Per quanto attiene all'articolo 6, viene spostata al codice della strada la disciplina che il Senato aveva inserito nel codice penale in tema di revoca della patente nell'ipotesi di commissione dei delitti di cui ai nuovi articoli 589- bis e 590 -bis del codice penale. L'articolo 7 dispone invece la soppressione di parte dell'articolo 4, comma 1, lettera a), del decreto legislativo 28 agosto 2000, n. 274 del 2000 (recante disposizioni sulla competenza penale del giudice di pace), che attribuisce attualmente a tale giudice onorario la competenza in ordine ai procedimenti per lesioni personali colpose, limitatamente alle fattispecie perseguibili a querela di parte. La parte soppressa esclude l'attribuzione al giudice di pace dei procedimenti per lesioni personali gravi e gravissime derivanti da violazioni delle norme sulla disciplina stradale quando l'autore del reato sia soggetto in stato di ebbrezza alcolica grave o sotto l'effetto di sostanze stupefacenti o psicotrope. Infine, l'articolo 8 dispone l'entrata in vigore della legge il giorno successivo a quello della sua pubblicazione nella Gazzetta Ufficiale. Onorevoli colleghi, debbo dire che nel corso dell'esame in Commissione del testo trasmesso dalla Camera dei deputati sono state evidenziate delle criticità, alcune anche di una certa rilevanza. Reputo però che esse saranno ampiamente trattate nel corso della discussione generale dai colleghi iscritti a parlare. Pertanto, evito di dilungarmi nell'esposizione, limitandomi però ad osservare che alcune di esse potrebbero anche avere fondamento. Sono certo che si potrà porre rimedio a questi elementi di criticità, citandone qualcuno a titolo esemplificativo. Cito quello dell'obbligatorietà dell'arresto in flagranza, che prevede il comma 2 ed esclude il comma 3 dell'articolo 589, nonostante quest'ultimo contempli una condotta analoga a quella di cui al comma 2. Per entrambe le fattispecie è prevista la stessa pena, ma nel primo caso si prevede l'arresto obbligatorio, nel secondo caso invece no. Io reputo che questa sia stata una svista commessa dai colleghi della Camera in quanto si è spostata, come ho già detto, l'intera struttura dell'articolo 589, relativa alle fattispecie di omicidio commesso con violazione delle norme sulla circolazione stradale, nel 589- bis. Probabilmente si è trattato esclusivamente di una dimenticanza. Altra incongruenza è data dalla parte riguardante la diminuente. Al Senato avevamo esitato un testo a mio parere esaustivo, in quanto prevedeva che si applicasse la diminuente al responsabile di un evento nel quale altri avessero concorso alla determinazione. Invece oggi, come ho detto in precedenza, si parla esclusivamente della condotta colposa della vittima, così escludendo tanto le eventuali condotte dolose della vittima, quanto le condotte dolose o colpose di terze persone. Faccio un esempio per tutti: quello del tamponamento di una macchina condotta da persona ubriaca, che poi ammazzi qualcuno. In questo caso c'è palesemente l'evento prodotto dalla cooperazione di terzi. Nel testo attuale, ciò non è stato previsto. Ulteriore problema che è sorto, e al quale credo saremo in posizione di porre rimedio, è quello della incongruenza sulla sospensione della patente. Spostando il sistema nel codice della strada e facendolo diventare una sanzione amministrativa, accade di dover coordinare il testo della nuova legge con il testo attuale del codice della strada, che prevede che le patenti rilasciate in Europa possano essere sospese per un massimo di tre anni, così determinando evidentemente una incongruenza alla quale sarà necessario porre rimedio. È però assolutamente indispensabile evidenziare che è estremamente importante pervenire all'approvazione di questo provvedimento nei tempi più rapidi possibili. Il provvedimento in esame, quando approvato, darà finalmente risposta a una domanda di giustizia che è massimamente diffusa tra la gente e non solo, come taluno ha inteso far credere, soltanto tra le persone che sono state purtroppo tragicamente colpite nei loro affetti più cari a seguito degli eventi che la normativa in esame prevede. Ad essi, posto che sono in quest'Aula ampiamente e autorevolmente rappresentati, mi sia consentito esprimere un affettuoso pensiero di solidarietà, oltre che un sincero ringraziamento per la collaborazione e il sostegno dati nel corso dell'intero iter legislativo. Speriamo che questa loro collaborazione e apporto vengano ricambiati con la rapida approvazione definitiva del testo. Ma io ritengo che ormai possiamo affermare di essere molto vicini al traguardo finale. Possiamo comunque affermare, lo dico con molta serenità, che era stato assunto un impegno, prima dal Presidente del Consiglio e poi da tutti noi. Voglio sottolineare infatti che, indipendentemente dal colore politico e dall'appartenenza a un partito piuttosto che ad un altro, tutti hanno dato una collaborazione fattiva all'elaborazione e approvazione di questo provvedimento. Questo impegno, ormai, sta per essere onorato. Mi preme infine rimarcare un tema che avevo già proposto nel corso della prima lettura in quest'Aula. L'approvazione della nuova normativa è estremamente importante, ma certo non può bastare, né noi dobbiamo fermarci o accontentarci di un nuovo sistema sanzionatorio, certamente più severo e più idoneo a dare effettiva risposta a quella esigenza di giustizia di cui ho parlato testé. Lo spirito di questa normativa è anche quello di avere una efficacia deterrente ed educativa. Credo sia quindi indispensabile che si diffonda un nuovo modo di valutare i temi trattati. È indispensabile acquisire l'idea che quando ci si pone alla guida di un veicolo si deve avere la consapevolezza di avere tra le mani un'arma che potrebbe addirittura essere letale verso vittime il più delle volte assolutamente incolpevoli. Pertanto, chi guida deve sempre avere la padronanza di se stesso, che gli consenta di avere padronanza del veicolo. Chi guida non deve bere e chi beve non deve guidare. Tale semplice principio, estremamente diffuso fuori dall'Italia, deve essere fatto proprio da ciascuno di noi. Credo che questo risultato possiamo raggiungerlo solo con un'efficace campagna di educazione, sia nelle scuole di ogni ordine e grado che attraverso i mezzi di comunicazione. In più, sarà necessario attuare finalmente una prevenzione severa da parte delle Forze dell'ordine, cui reputo debbano essere assicurati i mezzi e gli uomini per effettuare rigorosi controlli, in maniera tale che questo nuovo sistema possa produrre gli effetti che auspichiamo, che siamo certi potranno essere prodotti dalla nuova normativa.
2015-12-10	PD	LumiaGiuseppe	Signor Presidente, colleghi, lo scenario tragico e triste è di fronte a noi: più di 3.000 morti l'anno, anno dopo anno una strage quotidiana, giovani vite spezzate e famiglie distrutte. Non possono sfuggire, anche in Parlamento, i danni verso i responsabili e le loro famiglie, naturalmente mettendo da parte chi può volte commette questi reati e lo fa con un atteggiamento oltre misura irresponsabile e direi criminale. Colleghi, si registrano migliaia e migliaia di feriti, con lesioni gravissime che spesso rovinano per sempre la vita di uomini, donne, giovani e anche tantissimi bambini, con costi umani, sociali e sanitari. Mi fermo qui, perché penso che questo scenario sia nel cuore e nella mente di tutti i parlamentari in questo momento e nel corso dei lavori che hanno impegnato per molte settimane il Parlamento: dalla Commissione giustizia del Senato all'Assemblea, per poi passare alla Camera dei deputati e adesso nuovamente al Senato. Come reagire? Cosa fare? Quale approccio utilizzare? Naturalmente dobbiamo evitare la classica reazione del far finta di niente, introducendo qualche piccolo correttivo e un po' di vesti stracciate nei talk show, per aspettare che tutto riprenda il suo tragico cammino. Certo, colleghi, va anche evitata la reazione emotiva, emergenziale ed isterica, che - seppur raramente - è anch'essa presente nel nostro Paese, nell'Italietta pasticciona. Sono necessari un approccio sistemico e più prevenzione. Altroché! Una prevenzione che deve diventare scelta concreta, atteggiamento culturale e azioni e che, cari colleghi, non può essere utilizzata come un alibi ed un rifugio quando non si sanno trovare altre soluzioni per intervenire sulla strage che quotidianamente si consuma sulle strade del nostro Paese. La prevenzione è una cosa seria e va utilizzata per quella che è: non è la risposta a tutti i problemi e va senz'altro utilizzata senza mai essere strumentalizzata. La messa in sicurezza delle automobili è stata richiamata anche nel dibattito parlamentare e rappresenta uno strumento importante. Occorre procedere alla messa in sicurezza soprattutto nel contesto urbano, in quanto molti omicidi e lesioni gravi si consumano in quel perimetro, con una maggiore responsabilità dei Comuni nella gestione delle strade e del nostro sistema infrastrutturale. Cari colleghi, so bene che mettere tutto solamente sulle spalle del codice penale può senz'altro essere ritenuto un limite ma, con molta onestà, anche in Italia deve trovare spazio una linea del rigore. Non possiamo sfuggire alla responsabilità di chi si mette alla guida di un automobile: chi beve oltremisura non può guidare; chi fa uso di sostanze stupefacenti e di droghe, non può guidare. Così pure, colleghi, a chi viola i principi centrali del codice della strada (dall'attraversare con il semaforo rosso all'inversione di marcia) e causa la morte di una o più persone, non può non succedere niente, come spesso avviene adesso. Sul rispetto delle regole, cari colleghi, anche nel nostro Paese si deve voltare pagina. Ha fatto bene il Governo a spingere sulla linea del rigore. Ha fatto bene il Parlamento ad accettare questa sfida. Lo ha fatto qui al Senato, in prima lettura, dove si è messo da parte l'atteggiamento classico di divisione tra maggioranza e opposizione e in Commissione giustizia e poi in Aula, con la guida del relatore, che ringrazio, si è individuata una strada equilibrata e una linea di rigore all'interno del nostro sistema penale, sapendo che, anche all'interno di questo, bisogna portare dei correttivi innovativi. Ha detto bene il senatore D'Ascola: tra il dolo e la colpa oggi si delineano delle condotte che il sistema penale deve individuare e colpire. Un atteggiamento troppo conservativo e tradizionale rischia, anche senza volerlo, di essere ottuso, inconcludente e incapace di seguire l'evoluzione della società e di proteggere i cittadini, come responsabilmente deve fare un Parlamento e un Governo. La linea del rigore, come dico spesso, ci mette in sintonia con l'Europa. Siamo l'unico Paese che ha un indice di mortalità così elevato. Perché succede solo in Italia? Perché in Italia il codice della strada è ritenuto non un codice severo, rigoroso e da rispettare, ma un semplice consiglio? Non lo si conosce, e spesso non si corrisponde a quello che lì è previsto. Ecco perché, colleghi, la linea del rigore è una linea che va seguita senza paura. È una linea che va finalmente inserita nel nostro sistema penale. Colleghi, in prima lettura al Senato questa linea del rigore aveva trovato un suo equilibrio. Non era una strada facile da imboccare. Eppure, le soluzioni sono state individuate e c'è stato un voto, prima in Commissione giustizia e poi qui in Aula, pressoché unanime. Alla Camera sono stati apportati dei cambiamenti; alcuni di questi non ci hanno convinto e qui è stato detto, con responsabilità e lealtà da parte della maggioranza, e ci sono state segnalazioni anche da parte dell'opposizione (come un'opposizione deve fare), anche se debbo dire con qualche forzatura e con qualche eccesso di strumentalità. Il Governo ha fatto bene, nel suo maxiemendamento, a recepire quei cambiamenti che consentono adesso di potere votare con convinzione e con responsabilità.
2015-12-15	FI	BerniniAnnaMaria	Io invito soprattutto voi, colleghi della maggioranza, a fare una riflessione su questo, perché noi subiamo democraticamente la minoranza dei numeri e, quindi, altrettanto democraticamente dobbiamo accettare che, pur votando contro, questo voto contrario non abbia valore. Colleghi, siamo di fronte ad una finanziaria bonsai, mignon - lo è questo vergognoso provvedimento mancetta - che si accosta indebitamente ad una legge di stabilità che di mignon non ha nulla e che sta diventando un elefante, finanziato in deficit su di una clausola di flessibilità che l'Europa non ci ha ancora autorizzato. Non abbiamo ancora l'autorizzazione dell'Europa a sforare il parametro. A fronte di tutto questo, colleghi, vi invito ancora una volta a considerare che siamo oltre la violazione e l'offesa delle prerogative parlamentari. Qui stiamo correndo dei rischi, dei seri e importanti rischi di delegittimazione della nostra attività, che peraltro agli occhi dei terzi, a chi ci guarda da fuori, ha comunque una sua rilevanza. Noi condividiamo tutte le responsabilità degli atti del Governo. Quando si sente parlare, sui giornali o nei programmi televisivi, di quello che succede, sulla legge di stabilità si parla di una legge non solo del Governo, ma del Governo e del Parlamento e, quindi, la responsabilità è condivisa. Mai come ora vi dico di prestare attenzione, perché il modus operandi è sempre quello di imporre autoritativamente provvedimenti di spesa finanziati in deficit o con tagli lineari (nel caso di questo decreto-legge sugli enti locali addirittura con tagli lineari) che si dicono finanziati con rimasugli del bilancio 2015, che si dice - e questo farebbe il fil rouge - di non voler fare andare in economia. È un ulteriore sprezzo delle prerogative parlamentari, perché ci è stato detto che non esistevano residui attivi del bilancio 2015. Ripeto che ancora una volta il Governo assume degli atteggiamenti in spregio alle prerogative parlamentari, finanzia provvedimenti con delle poste non garantite, non sicure, che il nostro servizio di bilancio sistematicamente ci segnala, su di un merito assolutamente incostituzionale perché non basato su presupposti di necessità e urgenza e, comunque, disomogeneo. Per tutti questi motivi, il Gruppo di Forza Italia chiede che non venga esaminato il provvedimento.
2015-12-15	LN	CrosioJonny	Ma, ancor di più, cosa vuole fare machiavellicamente il ciarlatano di Firenze? Vuole l'adozione di questo provvedimento omnibus. Signora Presidente, proviamo a fare un ragione scientifico e io mi posso anche lanciare nel dire di aver fatto ricerche un po' scientifiche sul sistema informativo territoriale. Se sulla carta geografica del nostro Paese segnassimo la distribuzione delle risorse che vengono erogate con il provvedimento in esame - come a suo tempo si fece a Londra, per individuare le fontane tramite cui si diffondeva il vaiolo - avremmo esattamente la rappresentazione dei luoghi dove si svolgerà la prossima campagna elettorale. Ma di ciò non mi stupisco. Non mi stupisco di questo Governo che, in maniera davvero serena, cancella la legge obiettivo con cui io, che sono un credulone e sognatore, sono stato d'accordo, perché mi era stato promesso che probabilmente si sarebbe proceduto alla riforma del codice degli appalti. Adesso ho capito dove sta l'inghippo. Non volevo crederci. Se è vero, come è vero, che una delle opere strategiche fondamentali, di importanza nazionale per il nostro Paese, è la tramvia di Firenze, potete capire di che morte dobbiamo morire. Il ragazzo, mister Leopoldo, non è stupido e ha fatto il ragionamento secondo cui era meglio mettere subito dentro la tramvia di Firenze perché i tempi saranno grami. I tempi stanno diventando grami perché il nostro Paese, signora Presidente, ha fame di infrastrutture. Qui già ci sono pochi soldi e la luce in fondo al tunnel la vedete solo voi. Effettivamente può esserci una luce in fondo al tunnel, ma è distante milioni e milioni di anni di luce e quindi, di fatto, la fine non c'è. Basta andare in mezzo alla gente - mi riferisco al mio territorio - e ciò appare in maniera molto chiara. Ma la cosa che ci stupisce di più e ci lascia anche oggi senza parole è l'atteggiamento politico, la mission politica di questo Governo, che - lo ribadisco perché voglio che resti agli atti - non è riconosciuto da un voto popolare. L'apposizione della quarantaquattresima fiducia lascia sconcertati. Ripeto: fino ad oggi sono state apposte 44 fiducie e non abbiamo finito, perché qualcuno ha ricordato che va ancora esaminata la riforma della RAI. Abbiamo visto cosa è successo questa mattina: milioni e milioni di euro in nero nell'ambito degli appalti della RAI. Non escluderei l'apposizione della fiducia anche nel corso dell'esame della riforma della RAI. Una cosa è certa: ripresenterò in Assemblea gli emendamenti che ho ritirato in Commissione, perché non c'erano i pareri della Commissione bilancio, e vedremo anche in quel caso di che porcata moriremo. Analogo discorso vale per la riforma del codice degli appalti. E mi devo picchiare da solo, perché sono stato un credulone. Credevo nelle buone intenzioni del Parlamento e ci ho anche messo la faccia con i colleghi, dicendo che la Commissione aveva fatto un buon lavoro. In effetti, la Commissione ha fatto un buon lavoro, ma il problema è un altro: stiamo parlando di una delega che dobbiamo conferire al Governo, il quale ci ha già messo le mani e sta venendo fuori un bagno di sangue anche per la legge delega sugli appalti. Questo Paese, signora Presidente, ha fame di certezze relativamente alla questione del codice degli appalti. Innanzi tutto ce lo chiede l'Europa perché siamo arcaici e abbiamo una lista di prescrizioni che solo noi vogliamo e ci possiamo permettere. Siamo antidiluviani dal punto di vista procedurale e io mi chiedo che cosa succederà adesso, perché non avremo più procedure chiare sulla legge obiettivo perché di fatto, anche se non ufficialmente, non c'è più, per cui andremo in procedura ordinaria. E mi chiedo con cosa faremo per gli appalti. Sono convinto, però, che dietro tutto questo ci sia la malafede. È chiaro che c'è malafede da parte del Governo che in questo Paese vuole creare le condizioni affinché nulla vada avanti, per avere la possibilità di mettere le mani su risorse e su opere che vuole fare. Mi sembra abbastanza chiaro. Io credo che questo atteggiamento, alla fin fine, porti a ben poco. Sicuramente porterà ad un fallimento del Paese perché noi paghiamo davanti ai colleghi europei, paghiamo davanti a tutta l'Europa un sistema inefficiente dal punto di vista amministrativo. Tanto grande può essere l'eccellenza del singolo e dell'impresa e tanto è deficitario lo Stato, invece, sul piano politico-amministrativo. E questa ennesima fiducia, questo atteggiamento da parte del Governo ne è la rappresentazione plastica. Sono anche personalmente preoccupato. Sto all'opposizione e forse all'opposizione risulta più facile dire che non va bene. Ma sono veramente dispiaciuto anche per i colleghi di maggioranza, taluni seri - ci sono e hanno il mio profondo rispetto e spesso si parla con loro - perché dovete votare voi la fiducia anche su questo provvedimento. Un uomo deve avere anche la sua dignità. Non si può avere un atteggiamento a microfoni spenti e poi non avere le palle - permettetemi di dirlo - non avere la determinazione di lottare contro un sistema che sta distruggendo la politica e la democrazia all'interno del nostro Paese. Questo è molto preoccupante, e lo dico non per una questione partitica e personale, ma per il bene della politica. Lo dice uno che ha fatto l'amministratore locale. La cosa che mi interessa di più è il benessere dei cittadini. E la nostra mission è che le cose funzionino. Qui in Parlamento, dove tocca a noi legiferare, continuiamo invece ad avere un simile atteggiamento ormai unico in Europa, per cui chi voterà questa fiducia dovrà assumersi la responsabilità del fallimento.
2015-12-15	PD	DeBiasiEmiliaGrazia	È vero che l'Istituto italiano di tecnologia di Genova avvia un percorso, che però è coordinato dal direttore scientifico dell'Istituto italiano di tecnologia e vede la partecipazione dai rettori del Politecnico di Milano, dell'Università degli studi di Milano e dell'Università Milano-Bicocca e tale comitato guida ha il compito di analizzare le sinergie, organizzare le collaborazioni e sviluppare tutte le iniziative congiunte necessarie alla stesura definitiva del progetto Human Technopole. In più, il progetto esecutivo di questo Human Technopole, con il relativo piano logistico e infrastrutturale, sarà sottoposto alla valutazione di advisor internazionali indipendenti e vi è anche una data: dovrà cioè essere completato e presentato entro il 25 febbraio 2016. Trattandosi di un piano straordinario di sviluppo per il nostro Paese e, a mio avviso, per l'intera Europa, starei attenta a derubricare quest'intervento parlando di 80 milioni nelle mani del Presidente del Consiglio, perché se così fosse nessuno potrebbe essere d'accordo e io per prima; tuttavia, una volta tanto che in questo Paese si consegnano aree pregiate non a speculazioni di varia natura, ma alla crescita della ricerca in campo tecnologico e umano, credo che potremmo anche parlarne con maggiore rispetto. Ognuno rimane delle proprie opinioni, ma mi preme anche sottolineare che non ha alcun senso contrapporre i finanziamenti all'università allo sviluppo della ricerca. Faremmo un errore enorme se considerassimo che tutti i finanziamenti possibili devono andare all'università penalizzando i centri di ricerca e viceversa; c'è bisogno di metterli in sinergia come fa questo progetto, di moltiplicare le risorse, di avviare un rapporto tra pubblico e privato, di salvaguardare la ricerca indipendente ma di potenziare quella transnazionale, perché solo così questo Paese potrà seriamente uscire dalla crisi utilizzando idee, risorse e cervelli, e non mantenendoli nell'ambito di una burocrazia di piani di funzionamento. Credo che abbiamo bisogno di fare un grande salto in avanti e l'utilizzo dell'area Expo in questa direzione è straordinario. La Lombardia, assieme al resto d'Italia e credo anche all'Europa, potrà lanciarsi definitivamente in una funzione nazionale straordinaria che è quella di lavorare per gli uomini e per le donne, per il loro progresso e per la loro salute. Proprio per questo penso che, al di là di come è scritto quell'articolo, il progetto sia di straordinaria importanza e vada supportato fino in fondo, oggi e anche domani.
2015-12-15	PD	TrontiMario	Signor Presidente, colleghe e colleghi, la notizia è calda e la parola non può essere improvvisata. Il personaggio, del resto, è complesso e anche contraddittorio e bisognerà tornarci con più attenzione e precisione. La vita di Armando Cossutta fu lunga e molto spesa - come è stato ricordato - dentro le istituzioni parlamentari per più di tre decenni sia in Italia che in Europa. Egli fu uomo di partito e, quindi, presente nella società e nella storia di questo Paese: dalla Resistenza al fascismo, alla lotta operaia nella sua Milano di cui fu interprete e rappresentante. Di scuola togliattiana e, quindi, di buona scuola politica, è stato tra i massimi dirigenti del PCI. Fu una figura anche controversa. L'immagine pubblica, soprattutto nella fase finale della sua attività politica, è rimasta quella dell'irriducibile, del nostalgico, addirittura del settario. Sappiamo oggi, nel tempo della comunicazione facile e leggera, quanto conti rimanere vittima di questa etichetta. È vero, fino a che fu possibile ebbe un legame, come si diceva allora, di ferro e di acciaio con l'Unione Sovietica, anche quando il stesso suo partito aveva preso le dovute distanze e questo fu motivo di scontro interno. Era un combattente e non si sottrasse a questo conflitto. Quando si decise di chiudere con la storia del PCI, si ribellò e volle farsi protagonista di una difficile e anche improbabile continuità. Ma era stato fin lì un esponente convinto della via italiana al socialismo, con quelle caratteristiche che il PCI aveva assunto dalla svolta di Salerno in poi, di partito del popolo, partito della Costituzione, prodotto della migliore storia nazionale. Ecco perché non so quanto fosse esatta quell'immagine di cui parlavamo prima. Era in realtà un uomo gentile, gioviale, dialogante, fermo nelle sue convinzioni, ma mai chiuso, mai arrogante. In questi giorni penso che si parlerà della sua coerenza. Si dice ora, ed è pensiero di senso comune, che vanno abbandonate certe coerenze quando le repliche della storia ci danno torto. Ma non sempre la storia ha ragione. C'è una lotta tragica tra le intenzioni umane e l'oggettività dei meccanismi, tra volontà rivoluzionaria e la potenza irresistibile del sempre uguale che ritorna, l'eterna lotta fra libertà e necessità. Essere coerenti con se stessi, con la propria storia, quindi, quando è una grande e nobile storia, è qualità da apprezzare e da rivalutare. Aveva detto, non molto tempo fa, prima che la sua malattia lo stroncasse, comunque dopo una lunga e bella vita: «se domani ci sarà una pietra sulle mie ceneri, scriveteci sopra: Armando Cossutta, comunista». Voglio rammentare un ricordo anche ultimo, che ho di lui. Non ho mai condiviso molte delle sue posizioni, ma ad un'assembla pubblica di militanti - non ricordo più l'occasione - vidi scendere dei lacrimoni dai suoi occhi quando i compagni, in piedi, presero a cantare l'Internazionale, e questo episodio me lo fece sentire vicino, me lo fa sentire vicino ancora e me lo farà sentire vicino una volta per sempre.
2015-12-16	LN	CentinaioGianMarco	A me fa ribrezzo vedere i suoi sorrisini con la cancelliere Merkel e poi, quando c'è da intervenire sulle nostre banche, la Germania dice che se lo facciamo noi sono aiuti di Stato, mentre, se lo fanno loro, va tutto bene. Invece di sorridere, Presidente Renzi, perché non chiede alla cancelliera Merkel quanti miliardi di soldi europei ha usato la Germania per aiutare le sue banche? L'ultimo salvataggio in Germania è stato autorizzato il 19 ottobre per la HSH Nordbank, con una garanzia statale di tre miliardi di euro. È questa l'Europa che vuole la sua amica Merkel, con la quale lei continua a fare i sorrisini? PRESIDENTE. Concluda, prego.
2015-12-16	LN	CentinaioGianMarco	Il problema è che lei non l'ha detto, signor Presidente. E cosa mi dice, signor Presidente, di quando, alla Festa dalla Unità, a settembre di quest'anno, campeggiava dietro di lei la foto del piccolo Aylan, il bambino morto sulla spiaggia della Turchia, quella Turchia che voi volete portare in Europa? Presidente Renzi, ricorda quella foto o ha la memoria corta? Nel frattempo di bambini ne sono morti più di 100. Forse chi specula sulla morte delle persone è lei, signor Presidente del Consiglio.
2015-12-16	LN	CentinaioGianMarco	Le finte riforme, che in Italia state spacciando per determinanti, almeno in Europa non hanno incantato nessuno. Sono belle. Lei ha fatto un bel riferimento a tutte le riforme che sta facendo ed io gliele ricordo, perché sono riforme che devono rimanere nella mente degli italiani, soprattutto quando a andranno a votare: gli 80 euro agli italiani meno abbienti; i 500 euro per tenere buoni gli insegnanti durante la finta riforma della buona scuola, che abbiamo visto essere un grandissimo disastro; i 500 euro per i diciottenni, perché, poverini, devono andare a teatro e nei musei. Le ricordo che nei musei ci sono i giorni dedicati agli studenti e, di conseguenza, gli studenti entrano gratis.
2015-12-16	LN	CentinaioGianMarco	Lei, Presidente, si presenta all'attenzione dei suoi partner europei con problemi aperti. RENZI, presidente del Consiglio dei ministri. Era una battuta. CENTINAIO (LN-Aut). Sì, l'ha capita adesso? Ci vuole un po' per capirla. Le mando un tweet, Presidente, per fargliela capire! Lei si presenta con tre problemi aperti, tra cui, sicuramente, un problema importante, quello dell'infrazione per i tempi lunghi di identificazione dei cosiddetti profughi. Occorre da un anno a diciotto mesi per essere ricevuti dalla Commissione territoriale e da quarantacinque giorni a quattro mesi per avere il responso; in caso di espulsione, quindi di esito negativo, il ricorrente può ripetere lo stesso iter. È normale, quindi, che l'Europa ci stia riprendendo per questi tempi lunghissimi. Il problema è che questi dati non sono forniti dalla Lega, ma dai tecnici che lavorano e che si occupano quotidianamente della problematica dell'immigrazione. Lo sanno tutti in Italia, giornalisti, politici, tutti, tranne, purtroppo, il suo Ministro dell'interno, che - ahimè - è ancora lì ad occupare indebitamente quella cadrega.
2015-12-16	LN	CentinaioGianMarco	Purtroppo però ci vuole l'Europa, la vostra Europa, per ricordarle che lei deve fare il suo dovere e il suo lavoro in Italia.
2015-12-16	LN	CentinaioGianMarco	Un altro problema che lei troverà aperto sul tavolo quando incontrerà i suoi colleghi in Europa è il parere condizionato sulla legge di stabilità. Anche in questo caso, Presidente, non è la Lega, non sono i Cinque Stelle, con i quali state chiudendo un bell'accordo sulla Corte costituzionale, non è l'opposizione o la finta opposizione, ma è l'Europa che le sta dicendo che state sbagliato, che state producendo ulteriore debito. Ve lo stanno dicendo tutti in Italia ma se dell'Italia non si fida, ve lo sta dicendo anche l'Europa.
2015-12-16	M5S	GiarrussoMarioMichele	Lei dice bene. Ci vuole un quadro generale, ci vuole un programma, ci vuole un progetto. Ma questa Europa è andata in ordine sparso. Chi è partito per primo a bombardare, chi si è accodato per secondo (almeno questo ce lo siamo evitato, ma non le truppe a terra) Andiamo in Europa a dire che noi questa Europa che muove la guerra economica agli Stati europei non la vogliamo. O cambiamo rotta o noi non ci stiamo. Dica questo, signor Presidente, in Europa!
2015-12-16	M5S	GiarrussoMarioMichele	Vorrei ricordare che, dopo la strage di Parigi, in quest'Aula avevamo assunto l'impegno di rafforzare il nostro dispositivo di sicurezza e le nostre forze di polizia. Ebbene, che cosa ha detto il Presidente del Consiglio nel suo intervento? Abbiamo sentito dire che l'attenzione è puntata sulla percezione e sull'immagine della sicurezza. Nel corso dell'intervento alla Camera dei deputati, il Presidente del Consiglio ha detto che abbiamo bisogno del software di riconoscimento facciale. Ma poi, dopo che li abbiamo riconosciuti, questi pericolosi terroristi, presidente Renzi, con quali mezzi li andiamo a prendere? Con quelli che sono fermi perché non ci sono i soldi per la manutenzione? Presidente Renzi, a Catania sono i magistrati a pagare la benzina delle macchine blindate che li portano nell'aula bunker. Signor Presidente, non possiamo scherzare su queste cose. Qua lei ha affermato che nessuno ha mai investito tanto nella sicurezza. Abbiamo 490 milioni di euro di tagli che sono sostituiti da cosa, Presidente? Da una dazione in busta paga alle Forze dell'ordine? Dopo sei anni di blocco contrattuale noi diamo per regalo quello che spetta per diritto a queste donne e a questi uomini che rischiano la pelle per noi, signor Presidente? Lei lo sa come si chiama in Sicilia quando si passa per favore quello che spetta per diritto? Noi lo sappiamo bene come si chiama e non si chiama certo «Stato di diritto». Si chiama altro. Il nostro problema in Europa, che lei ha ben evidenziato, è stato di credibilità. Perché siamo stati messi fuori da tutti i tavoli in Europa? Perché i Governi precedenti non avevano avuto credibilità e sappiamo qual è stato il grave gap di credibilità. Noi le diamo atto che abbiamo ricominciato ad essere presenti ai tavoli, come a quello di Vienna, e siamo contenti dell'incontro di Roma dei giorni scorsi. Però, Presidente, quali sono i risultati di queste presenze? Capisco che in politica estera ci vuole pazienza e non si possono ottenere le cose da un giorno all'altro, però, Presidente, non penso che un Paese come il nostro possa andare in Europa a parlare di sicurezza dicendo che la sicurezza si ottiene con i teatri e con gli attori. Sono parole sue, Presidente. Sono parole sue: occorre investire su un videomaker. E allora, noi del Movimento 5 stelle che abbiamo assunto Nik il Nero, abbiamo forse contribuito alla sicurezza dello Stato? Si rende conto? Se noi del Movimento 5 Stelle avessimo detto una cosa del genere ci avrebbero attaccato e avrebbero fatto bene. Non azzardiamoci ad andare in Europa con queste proposte perché non siamo credibili. La prego, signor Presidente del Consiglio, glielo dico nell'interesse del nostro Paese. Non è possibile affrontare così il tema. Noi dobbiamo anche parlarne dell'Europa. In Europa dobbiamo ancora affrontare un problema gravissimo, che si chiama 2012, quando due Paesi dell'Europa hanno aggredito economicamente l'Italia con la guerra dello spread. Signor Presidente, questa è una cosa che dobbiamo dire, sempre. Ci hanno costretto ad indebitarci, quando eravamo già in difficoltà, imponendo un Governo non voluto, scippando alla maggioranza di allora il legittimo Presidente del Consiglio e imponendone uno arrivato dall'estero. È questa l'Europa con cui andiamo a discutere? Allora, qua si dice bene e non ci vogliono i sorrisi con queste parole perché. Se in Europa la nostra economia è andata a picco e quella di qualcun altro è andata bene è perché, c'è stata una guerra economica. L'idea d'Europa è nata dopo le due guerre civili europee affinché gli europei non si massacrassero più in armi, ma questo non vuol dire che non dobbiamo reagire di fronte agli attacchi economici. Non è possibile, signor Presidente. La posizione del Movimento 5 Stelle è stata chiarissima: noi, signor Presidente, dobbiamo uscire da questa visione che abbiamo. Approfittiamo dell'occasione, anche della più triste, per fare politica interna di basso livello. Mi perdoni, non si vuole fare polemica ma non si possono dare 80 euro invece di investire su quello che chiedono gli uomini e le donne in divisa, che sono mezzi e strumenti, benzina: sono le cose sciocche e stupide che servono. Questo è gravissimo in questo momento. Noi eravamo pronti - e glielo avevamo detto - a votare queste misure, ma non possiamo non dirle che quando lei parla di cultura, poi arrivano alla Camera emendamenti come quello che - meno male - è stato cancellato, per dare soldi alla solita Fondazione culturale della moglie di un deputato del PD. Non è per fare polemica, ma dobbiamo pur ricordarglielo in questa sede. È questa la lotta al terrorismo che vogliamo fare? Io dico che il Governo del mio Paese si deve presentare in Europa in maniera credibile. E non è credibile che noi mandiamo un contingente di uomini a Mosul, la roccaforte in Siria dell'ISIS, per una diga costruita male che una impresa italiana deve ristrutturare. Ma speriamo che non sia un'impresa di quelle che costruiscono i ponti in Sicilia, altrimenti quella diga crolla davvero!
2015-12-16	PD	FattoriniEmma	Idiota sei tu! FATTORINI (PD). Non ho insultato le persone ma le idee, che sono quelle che contano. Il terrorismo nasce nelle periferie, che sono un luogo concreto e molto simbolico. Noi parliamo delle periferie, giustamente, per le nostre realtà urbane, le banlieu, luogo di degrado e disperazione, ma dobbiamo intenderle come periferie del mondo, tutti i luoghi in cui questa disastrosa socialità si concretizza. Lo ha ben capito Bergoglio quando, con una lungimiranza storico-politica e non solo misericordiosa, è andato ad aprire il Giubileo nel cuore dell'Africa nera, quell'Africa che è la nostra coscienza, la nostra cattiva coscienza; un'Africa che per l'Italia deve essere sempre di più il centro della nostra cooperazione, della nostra preoccupazione, dei nostri investimenti e delle nostre ricerche energetiche. Alla vigilia di Natale, l'Italia, nel solco della sua tradizione europeista si aspetta da Bruxelles, dai leader europei, una visione, una capacità alta, cioè all'altezza di queste grandi questioni. In tal senso va intesa l'iniziativa che vedrà riuniti i Ministri degli esteri dei sei Paesi fondatori, che a gennaio si ritroveranno a Roma per rilanciare il progetto europeo con questa profondità. A me sta molto a cuore questo problema: lei ha detto molto bene e non solo qui, signor Presidente, ma in molte sedi anche recentemente dopo gli attentati di Parigi (ho presente l'intervento che ha svolto al convegno organizzato sui Paesi mediterranei o anche, il giorno dopo, all'Accademia dei Lincei), che la sfida è essenzialmente culturale, morale e identitaria. Anche questo sentiamo, ma dobbiamo riempirlo di contenuti. È vero: i terroristi hanno attaccato le scuole, i teatri, i nostri musei, i nostri monumenti, la nostra identità, tutte le nostre religioni: non solo le chiese, ma anche le sinagoghe e le moschee. Oggi molti si chiedono se siamo davvero di fronte a uno scontro religioso o se invece questo non mascheri pretestuosamente una mancata integrazione sociale. Lei ha parlato della ragione sociologica, dicendo che non c'è solo una causa sociologica; certo, è più culturale e religiosa, ma oggi purtroppo le due cose si intrecciano in un modo inestricabile. Questa è la vera novità del fenomeno, diverso da ciò di cui discutevamo negli anni Novanta, quando, sulle tesi di Huntington, si parlava di scontro delle civiltà in un modo un po' ideologico, dai teoconservatori americani. Questa volta i due piani sono reali e ci sono entrambi; c'è anche quello religioso e culturale, che richiede lo sforzo di cui abbiamo detto e non solo più cultura, ma anche più dialogo interreligioso, insieme a una integrazione sociale e alla difesa. Ne abbiamo bisogno nei nostri Paesi e nel cuore diverse socialità dei nostri ragazzi, come sono i concerti, che ad esempio a Roma vanno molto nelle periferie perché noi abbiamo questa moda ben diversa da Parigi, dove sono ghettizzati, nelle nostre scuole, nelle piazze, nei luoghi che conosciamo. Tuttavia, anche in quel caso non dobbiamo fare qualcosa di retorico; dobbiamo parlare di un multiculturalismo maturo nelle scuole, che ovviamente non sia subalterno al politically correct, ma neanche arrogante. Per questo è importante formare gli insegnanti, non solo in un modo ideologico sul cibo diverso e sulle varie religioni, ma proprio con un respiro interculturale ed interreligioso, e investire nei luoghi di aggregazione. Ad esempio, domenica, in occasione dell'iniziativa «Mille banchetti in mille piazze» ho sentito parlare delle moschee nei garage e di quanto ciò irriti gli inquilini, che allo stesso tempo sono anche incuriositi da queste piccole moschee, che si trovano in un garage e che hanno questo muezzin, noiosissimo la sera, che intriga tanto. Cito una realtà piccola per dire, che non dobbiamo isolare i musulmani e non per un'ideologia buonista, ma per farli emergere, per dare loro visibilità, per dare un riconoscimento senza - e concludo su questo punto - annacquare pateticamente le nostre radici, i nostri simboli, i nostri presepi, di cui tanto si parla in questi tempi, perché solo chi ha un'identità forte è capace di un dialogo vero e non retorico e non solo dimostrativo come fa la Lega. Questi giovani terroristi sono reclutati da predicatori rozzi che sfruttano il loro senso di esclusione, quindi è decisivo creare anche per l' intelligence un rapporto con gli imam, che noi chiamiamo moderati ma sarebbe meglio dire spirituali. Vi è poi il tema di una nuova diplomazia. È stato detto benissimo che c'è stata una svolta, con una presenza sia a Vienna sulla Siria che, recentemente, alla conferenza sulla Libia a Roma. C'è stata una continuità con la tradizione migliore, non con quella più recente, ma con quella lungimirante che abbiamo espresso anche sulla Turchia con diversi Presidenti e che si ripresenta in un rafforzamento con gli alleati atlantici, ma insieme alla non esclusione della Russia. Lei dice bene, presidente Renzi: le missioni militari slegate da questa visione complessiva servono a poco. Concludo, caro Presidente, dicendo che l'appello alla cultura, che condivido in pieno, perché non resti estrinseco deve essere rafforzato da una dimostrazione vera del fatto che non siamo storditi da quello che lei ha chiamato nichilismo, dal relativismo, da una civiltà liquida. Dobbiamo dimostrare che noi non siamo così, che non siamo dei relativisti liquidi e che i nostri valori, ad esempio la tolleranza, quella vera, non sono un pensiero debole, ma possono essere potentissimi se uniti alla pietà e alla solidarietà, che non sono valori solo religiosi ma sono profondamente laici. Dobbiamo dimostrare che la libertà, di cui siamo orgogliosamente portatori, si radica nella responsabilità e non nel vuoto, che i diritti non esistono senza i doveri. Ecco, noi siamo tutto questo. Questa è l'Europa, la sua storia, il suo spirito, il suo orgoglio.
2015-12-16	PD	FinocchiaroAnna	Certamente, viviamo una fase in cui l'intreccio delle questioni immigrazioni e terrorismo esiste, ma non nella forma che pure impone un controllo rigorosissimo del fatto che, con i flussi migratori, possono arrivare anche i terroristi. Questo è ovvio, ma come abbiamo visto e come ha detto il Presidente del Consiglio, soggetti, cittadini europei, che compiono atti terroristici dimostrano quanto questo nesso sarebbe troppo fragile per sostenere politiche così radicali, come quelle che l'Europa intende porre in essere e alle quali dobbiamo collaborare. Certo, questo binomio induce una straordinaria paura, e non possiamo non vedere che questa paura sta conducendo ad eventi che davvero - come ci ricordava poc'anzi il collega - rischiano di frantumare l'idea stessa di Schengen: la costruzione di muri in Europa, la chiusura delle frontiere sono quanto di più antitetico ad un'idea di Europa avremmo potuto immaginare. Non sono però i nostri incubi peggiori e neanche gli esorcismi che possono tirarci fuori da questo guaio: se hai paura del buio devi percorrere il corridoio al buio per cento volte fino a quando i tuo occhi non saranno in grado di distinguere le forme e i pericoli che hai sul tuo cammino. A me pare che stiamo per l'appunto tentando di guardare in faccia le questioni con lucidità e con chiarezza di intenti e che stiamo agendo sapendo che la paralisi è il nostro nemico e che cercare un luogo sicuro che non esiste non ci aiuta.
2015-12-16	PD	FinocchiaroAnna	Detto questo, penso che ogni ragionamento sui temi della migrazione e del terrorismo e, soprattutto, sul ruolo dell'Europa e sulle politiche europee su tali temi, debba innanzitutto fare i conti con due dati di fondo. Anzitutto, spesso ci sfugge che la politica comune europea sulla migrazione è giovanissima: comincia circa sei mesi fa. Comincia con le dichiarazioni di Juncker al momento dell'assunzione della Presidenza della Commissione europea e va avanti, ovviamente, con un impegno nelle politiche, che credo i colleghi che sono minimamente attenti a ciò che sta avvenendo possono constatare. In tutto questo l'Italia ha avuto un ruolo centrale.
2015-12-16	PD	FinocchiaroAnna	Faccio una riflessione e mi chiedo se noi europei - e mi riferisco non solo al nostro Paese ma complessivamente ai cittadini europei - riusciamo a vedere l'Europa così come viene vista anche da coloro che verso l'Europa hanno mire di natura terroristica. L'Europa a loro appare come una realtà unica, un unico territorio unito da valori, da culture, da modi di vivere, da economia. È incredibile che l'Europa appaia unita a tutti i nostri nemici e che non sia unita per tutti noi europei.
2015-12-16	PD	FinocchiaroAnna	Signor Presidente, onorevoli colleghi, francamente, non parlo solo a nome del mio Gruppo ma anche a nome personale, apprezzo il modo in cui il Governo sta affrontando il dossier europeo sulla migrazione e solo a questo tema mi atterrò nel mio intervento, ancorché sappiamo che è solo uno dei temi che sarà oggetto del Consiglio europeo del 17 e del 18 dicembre. Mi pare, infatti, che il Governo stia sfuggendo a quello che io vedo un rischio, che echeggia spesso in quest'Aula o che è ricorrente nel caso in cui si affrontino temi di politica europea, cioè quello di continuare a contrapporre un'Europa che non c'è, un'Europa astratta, di cui si dice tutto il bene possibile, all'Europa che c'è, di cui, invece, si dice tutto il male possibile. Vi faccio grazia dei molti esempi che pure potrei fare. Mi pare, invece, che continui a persistere nel dibattito pubblico non solo questo doppio rischio, ma anche un altro rischio, che è quello della strumentalità politica. Ora, confesso che non ho capito l'intervento del senatore Giarrusso (evidentemente non sono all'altezza di capirlo), ma una cosa ho capito: la sua polemica strumentale - che peraltro non è stata isolata - sui temi della sicurezza, cioè sulla politica della sicurezza di questo Governo negli ultimi anni. Ho provveduto ad avere a riferimento testi concreti per poter controbattere alle obiezioni che sono state fatte in questa sede e devo dire subito che noi ci troviamo ad operare - questo Governo si è trovato a operare - in un quadro particolarmente difficile e sconfortante, poiché bisognava recuperare le politiche che erano state messe in campo tra il 2009 e il 2013 esattamente sui temi della sicurezza e della difesa. Quelle più significative riguardano il periodo 2009-2011. In quell'epoca, infatti, vennero tagliati circa quattro miliardi di euro, tra sicurezza e difesa. Nel 2010 vennero congelati i tetti salariali e nel 2009 il turnover fu bloccato al 20 per cento. Vediamo, invece, che cosa è accaduto recentemente. Con la legge di stabilità per il 2014 la copertura del turnover è stata elevata al 55 per cento (quindi siamo passati dal 20 al 55 per cento), per tutte le forze di polizia e per i Vigili del fuoco. Inoltre, per l'anno 2014 è stata autorizzata l'assunzione di 2.600 unità, dentro le forze di polizia, mentre le risorse destinate al trattamento economico accessorio delle forze di polizia sono state incrementate, per il 2014, di 100 milioni di euro, e per il biennio 2014-2015 sono stati destinati 126 milioni di euro per le esigenze infrastrutturali, tra cui anche l'Expo. Successivamente, con il decreto legislativo n. 8 del 2014, è stata anticipata al 2015 la possibilità di reclutamento di forze di polizia senza la necessità di avere prima prestato servizio nelle forze armate e, quindi, dal 2016 si è ripristinata la possibilità dei concorsi pubblici per l'ingresso nella Polizia di Stato per tutti i cittadini. Ancora, con il decreto sulla violenza negli stadi, sono stati stanziati 36 milioni di euro per il 2015 e 44 milioni di euro per ogni anno, dal 2016 al 2021. Ancora, con la legge di stabilità per il 2015 è stato previsto lo sblocco retributivo e l'avvio della revisione dell'accordo nazionale quadro delle forze di polizia, che, come sapete, era provvedimento assolutamente atteso. Ancora, nel bilancio 2014 abbiamo avuto un incremento di 700 milioni di euro e, con il decreto enti locali, è stata disposta l'assunzione di 2.500 operatori nelle forze di polizia. Questo tanto per ristabilire la verità.
2015-12-16	PD	GuerrieriPaleottiPaolo	Signor Presidente, colleghi senatori, signor Presidente del Consiglio, come lei ha ricordato, sul tavolo di questo importante summit europeo i temi dell'immigrazione, della sicurezza e dell'unione economica e monetaria saranno centrali. Qualche tempo fa la cancelliera tedesca Angela Merkel ha detto che solo trovando un accordo europeo su un meccanismo che consenta di ridistribuire equamente i flussi di immigrazione potremo salvare l'area di Schengen e quindi la possibilità di un spazio di mobilità intraeuropeo libero da passaporti e da barriere. Il presidente della Commissione europea Juncker ancora più recentemente ha detto che, se Schengen dovesse fallire e ridiventare uno spazio segmentato a livello nazionale, anche l'euro e l'accordo monetario sarebbero destinati a fallire. Ecco, credo che l'esistenza di questo legame sia assolutamente un dato di fatto e che euro, rifugiati e Schengen non siano solo delle crisi e delle emergenze che si sono susseguite in questi mesi, una a ridosso dell'altra, ma siano in qualche modo delle emergenze che si sommano e interagiscono. Questo legame è tanto più evidente perché c'è un elemento in comune tra euro e Schengen; questo elemento è che sono progetti incompiuti, che l'Europa in qualche modo ha lasciato a metà. Si tratta quindi di casi, prendiamo l'esempio dell'euro, in cui è stata varata la moneta unica, ma le banche e i bilanci statali sono rimasti separati. E così, quando è scoppiata la crisi, non avevamo strumenti e meccanismi per intervenire, per gestire la crisi a livello federale e per trovare una soluzione. Ci abbiamo messo cinque anni, con grandi costi e sacrifici, e siamo ancora purtroppo alle prese con molti di questi problemi. Ora, credo che non dobbiamo ripetere lo stesso errore con Schengen e con i problemi dell'immigrazione e della sicurezza. Anche Schengen è un'opera incompiuta: in qualche modo ci muoviamo liberamente in quest'area, ma il problema è che, nel disegnarla ci siamo dimenticati di mettere in comune servizi di intelligence e polizia. Quindi, in qualche modo, ci siamo anche dimenticati di trasferire parte dell'autorità di controllo sulle barriere esterne al centro, a livello europeo. Tutto ciò, come sappiamo, rende difficile garantire un livello adeguato di sicurezza ai cittadini europei. C'è un pericolo, quando delle unioni restano incompiute: esse corrono il rischio di disintegrarsi. Per questo l'unica possibilità, come lei ha detto, e la sola realistica oggi è in qualche modo quella di un'Unione che si doti finalmente e realizzi quelle politiche necessarie di cui è stata finora priva. Ma sappiamo che ciò non è affatto scontato. Per quanto riguarda i problemi dell'immigrazione e della sicurezza, c'è chi pensa di smantellare Schengen e di tornare in qualche modo a sistemi di sicurezza nazionali, pensando che questa possa essere una soluzione. Naturalmente politicamente sarebbe una scelta facile: si tratta di portare a compimento a livello domestico certi cambiamenti. Tornerebbero così queste barriere tra Paesi. Tuttavia, oltre al fatto che, per le ragioni che lei ha illustrato, non funzionerebbero come diga contro il terrorismo, si tratterebbe del più inefficiente dei meccanismi. Stiamo parlando di Paesi che dovrebbero ricostruire questi sistemi a livello nazionale. Per queste ragioni, credo che il suo Governo abbia fatto bene ad auspicare, pensare e presentare come inevitabile la seconda strada, cioè l'intervento volto a rafforzare l'accordo di Schengen a livello europeo con la costruzione di una capacità di intelligence europea ed un controllo congiunto che funzioni a livello di frontiere esterne. Vi sono alcune prime proposte della Commissione in questa direzione, ma occorrono risorse. È stato stimato che nel 2015 gli Stati Uniti spenderanno 35 miliardi di dollari per difendere le proprie frontiere, contro i 140 milioni di euro attualmente gestiti da Frontex per la sicurezza dei nostri confini. È quindi giusto che, come reazione per fronteggiare l'emergenza, a livello nazionale si siano attivate delle risorse e si sia cominciato a spendere. È però evidente che ciò non sarà sufficiente. Visto l'ammontare di risorse, dobbiamo aumentare la capacità di spesa dell'Unione europea, anche emettendo debito federale. Per una finalità di questo genere, è infatti pienamente legittimo mettere risorse in comune per affrontare un problema comune. Naturalmente è evidente che, affinché una strategia di questo genere si realizzi, occorrono una visione, uno sguardo lungo e, soprattutto, un rafforzamento anche sul piano economico. Torniamo dunque al legame con l'euro e all'unione monetaria. Anche nel caso dell'unione monetaria si sono fatte dellecose, ma non dimentichiamo che permangono criticità e rischi tali da non escludere la possibilità a medio termine di una rottura. Anche in questo caso, è quindi necessaria una strategia di riforme. Sono in molti a riconoscerne l'esigenza ma, come sappiamo, ciò non ne rende meno difficile l'introduzione. Ciò che manca - sono d'accordo con lei, presidente Renzi - è soprattutto un disegno strategico sulla crescita e sullo sviluppo dell'area dell'euro e dell'Unione europea per battere populismi d'Europa. È infatti vero che il populismo è un po' ovunque alimentato soprattutto da fattori economici, dalla disoccupazione e dalla povertà, che rappresentano una forte spinta. Se guardiamo alle zone dove in Francia il Fronte Nazionale ha ottenuto più voti, ci accorgiamo che sono le più depresse e con condizioni di vita più disagiate. Come sappiamo, questo tema è da troppo tempo sul tavolo di Bruxelles (da prima della crisi greca) e, affinché diventi operativo, dobbiamo uscire dalle politiche sbagliate fin qui condotte e rilanciare il tema della governance e della capacità di decisione a livello europeo. Per concludere e riassumere il legame tra Schengen ed euro, si tratta di due integrazioni incompiute e, se dovessero rimanere tali, il rischio sarebbe quello di una dissoluzione dell'Europa. Il processo va quindi portato avanti e completato, ma per questo occorre un cambiamento profondo dell'Unione europea e dimostrare che i sistemi dell'Europa e la messa in comune di certe politiche sono utili ed efficaci se usati con forza e determinazione. In qualche modo bisogna convincere i cittadini europei, sempre più scettici, che mettere insieme risorse e strategie in Europa può rappresentare un valore aggiunto. È vero, in questa fase il nostro Paese può svolgere un grande ruolo, cercando di colmare il vuoto e la profonda sfiducia tra Paesi che oggi esistono. Abbiamo bisogno naturalmente di risorse. Sarà molto difficile, ma credo che sia l'unico modo per scongiurare il rischio che il processo di unificazione e di integrazione si fermi a metà o viva un pericoloso regresso.
2015-12-17	FI	DAliAntonio	D'ALI' (FI-PdL XVII). Signor Presidente, farò tre osservazioni con riferimento al calendario che è stato annunciato, fermo restando che, se per i prossimi giorni non abbiamo sollevato eccezioni sui tempi, a gennaio avanzeremo invece proposte di modifica. Mi riallaccio a quanto detto in Conferenza dei Capigruppo, dove, signor Presidente, mi pare di aver ricevuto il suo assenso, dal punto di vista della sua valutazione, in ordine al fatto che il disegno di legge di stabilità uscito dalla Commissione bilancio della Camera dei deputati (che immagino sarà confermato dall'Assemblea anche se ciò non è ancora avvenuto) porta a notevoli differenze sui saldi di bilancio: 3 miliardi in più sull'indebitamento netto da finanziare e lo 0,2 per cento in più sul margine di indebitamento rispetto al rapporto tra deficit e PIL. Questo, ai sensi della nostra legge di contabilità, comporta la necessità inderogabile e non diversamente valutabile, nonostante gli sforzi che il Governo possa fare, di ricevere in tempo utile, prima che si inizi la discussione in quest'Aula, una nota di aggiornamento del Documento di economia e finanza. È questa la nostra legge di contabilità e nessun arrampicamento sugli specchi che il Governo possa fare consente che ciò non accada, non solo per il margine d'indebitamento, dove esiste una finestra dello 0,2 per cento legata alla cosiddetta clausola migranti, che se dovesse non essere approvata in Europa porterebbe il deficit al 2,6 per cento del PIL, ma principalmente in ordine all'indebitamento netto da finanziare, che passa da 32 a 35,4 miliardi. Ciò accade per effetto di ben 345 modifiche, ovvero nuovi commi inseriti alla Camera, quasi il doppio rispetto al testo esitato dal Senato. Questo richiederebbe un ragionamento a se stante sui tempi, ma si tratta di tempi che sappiamo essere prenatalizi e difficilmente modificabili, però ciò la dice lunga sul rispetto del Governo nei confronti del Parlamento e di questo ramo, in particolare. Noi in una sola giornata saremo chiamati ad esitare ben 345 modifiche fatte alla Camera rispetto al testo del Senato. Ancora di più, ripeto, nella sostanza queste 345 modifiche, oltre che consistere in più di 10 miliardi di nuove voci di entrata e spesa, che non sono una cifra irrilevante, portano un aumento di 3 miliardi dell'indebitamento netto da finanziare. Presidente, questo comporta il fatto che noi non possiamo, pur volendo rispettare da parte nostra i tempi stabiliti in Conferenza dei Capigruppo, iniziare l'esame della legge se prima non approviamo una Nota di variazione del Documento di economia e finanza e non è un fatto solamente formale di rispetto della legge di contabilità, che già basterebbe per poter dire che così deve essere fatto. Questo per quanto riguarda il calendario della prossima settimana. PRESIDENTE. Scusi se la interrompo, ma non posso inserirla come una proposta di variazione di calendario perché è un sollecito al Governo per far arrivare una Nota di aggiornamento. Quindi, la intendo sotto questo profilo. D'ALI' (FI-PdL XVII). Se lei ritiene, presento una proposta di variazione con l'inserimento dell'approvazione di una Nota di variazione. La do per scontata, ma se ritiene che debba essere richiesta ufficialmente, le chiedo che, rispettando i tempi concordati da tutti, l'esame della legge di stabilità sia preceduto dall'approvazione di una Nota di variazione del DEF, per come la legge di contabilità prevede. Per quanto riguarda la settimana dal 12 al 15 gennaio, la nostra seconda richiesta è quella che non venga calendarizzato il disegno di legge n. 361 e connessi sui mandati CONI e federazioni sportive e che al suo posto venga calendarizzata la mozione del senatore Amidei sul sindacato ispettivo. Per quanto riguarda la settimana dal 26 al 29 gennaio, chiediamo che il disegno di legge sulle unioni civili non venga calendarizzato e che venga sostituito dal disegno di legge n. 120, recante la riforma del sistema portuale, che ha già ottenuto in data 11 settembre 2013 - parliamo di due anni e due mesi fa, Presidente - la procedura abbreviata ex articolo 81, comma 3, del nostro Regolamento, che ne prevede l'inserimento nel calendario immediatamente successivo a quello in corso. C'è anche un analogo disegno di legge del senatore Filippi che ha avuto la stessa valutazione, che penso che la Presidenza possa associare al disegno di legge n. 120, se l'Aula deciderà la sostituzione che noi abbiamo formulato come terza proposta di variazione.
2015-12-17	LN	CrosioJonny	Ma basta! PRESIDENTE. Senatore Crosio, i termini per cortesia. CROSIO (LN-Aut). Ho detto «cialtrone imbonitore». PRESIDENTE. No, ne usi di più... CROSIO (LN-Aut). Va bene. Dicevo che Renzi aveva affermato che avrebbe tolto la politica e i partiti dalla RAI e che assolutamente non avremmo più preso in considerazione quella legge che definiva un obbrobrio, ovvero la cosiddetta legge Gasparri. Disse che non avremmo mai più preso in considerazione la legge Gasparri ed avremmo fatto una riforma per una televisione libera, per una comunicazione pluralista e per una RAI indipendente. In effetti, ha tolto la politica e i partiti dalla RAI, per entrarci lui e la sua banda di bricconi della politica. Questo si può dire. Il disegno di Renzi e della sua banda, cari colleghi del PD, è chiaro, limpido ed ormai anche esplicito: portare la RAI sotto l'egida e il controllo di Palazzo Chigi, tra l'altro trasformando il direttore generale in amministratore delegato, con poteri smisurati. Del resto, cari colleghi, così come alla Leopolda renziana è stato esibito il volto censorio verso la stampa libera - abbiamo assistito ad una cosa che grida vendetta al cielo - figuriamoci se poteva resistere Renzi, con le sue simpatiche canaglie, dall'assaltare la televisione pubblica. «Canaglie» si può dire. PRESIDENTE. Non facciamo la gara a quello che si può dire o non si può dire, senatore Crosio, per cortesia. CROSIO (LN-Aut). Così la tolgo dall'impiccio, signor Presidente. Ho detto «simpatiche canaglie». Ci sta. Il passaggio alla Camera, caro Presidente, ci riconsegna un provvedimento addirittura peggiore rispetto a quello che è stato licenziato dal Senato. La cosa più stupefacente è che queste sono proprio le ore dell'ennesimo scandalo per tangenti per appalti che mamma RAI ha prontamente oscurato, essendo la diretta interessata. Voglio ancora ricordare i titoli dei giornali di martedì, chiari e, in questo caso, espliciti: «Tangenti sugli appalti TV: tre arresti per corruzione»; «Fondi neri per avere gli appalti in TV»; «Bustarelle TV: in carcere il manager Biancifiori». Bene. Malgrado tutto questo, cosa troviamo nel provvedimento di "TeleRenzi"? Quali novità vi ritroviamo? Una deroga sugli appalti studiata ad arte per la RAI, e non solamente sugli appalti, con oggetto l'acquisto, lo sviluppo, la produzione e la commercializzazione di programmi televisivi e quant'altro, ma addirittura - udite, udite - i contratti conclusi dalla RAI e dalle società interamente partecipate della medesima aventi per oggetto lavori, servizi, forniture e quant'altro sono di fatto esclusi dall'applicazione della disciplina del codice per i contratti pubblici. Fateci capire: all'indomani dell'ennesimo scandalo su appalti e tangenti che interessano, in questo caso, il servizio pubblico televisivo voi cosa fate, scusate, Renzi cosa vi impone di fare? Derogare la RAI sulle procedure d'appalto: siete indecenti. Questa è la carneficina della televisione pubblica, questa è l'ecatombe del pluralismo e dell'informazione, è l'assassinio dell'idea di una RAI indipendente, tutto quello che ha generato questo provvedimento. Vorrei che restasse a verbale che su tale questione - che, di fatto, andrebbe rinominata: RAI licenza di grattare o meglio RAI taccheggio libero - il parere della 14ᵃ Commissione è stato, sì, non ostativo ma con una condizione ben chiara. Nel richiamare l'articolo 27 del codice degli appalti (principi di economicità, efficacia, imparzialità, parità di trattamento, trasparenza e proporzionalità) viene ricordato l'obbligo di procedere all'invito di almeno cinque concorrenti. Lo farete? Io credo di no. Però vedremo. Una cosa è certa: se non avverrà siete veramente senza vergogna. Noi crediamo di essere davanti al peggiore conservatorismo che con il vostro losco disegno avrà il suo culmine. Questo aborto legislativo arriverà al suo obiettivo nel momento in cui il nuovo amministratore delegato dai poteri esagerati, compreso quello di sicario, farà piazza pulita dei non allineati al Renzi-pensiero, in piena simbiosi con la Leopolda renziana, ovvero zittire, rimuovere e falcidiare chi non è in linea con le idee del capo. Questa è l'idea del pluralismo del Primo Ministro. Ma c'è dell'altro. In un'Europa nella quale proprio in questi giorni ci sono Paesi talmente democratici da promuovere un referendum per l'abolizione del canone, voi cosa fate? Continuate a chiamarlo canone e lo mettete nella bolletta. Infatti è una tassa. Abbiate almeno il pudore di chiamarla tassa. Fino a prova contraria un abbonamento resta facoltativo. Ma gli italiani, dottor Renzi, sono meno cretini di quanto che lei pensai. Abbiamo la netta sensazione che si stiano rendendo conto di che pasta siete fatti lei e la sua banda di villanzoni e di come e quanto siete malsani. L'immonda vicenda di questi giorni sullo scandalo delle banche, scandalo in cui siete coinvolti fino al collo, è la rappresentazione plastica di come lei e la sua allegra compagnia, dottor Renzi, gestite il Paese. Nell'avviarmi a concludere il mio intervento, signor Presidente, non posso non ricordare quanto è accaduto ieri in quest'Aula. Non posso non ricordare il suo inusuale, dottor Renzi, ma evidente nervosismo palesato proprio ieri davanti ai nostri cartelli, a mio giudizio fin troppo casti. La sua reazione scomposta non fa altro che confermare che il nervo è scoperto e la sua difficoltà davanti ad una vicenda che alla fine la vedrà coinvolta personalmente è evidente. Chiudo, signor Presidente, rifacendomi alle parole che il dottor Renzi ha voluto indirizzare ieri al nostro Gruppo affermando che la stagione delle leggi ad personam è terminata. Se così sarà ne siamo felici e speriamo che assieme possa terminare anche quella delle banche ad personam. Di una cosa siamo consapevoli, Presidente: grazie a lei, dottor Renzi, è iniziato la stagione della televisione ad personam. Complimenti.
2015-12-17	LN	CrosioJonny	Mi preme però sottolineare una cosa: lo stato dell'arte. Ho qui con me gli articoli dei giornali degli ultimi giorni e ore sulla situazione della RAI, del sistema RAI, che - lo ricordo a me stesso e a tutti - è un sistema Paese. «Il Messaggero»: «Tangenti per appalti TV, tre arresti». Poi: «Bustarelle TV, in carcere il manager Biancifiori»; «Mazzette e frodi: arrestato il manager delle TV»; «Fondi neri e tangenti per avere gli appalti in TV»; «Appalti TV e tangenti»; «Arrestato il top manager », e via dicendo. Questa è la situazione nel nostro Paese nell'attuale momento; almeno è quella che leggiamo sui giornali, anche se non sarà tutto lì. Ma c'è un «però», che forse è il caso di andare a sottolineare. Innanzitutto, fa immenso piacere vedere che anche i colleghi con i quali ho condiviso nella precedente legislatura il Governo e la maggioranza si sono illuminati sulla strada di Damasco e hanno scoperto che può esistere una TV, una televisione, una informazione libera, pluralista, che non fa capo a una sola persona. Benissimo, non è mai troppo tardi per capire come dovrebbero stare le cose. Io, che sono un ragazzo di campagna, mi ero anche illuso. Voglio ricordare le parole dell'imbonitore fiorentino sulla questione della RAI, che diceva: «Vogliamo rottamare i partiti dalla RAI»; «Vogliamo prenderla, eliminare gli sprechi e restituirla ai cittadini che sono i veri titolari del servizio pubblico». Grande il nostro Matteo, grandissimo. Ed io ci ho creduto, perché ho pensato che questa volta, come ha fatto con i sindacati e con tante situazioni nel Paese un po' bislacche, un po' strane e un po' borderline, avrebbe preso in mano la situazione e ci avrebbe stupito nel dare veramente un colpo e un abbrivio al nostro Paese sull'informazione e la TV pubblica, ormai impantanata, impastata. Tra l'altro, ricordo il problema degli anni scorsi, purtroppo, con i conflitti d'interesse: ricordo quanti dibattiti sono stati svolti all'interno del Parlamento sulla questione dei conflitti d'interesse. E il Premier diceva che la sua intenzione era di «competere nello scenario europeo con sempre più forza», «liberare la RAI dai partiti, ma anche dai Governi, e restituirla ai cittadini». Questo voleva dire, a suo giudizio, dare autonomia e indipendenza. Bellissime parole, classiche, tipiche dell'imbonitore fiorentino. Oggi, però, alla fine dei fatti, abbiamo qualcosa di molto, molto diverso. Noi non voteremo questo provvedimento e mi sembra del tutto evidente, perché come Lega Nord avevamo proposto un altro tipo di legge, molto diversa. A nostro giudizio, qualcosa doveva cambiare, e il problema sta nella governance della RAI, ma anche della presunta rivoluzione. Noi volevamo veramente una governance diversa e la nostra proposta era molto semplice: innanzitutto, entro il 6 maggio 2016 - è una data topica, come ricordava prima bene il collega Maurizio Rossi - il 49 per cento doveva diventare privato e il 51 per cento pubblico. Di conseguenza - nostri disegni di legge accompagnavano questa riforma della RAI - ci sarebbe stata l'abolizione del canone (con il disegno di legge n. 746). E avevamo proposto anche come volevamo fosse il canone, che non è tale, ma è una tassa. Io compro l'abbonamento dell'Inter, se voglio andare a vedere la squadra giocare. È un abbonamento. Se non voglio vederla allo stadio, non lo prendo. Questa è una tassa, perché sono obbligato a pagarla. Le ricordo, signora Presidente, una nota: nel Paese più serio, dal mio punto di vista, in Europa - la Confederazione Elvetica - faranno un referendum per abolire la tassa sulla televisione, sul servizio pubblico. L'altro giorno hanno depositato a Berna 500.000 firme e ci sarà un referendum : questa è democrazia. Non si esclude che questo referendum passi e quelli dell'SSR svizzera, abbastanza preoccupati, stanno già correndo ai ripari per capire cosa si potrà fare. È un Paese serio. Noi, invece, mettiamo la tassa in bolletta, così siamo sicuri che anche da me, in Valtellina, finalmente si pagherà il canone, perché è da me che si evade il canone, prevalentemente in Lombardia e nelle valli bergamasche, di solito. Ma tornando sulla governance, noi avevamo proposto, con il nostro disegno di legge, innanzitutto che il consiglio di amministrazione fosse composto di sette membri in carica cinque anni, rieleggibili una sola volta e, con un piccolo particolare: dette persone non dovevano aver ricoperto incarichi di natura politica, a qualunque titolo, nei dieci anni precedenti la nomina. Eccessivo? Dal nostro punto di vista no, ma per qualcuno sì. Addirittura in questa sede la questione non viene neanche presa in considerazione. Ma andando oltre a questa nostra visione, magari un po' talebana, come doveva essere composto il consiglio di amministrazione? Non come lo componete voi, che grida vendetta al cielo. Un membro doveva essere sicuramente eletto dalla Conferenza Stato‑Regioni in rappresentanza degli enti locali. Mi sembra del tutto evidente, ma questo va contro la vostra natura politica, che tende ad accentrare tutto, ad annientare il potere politico amministrativo locale, perché lì c'è il male (nel vostro cervello bacato), per cui questo non è perseguibile. Tre membri, tra cui il Presidente, dovevano essere designati dalle competenti Commissioni parlamentari - e questo va bene - e uno dal Consiglio nazionale dei consumatori. È forse un delitto pensare che il Consiglio nazionale dei consumatori possa esprimere, all'interno del consiglio d'amministrazione, un proprio rappresentante? È giusto, deve essere fatto, mi sembra del tutto evidente. Un nostro era di competenza dell'assemblea dei dipendenti della RAI - e, anche questo, mi sembra giudizioso - e uno, infine, dell'Agcom. Infine, proponevamo che il consiglio di amministrazione nominasse l'amministratore delegato in carica per cinque anni e che il potere di spesa fosse limitato a 10 milioni di euro, limitando anche i compiti della Commissione di vigilanza. Ma parliamo in termini di soldi, perché la Camera ci consegna una cosa bella - e lo dirò in maniera forse più velenosa nella mia dichiarazione di voto - e interessante. La modifica apportata dalla Camera ci consegna una RAI che contrasta con quanto leggiamo sui titoli dei giornali: una banda di ladri sta rubando ancora sugli appalti, anche nella RAI (e li hanno messi in galera, gli hanno messo le manette e li hanno portati dentro). Noi cosa facciamo? Diciamo che la RAI non deve sottostare, per quanto riguarda non solo le produzioni, ma anche le forniture, alle regole, indispensabili, degli appalti. Si rileva una piccola chicca, qui: la 14ᵃ Commissione ha espresso un parere, che non è ostativo, ma che mi sembra molto chiaro, richiamando l'attenzione di tutti quanti sul fatto che forse non è il caso di procedere come stiamo facendo. In modo particolare, quando si entra nella questione dei soldi e degli appalti - certe regole sono scritte: non le riprendo, ma sono sicuramente agli atti e sono consultabili - è il caso forse di avere un altro atteggiamento. Mi riallaccio anche al fatto che ieri, in Commissione, a proposito dell'agenda dei lavori del Senato, è stata esaminata una proposta della senatrice De Petris, che ho condiviso, per trattare il disegno di legge di riforma del codice degli appalti prima della riforma della RAI. Era una proposta interessante, che forse ci avrebbe offerto l'occasione di lavorare e di dibattere in maniera forse più ridondante. Invece si sta discutendo del disegno di legge sulla RAI e credo che la riforma del codice degli appalti, il cui esame era previsto per oggi e per domani, verrà discussa a gennaio, perché mi sembra di aver capito che domani non lavoreremo. Avrei tanto voluto fermarmi a discutere del codice degli appalti e ho anche studiato, ma non esamineremo quel testo e lo rimandiamo a gennaio: mi dispiace. Questo è l'andazzo di questo Governo imbonitore, con questo ciarlatano fiorentino e ci dobbiamo accontentare. Che dire altro, signor Presidente, se non che siamo profondamente amareggiati per il fatto che, ancora una volta, il nostro Paese ha perso l'ennesima occasione di fare davvero qualcosa di nuovo? Ci si sperava, visto che prima l'intoppo era costituito da Silvio Berlusconi. Voi della sinistra dicevate che, tolto Berlusconi, avremmo messo a posto tutto quanto. Ora è arrivato il suo clone, forse anche un po' mal riuscito, e abbiamo quello che abbiamo. Concludo ricordando sommessamente le parole e la relazione illustrata in Commissione dalla direttrice generale dell'EBU, che è l'associazione di tutte le televisioni europee - lo dico in maniera un po' "bovina", è una cosa del genere - e ricordo che questa signora rappresenta un "miliardino" di persone. Quello che dico è agli atti e se vuole, signora Presidente, le posso consegnare il testo scritto delle dichiarazioni in questione. La direttrice generale, dunque, confrontando la durata dal mandato nei principali servizi pubblici europei con quella prevista in questa riforma, ci ha ricordato nella sua relazione che: «Solo in Italia la durata è così breve: 3 anni come in Bulgaria». Sono parole sue, che riporto in modo testuale. L'ha detto in Commissione e c'è stata un po' di impasse da parte dei colleghi del PD, presenti all'audizione. La signora non parla bene l'italiano, ma si fa capire bene: come si dice, "si è fatta capire bene". Dunque, consegniamo alla storia anche questa situazione. Qualcosa è cambiato, ma la sostanza non è cambiata. La nostra RAI - anzi la vostra RAI - che consegniamo al futuro, è una RAI lottizzata, in cui ci sarà un super manager "con licenza di uccidere", che avrà scritto nel suo DNA il compito di essere censore verso chi non la pensa come il capo. Lo abbiamo visto alla Leopolda, l'altro giorno: si spiaccichino le fotografie dei giornali che scrivono qualcosa che non va bene e si metta la stampa libera fuori. La RAI deve essere su un'altra linea, quella del capo: bisogna dire quello che pensa il capo e deve lavorare chi la pensa come il capo. Questa è la nuova TV, libera, pluralista e moderna, proiettata nel futuro, che ci consegna Renzi e chi, come Renzi, la voterà, quindi voi (mi riferisco in modo particolare ai colleghi del PD, che tanto hanno osteggiato le televisioni di Silvio Berlusconi e l'atteggiamento del Presidente Berlusconi, che non spetta a me difendere in questa sede). Mi viene un po' da ridere, con tutto il rispetto, nel sentire i colleghi di Forza Italia, che questa mattina si sono lanciati nella difesa spasmodica della televisione pluralista, dicendo che a loro va bene. Però la verità è un'altra, signora Presidente, e la esprimerò in maniera forse più chiara nella mia dichiarazione di voto.
2015-12-17	LN	CrosioJonny	Signor Presidente, senz'altro, anche se un minuto ce l'ho perché l'articolo 2 è importante, in quanto tratta della governance. Noi non voteremo questo articolo, perché è diametralmente opposto alla nostra visione di una RAI pluralista e moderna, nella quale il consiglio di amministrazione avrebbe dovuto avere un determinato impianto. L'ho detto in discussione generale e lo dico ora in maniera sintetica, visto che l'Aula ci offre una platea forse un po' più interessata: a nostro giudizio, la governance di questa RAI doveva essere basata su un concetto molto diverso, che non siete riusciti ad esprimere, se non in prima battuta come slogan politico, ma non nei fatti. Sottolineiamo che all'interno di questa governance, e all'interno del consiglio di amministrazione in modo particolare, avrebbero dovuto esserci un rappresentante degli enti locali, eletto nella Conferenza Stato-Regioni (era fondamentale), un rappresentante eletto dal consiglio dei consumatori, un altro eletto dall'assemblea della RAI e via dicendo. Quella che consegniamo, come ho detto stamattina in sede di discussione generale, è la battuta (che tanto battuta non è) del direttore generale di EBU, l'associazione che racchiude tutte le televisioni europee e rappresenta oltre un miliardo di persone, la quale, con riferimento al mandato, ha affermato che se questo sarà il nuovo assetto della RAI, solo in Italia la durata sarà così breve: «3 anni come in Bulgaria». Non è una considerazione mia, ma di qualcuno molto più autorevole di me. Votare questo articolo significa, a nostro giudizio, votare qualcosa che è diametralmente opposto non solo alle previsioni, alla volontà, alle aspirazioni e alle ambizioni di tutti gli italiani, ma anche all'impianto che oggi in Europa contraddistingue le televisioni moderne. Ancora una volta, il nostro Paese non riesce a darsi qualcosa di interessante. Chiudo qui, perché vedo che tutti hanno fretta, annunciando il voto contrario del nostro Gruppo sull'articolo 2.
2015-12-17	M5S	AirolaAlberto	Persino i fascisti insieme al moschetto mettevano il libro, è vero? Oggi no, è meglio il tweet e il moschetto. Perché, oltre al precariato e alla paura, a questo Premier serve diffondere ignoranza. Allora dico una cosa ai dipendenti della RAI oppressi: datevi una mossa, protestate, denunciate le violazioni che vedete in azienda. Lo dico ai cittadini: basta guardare i programmi futili; massacrateli con l' audience, perché basterà quello a mandarli via. Chiedo che questa nuova dirigenza RAI provi veramente a cambiare, a non farsi pressare da politici di destra e di sinistra, da un Matteo Renzi qualsiasi, o da un Gasparri, e provi a seguire il faro dell'indipendenza e della competenza. Altrimenti tanto vale smembrare e vendere la RAI, a tranci sul mercato del pesce, come Fantozzi. Facciamo più bella figura con l'Europa e risparmiamo i soldi del canone, che sinceramente, per continuare a vedere i Vespa, i Mieli, i Porro, i programmi dementi di Guardì la mattina, sono veramente soldi buttati via, concedetemelo. Gli italiani, di sicuro, questi soldi non li hanno più. Noi cambieremo questa legge, quando saremo al Governo, ve lo garantiamo, e succederà presto; per adesso, dichiariamo il voto contrario.
2015-12-17	M5S	AirolaAlberto	Signor Presidente, quanto è importante la RAI? Quanto è importante l'informazione? È molto importante. È così importante che per questo Parlamento occorre approvare rapidamente il disegno di legge in esame e dare in fretta questi famosi superpoteri gestionali al nuovo superamministratore delegato della RAI, che in fretta (molto in fretta) dovrà nominare tutti i direttori di rete, i direttori dei TG, i redattori, i caporeddattori e anche i giornalisti, tutti quelli necessari a Matteo per tamponare la perdita di consensi, nascondere i conflitti di interesse, far tacere sulle indagini a carico del suo partito, sul suo Governo e, come è abitudine, disinformare la nazione. In RAI non hanno capito chi ha vinto. Sembra una frase detta anni fa da Berlusconi, ai tempi dell'editto bulgaro, al tempo dei Petruccioli, dei Saccà, o peggio dei Mauro Masi; invece l'ha detta il deputato PD renziano Anzaldi. Pensate un po'. I tempi cambiano, i ducetti si evolvono e si è passati da Berlusconi a Renzi attraverso un bel Governo Letta PD-Berlusconi, tanto per non dimenticare. Se queste cose fossero successe una decina di anni fa sarebbe venuto giù il mondo; oggi il silenzio è assordante, lo definirei surreale. Mi riferisco al silenzio all'esterno e all'interno della RAI. Eppure è estremamente reale, come lo è la sudditanza di gran parte della carta stampata, delle grandi firme, degli intellettuali impegnati che dieci anni fa facevano grandi proteste. Oggi la satira è imbavagliata, è scomparsa dai palinsesti RAI. Giannini è al palo. Pensate, ma non era in quota al centrosinistra? Vianello è anche lui al palo. Stanno spianando le televisioni di corrente, o meglio preparano una forma evoluta di lottizzazione, 2.0, massiccia, invasiva, chirurgica e soprattutto definitiva per una RAI a immagine e somiglianza di questo Premier. «Entreremo a RAI 3 con il lanciafiamme»: pensate un po', lo avrebbe confidato a un giornalista un anonimo parlamentare PD. Altro che le urla di Grillo, di questi sì che c'è da avere paura e c'è poco da scherzare. È inaudito quello che sta succedendo. È l'ennesimo atto di narcisismo legislativo di un Premier ossessionato dalla brama di controllo totale, il cui ego partorisce una riforma tale e quale a lui: autoritaria, grezza, disorganica. Il servizio pubblico d'informazione andrà in mano al Governo, o meglio in mano a Matteo Renzi che nomina un superamministratore delegato, il quale a sua volta nomina tutti i dirigenti apicali, i direttori di rete, i giornalisti. Ciò avviene in spregio a qualsiasi regola basilare e democratica di indipendenza del servizio pubblico, che poi era alla base della nostra proposta; in spregio ai giudizi negativi di tutti gli auditi in Commissione; in spregio ai sindacati, alla bocciatura dell'Europa e della European broadcasting union (EBU), l'ente che raggruppa tutti i servizi pubblici europei con oltre un miliardo di spettatori, pensate. Loro hanno un servizio pubblico, noi no, da più di vent'anni. È così, si continuerà ad involvere in una spirale autodistruttiva. Nel disegno di legge in esame, che pure è stato peggiorato alla Camera (lo dobbiamo ammettere), vi è un aspetto molto significativo. Abbiamo cercato di mettere una toppa con un ordine del giorno, ma è sintomatica questa scelta che dal nostro lavoro con il relatore e con il sottosegretario Giacomelli non era emersa. Mi riferisco alla deroga sugli appalti, votata anche con il parere contrario della 14ᵃ Commissione. Si tratta di una furbata tipica all'italiana, per continuare a magnare con gli appalti RAI, favorendo amici e amici degli amici; insomma, è una delle solite cose ed è ancora più sfacciata ora che agli onori della cronaca c'è un caso di megacorruzione in RAI per mazzette, tangenti, 50 milioni di fondi neri. Un caso che ha travolto tanti dipendenti RAI e tanti dirigenti non solo RAI. Quando ne chiedevamo conto a Gubitosi in Commissione di vigilanza RAI - e i colleghi possono testimoniare - lui rispondeva con aria trasognata che andava tutto bene. È stato permesso a questa azienda all'avanguardia, una grande industria culturale che tutti ci invidiavano (hanno inventato un sacco di tecnologie), che morisse lentamente: un degrado lento, che l'ha tramutata in una palude, in un arcipelago di interessi clientelari fondato sulla sudditanza spinta: dipendenti e giornalisti in continuo ricatto tra precariato e mobbing, grandi professionalità ed eccellenze sepolte per favorire la carriera di mediocri e leccapiedi. È un'azienda dove si sperpera e si ruba tra esternalizzazioni, appalti, mazzette e superstipendi per centinaia di pochi eletti, mentre si sfruttano tecnici, maestranze, operatori, autori con appalti al ribasso, e magari si chiede anche a un regista programmista, un sconto del 10 per cento in partita IVA, visto che è già sottopagato altrimenti non fa la stagione del nuovo programma. È un'azienda dove si spendono 300 milioni di euro in fiction, dandoli sempre agli stessi produttori figli di qualcuno: magari il figlio di Mieli o di Bernabei, ma tutti amici della direttrice di RAI Fiction, Tinny Andreatta, anche lei figlia di qualcuno, Andreatta. Questa è la RAI che avete per le mani. E invece di andare in direzione opposta, di infonderle il giusto spirito, la forza necessaria alla ardua impresa di ristrutturarsi e rilanciarsi, l'avete schiacciata ancora una volta nella polvere. Attenzione, io non parlo del prossimo superamministratore delegato Dall'Orto, perché ancora non ha fatto nulla. Vediamo quanto e come gestirà la mostruosa pressione politica che si scatenerà all'indomani dell'approvazione della legge. Lui magari sarà anche bravissimo, equo e indipendente, ma l'ha messo lì il Presidente del Consiglio, e questo è inaccettabile per una democrazia degna di questo nome. Lo capite o no? Ditemi se non vi sareste mostrati indignati se l'avesse fatto Berlusconi (o quando l'ha fatto veramente). Voglio vedere con che faccia e con che coraggio oggi negate, perché questo è un punto fondamentale. Non si può venire qui adesso a dire che è tutto normale, che ci sarà il controllo del Parlamento. Se vi riferite al consiglio d'amministrazione nominato dalla maggioranza, in quota governativa, allora ci state prendendo in giro. Ma non siamo su «Scherzi a parte». In fondo, gli amici degli amici e i princìpi non si tradiscono: niente legge sul conflitto d'interesse, niente in venticinque anni. Dal Presidente del Consiglio che governava con tre televisioni (eravamo la barzelletta del mondo intero) a Matteo Renzi, oggi nulla è cambiato. Ognuno di voi ha sempre i suoi bei conflitti d'interessi, tutti i giorni, e ogni tanto ne vediamo saltare uno fuori. Le nostre proposte sostanziali sono rimaste lettera morta. Avete bocciato i paletti; ve l'ho detto più volte che avevamo messo dei paletti di buon senso: non appartenere al Parlamento negli ultimi cinque anni prima di entrare nel consiglio d'amministrazione; non appartenere alle segreterie di partito. Li avete bocciati tutti. Il Governo inoltre avrà una delega su tutta la normativa televisiva, che è un altro modo per dire: caro Parlamento, tu non conti nulla; limitati a fare qualche emendamentino innocuo; il testo base è mio e non lo cambierai. Non c'è scampo, farete il peggio, ne sono certo, anche con i soldi del canone, che saranno scippati ai cittadini per essere destinati a un'altra cosa che non è la RAI: le famose eccedenze. Si poteva fare molto; si potevano usare questi soldi per togliere le eccedenze, che sono poi l'evaso, per togliere la pubblicità dalla RAI, come consigliava proprio ieri Marinella Soldi, l'amministratrice delegata di Discovery Channel Europe, per avere un servizio pubblico dove si sperimenta, lontano dalle logiche dello share, e si alimentano la professionalità e i talenti il mondo dei media, della produzione culturale, i giovani in gamba, che lavorano nella cinematografia e nel documentarismo. Questo sarebbe servito a realizzare quel servizio pubblico pronto a colmare il gap generazionale e culturale italiano, che è notevole. Traghettare una generazione analogica verso l'uso dei media su multipiattaforma, sul digitale, sul web; rendere indipendenti nel formarsi una propria opinione i cittadini italiani. No, troppo pericoloso; meglio rincretinirli ogni giorno con i giochi dei pacchi e con un invito al gioco d'azzardo o addormentarne le coscienze con qualche fiction buonista. Lontani i tempi in cui uno Zavoli, un Nanni Loy, un Biagi ci raccontavano un'Italia senza stereotipi aiutando il popolo italiano ad uscire dall'ignoranza.
2015-12-17	M5S	CioffiAndrea	Fu fatto un lavoro interessante nell'ambito del quale tutta la Commissione collaborò. Tirammo fuori un testo piuttosto buono. Purtroppo alla Camera il lavoro è andato disperso. Forse bisognerebbe verificare cosa si fa alla Camera. Si parla di ridurre il Senato a dopolavoro dei consiglieri regionali; forse potremmo farlo per la Camera e faremmo un servizio. A parte la battuta, Presidente, il codice degli appalti dovrebbe rappresentare il mantra anche perché deriva dall'attuazione di alcune direttive comunitarie. Quando all'articolo 3 del provvedimento prevediamo alcune esclusioni, in effetti andiamo ad esautorare le direttive perché le esclusioni vanno oltre il dettato europeo. Dovremmo metterci d'accordo, visto che l'Europa viene spesso citata e ci viene detto che la stessa, a volte, è persino più avanti delle nostre tesi e posizioni. Quando impattiamo sulla RAI, infatti, escludiamo determinati settori perché sottraiamo alla procedura di gara, per esempio, anche gli appalti di lavori, servizi e forniture al di sotto della soglia comunitaria. Ricordiamo che la soglia comunitaria è di 200.000 euro per i servizi, che sono sostanzialmente i progetti, e 5 milioni di euro per i lavori. Parliamo di cifre considerevoli e, allora, perché vogliamo sottrarre alle procedure di gara i lavori appaltati dalla RAI? Ce lo dovremmo chiedere, perché stiamo parlando di cifre importanti e considerato quello che ultimamente sta succedendo. Nel Paese, infatti, avvengono ripetutamente casi di corruzione che, purtroppo, partono quasi sempre dagli appalti perché per corrompere bisogna avere denaro e questo viene fuori dagli appalti e non da altre parti. A tal proposito, mi permetto di sollecitare la Presidenza affinché porti in Aula la discussione del provvedimento sull'istituzione della Commissione d'inchiesta sugli appalti, un lavoro già iniziato e che doveva essere semplicemente portato in Aula per poi essere trasmesso alla Camera. Questo è un altro tema che dovremmo tener presente nella nostra attività. Mi permetto di sollecitare la Presidenza circa l'opportunità di portare in Aula l'istituzione della Commissione d'inchiesta.
2015-12-17	PD	RanucciRaffaele	In secondo luogo, si dice che c'è un problema costituzionale a proposito della formazione del consiglio d'amministrazione. Ebbene, quattro membri del consiglio d'amministrazione vengono votati dal Parlamento: questo vuole la Costituzione, e queste sono state le osservazioni fatte. Essi non sono nominati dal Governo, ma dal Parlamento. Quindi c'è una piena parlamentarizzazione, perché si tratta di quattro su sette, e uno addirittura viene nominato dai dipendenti. L'azionista di maggioranza non nomina, ma suggerisce l'amministratore delegato e il presidente al consiglio di amministrazione; questi vengono eletti e votati dal consiglio di amministrazione stesso. Credo pertanto che non esista alcun vulnus su questo punto. Un altro aspetto che molti colleghi hanno evidenziato è quello degli appalti. Qualcuno giustamente ha sollevato lo scandalo delle tangenti pagate: vorrei ricordare che quei 38 milioni di euro sono stati portati alla luce dall' audit interna. Cioè all'interno della RAI funziona un servizio, il quale ha fornito questi dati alla magistratura, che sta intervenendo (vedremo come andrà a finire). Quindi oggi esiste (e domani esisterà ancora di più) un sistema di audit interna che controllerà gli appalti. Sottolineo che gli appalti che non verranno sottoposti alle norme del codice sono soltanto quelli che riguardano la programmazione, i tempi di trasmissione, insomma la parte artistica, perché su questi riteniamo che la RAI debba avere la possibilità di agire immediatamente e di poter acquisire programmi e trasmissioni in tempi molto rapidi. Ricordo comunque che il limite per l'amministratore delegato è fissato in 10 milioni di euro. Tutti gli atti e i contratti che siano di importo superiore a 10 milioni di euro dovranno essere sottoposti all'approvazione del consiglio di amministrazione. Inoltre in questo disegno di legge il conflitto di interessi è stato elevato ad una maggiore attenzione. Oltre a questo, vorrei anche rispondere ad alcuni colleghi che hanno evidenziato un altro punto fondamentale. Ringrazio la senatrice Bernini, perché i suoi interventi sono sempre molto illuminati e io li seguo con grande attenzione. Io rispetto molto le prerogative di questo Parlamento, senatrice Bernini. Lei giustamente ha chiesto perché la regolamentazione del canone non sia stata inserita in questa legge. Senatrice, il Parlamento è sovrano: era in questo disegno di legge, in quanto il Governo ce l'aveva inserita ma, siccome il Parlamento è sovrano, quella parte è stata bocciata dal Parlamento. Quindi il Governo ha ripreso il problema del canone e l'ha inserito all'interno del disegno di legge di stabilità. Più parlamentarizzazione di questa, cosa dobbiamo fare per far sì che la RAI abbia veramente la possibilità di essere competitiva? Per finire, nessuna tassa in Italia è stata tagliata del 17 per cento, perché il canone è stato diminuito del 17 per cento. Perché continuiamo a dire che il canone è una tassa? Il canone si pagherà per 100 euro, distribuiti in dieci o cinque mesi, a seconda se si paga la bolletta mensile o bimestrale. Quindi c'è stata una diminuzione del canone. Poi, se vogliamo dire che dobbiamo favorire l'evasione del canone, su questo oggettivamente non sono d'accordo, perché penso che tutti debbano pagare il canone. Tra l'altro, ricordo che il canone che si paga in Italia è il più basso d'Europa (100 euro). Quindi io credo che sia stato fatto un buon lavoro. Qualcuno dice che questa non è una riforma generale della RAI. Guardate che il fatto di dire che ci vuole sempre ben altro è un problema del nostro Paese; il benaltrismo è uno sport molto seguito. Io credo che noi possiamo partire da questa riforma della governance e da questa riforma della gestione della RAI per dire che avremo finalmente una RAI moderna, pronta con i tempi e pronta ad affrontare non solo il mercato, ma anche tutte le innovazioni tecnologiche che il futuro ci porterà.
2015-12-22	LN	ArrigoniPaolo	Il Premier all'esordio l'aveva imperniata sull'eliminazione della TASI e dell'IMU agricola. Poi, in seconda lettura alla Camera, ma solo dopo gli attentati di Parigi, è stato aggiunto un miliardo per la sicurezza e, secondo la logica renziana, altrettanto per la cultura. Queste ultime due misure sono forse caratterizzate da una programmazione pluriennale? Assolutamente no. Sono interventi una tantum validi per il solo 2016, come i 500 milioni per la cybersecurity, la strumentazione delle Forze dell'ordine, oppure come il bonus di 80 euro per il personale delle Forze dell'ordine, dei Vigili del fuoco e delle Forze armate, con cui il Premier - ma è un povero illuso - ha pensato di tener buoni gli operatori in pendenza del rinnovo contrattuale. I nostri uomini in divisa, che devono proteggere i nostri cittadini e il Paese, costretti ad autotassarsi per pagare i giubbotti antiproiettili o per fare la manutenzione delle macchine di servizio, meritano serietà e ben altro che questa mancia. Mi domando e vi chiedo se per garantire al Paese un efficace apparato di sicurezza ci si possa affidare a misure una tantum. No. Una cosa è certa, se non ci fosse stata la strage di Parigi, avremmo licenziato un testo, quello del Governo, che segnava per il 2016 un taglio di 500 milioni alla missione ordine pubblico e sicurezza, un'ipotesi di taglio irresponsabile che dimostra quanto questo Governo sia superficiale. Affermate che si tratta di una manovra espansiva. Sì, ma si tratta di espansione del debito, infatti il saldo netto da finanziare è di 35,4 miliardi, coperto quasi esclusivamente con ricorso a maggior indebitamento. Siete degli irresponsabili, ma comunque siete coerenti, cioè in linea con i 300 miliardi di incremento del debito creato dal 2011 ad oggi con i Governi dei nominati, sostenuti dal PD, cento dei quali registrati durante l'Esecutivo Renzi, di cui 20 solo nell'ultimo mese. Questa è la cruda realtà, altro che risanamento dei conti pubblici del Paese! Oggi, dopo aver dato dell'irresponsabile all'ultimo Governo eletto dai cittadini, quello di Berlusconi sostenuto dalla Lega, quando tolse dal 2009 l'ICI sulla prima casa, il PD cambia idea e, dopo avere reintrodotto dal 2012 con Monti la patrimoniale sulla prima casa, oggi vira di 180 gradi. In quattro anni, con la scelta sciagurata di avere introdotto l'IMU, si è passati da un gettito ICI di 9,2 miliardi del 2011 ad un crescendo di gettito IMU che ha toccato la punta di 25 miliardi nel 2014 e nel 2015. In questi quattro anni sono stati sottratti agli italiani, a famiglie, artigiani, professionisti e imprese 15 miliardi in più ogni anno, per un totale di extra prelievo di circa 60 miliardi; un prelievo forzoso, ottenuto chiamando i sindaci a fare gli esattori per conto dello Stato, che ha accelerato drammaticamente la crisi del mercato immobiliare, determinato la chiusura e il fallimento di migliaia di imprese del settore edilizio, con la conseguente perdita di centinaia di migliaia di posti di lavoro. Bravi, complimenti! Questa è la pesante eredità e la grossa responsabilità dei tre Governi dei nominati Monti, Letta, Renzi e dalla principale forza politica in loro sostegno: il Partito Democratico. Dal 2016, senza TASI dunque, la patrimoniale su case e capannoni scenderà, ma resterà abbondantemente sopra i 21 miliardi l'anno, un gettito molto lontano dai 9 del 2011. Noi della Lega Nord siamo per la riduzione delle tasse sulla casa, ma ribadiamo che non condividiamo la copertura finanziaria con il ricorso a maggior debito. Dove è la tanto strombazzata spending review, ancora una volta fallita, come certificato dalle dimissioni del professor Perotti, la spalla Gutgeld, l'ultimo dei tanti commissari che hanno fallito? Altro che spending review, in molti casi il Governo pratica la " spending di più", a partire dalla gestione dell' immigrazione, una materia su cui continuiamo a prendere dall'Europa sberle assolutamente meritate. Altro che Italia che detta l'agenda europea sull'immigrazione. Riceviamo sberle per i mancati fotosegnalamenti dei clandestini che a migliaia continuano a sbarcare sulle nostre coste; sberle per i lunghissimi tempi per l'esame delle richieste di asilo che fanno esplodere il sistema di accoglienza, per la felicità - visto l'enorme affare economico - di cooperative, privati e albergatori falliti. Quello del sistema di accoglienza è un problema che sta esplodendo e a cui doverosamente bisognerebbe mettere mano con un numero maggiore di commissioni e di uomini per le valutazioni delle richieste di asilo, istituendo nei tribunali ordinari, ai quali si fa ricorso, delle sezioni speciali per l'asilo e dunque procedendo ai rimpatri per quanti non ne hanno diritto. Di questa programmazione non c'è nulla nel disegno di legge di stabilità. Anzi, con la bocciatura dell'emendamento presentato dalla Lega Nord, che destinava soldi al fondo rimpatri, è stata smascherata la volontà di Governo e maggioranza che, nonostante i proclami, è quella di non voler rimpatriare i clandestini. Un assurdo. Niente soldi al fondo rimpatri, ma solo soldi per l'accoglienza: una follia costata quest'anno complessivamente la cifra di 3,3 miliardi di euro (lo dice il ministro Padoan e non la Lega Nord), che aumenterà a 4 miliardi nel 2016. In questo modo, due clandestini su tre continueranno a beneficiare di un asilo cui non hanno diritto. Stiamo parlando di decine di migliaia di soggetti che, dopo aver goduto di vitto, alloggio e telefono gratis per mesi ed anni, continueranno a stare illegalmente sul nostro territorio. Non solo sicurezza e cultura: alla Camera dei deputati è stato inserito anche il famigerato decreto salva banche. Si tratta di un provvedimento fatto alla chetichella dal Governo che, con una grave scelta politica, ha preso il capitale di Banca Etruria, Banca delle Marche, CariFerrara e CariChieti e lo ha fatto confluire nella bad bank, decidendone una svalutazione dell'83 per cento. Nel giro di pochi giorni questo provvedimento è esploso nelle mani di Renzi e della Boschi, visto che dalla sera alla mattina ha lasciato sul campo tante vittime: oltre 100.000 risparmiatori, tra azionisti ed obbligazionisti subordinati, che hanno perso i risparmi di una vita. Il fondo di solidarietà di 100 milioni di euro previsto tardivamente dall'Esecutivo è decisamente insufficiente ed è goffa la giustificazione del Governo sulla sua esiguità per evitare di essere accusati dall'Unione europea di esercitare aiuti di Stato. Perché la Germania ha potuto impiegare valanghe di miliardi per salvare le proprie banche (anche con i soldi degli italiani), mentre l'Italia no? Perché ieri il Governo portoghese ha salvato una banca prevedendo un esborso di quasi 2 miliardi di soldi pubblici, evitando l'azzeramento per gli obbligazionisti subordinati? Continuiamo a registrare comportamenti non omogenei tra i vari Paesi dell'Unione europea e l'Italia ha assunto la decisione peggiore. La cifra di 100 milioni per il fondo di solidarietà è troppo bassa. Gran parte di queste risorse verrà spesa per pagare l'arbitrato e poco resterà per risarcire i risparmiatore truffati. Cantone, il prezzemolo chiamato da Renzi per ogni cosa (in questo caso anche per l'arbitrato), garantirà pure l'imparzialità, ma non potrà garantire il ristoro integrale dei risparmiatori truffati. La Lega Nord chiedeva molto di più per il ristoro degli obbligazionisti e anche degli azionisti. Il Governo ha invece dimostrato di voltare le spalle a famiglie ed imprese che hanno perso tutto, prima ingannate dalla propria banca che ha tradito la loro fiducia ed ora rovinate dal Governo. È scandaloso che questa decisione sia stata assunta pochi giorni dopo che l'Esecutivo Renzi ha recepito la direttiva europea sulle banche con una normetta che ha tolto ai risparmiatori la possibilità di esercitare il diritto di rivalsa nei confronti dei cattivi amministratori responsabili di questi fallimenti. La coppia Renzi-Padoan ha di fatto creato un pericoloso precedente che mina la liquidità dell'economia reale. Figuriamoci cosa accadrà dal prossimo 1° gennaio, quando scatteranno le nuove regole del bail-in, che faranno pagare il prezzo del salvataggio di una banca a rischio fallimento non solo ad azionisti ed obbligazionisti, ma anche ai correntisti. Dal prossimo gennaio anche un semplice rapporto con la banca sarà considerato rischioso, con risvolti negativi sulla raccolta e, dunque, sul finanziamento degli stessi istituti di credito, che quindi ridurranno automaticamente le linee di credito a famiglie ed imprese. Il bail-in deve essere assolutamente cambiato, anche se capiamo che può essere funzionale a qualcuno in Europa per prosciugare gli elevati risparmi degli italiani, oppure funzionale a qualcuno in casa nostra per dirottare i risparmi degli italiani dalla propria banca a Poste Italiane, guarda caso, società non soggetta al bail-in, oggi più orientata alla finanza che allo storico servizio universale - infatti, ha chiuso molti uffici postali - per la gioia di Cassa depositi e prestiti e di chi la controlla (il Governo), magari per finanziarie operazioni scellerate o discutibili come la realizzazione del ponte sullo Stretto. Insomma, la Lega vuole vederci chiaro. Vogliamo che si costituisca subito la Commissione di inchiesta sul crack delle quattro banche, richiesta ufficialmente insieme a Forza Italia. Una Commissione di inchiesta che accerti le irregolarità e le truffe e soprattutto individui i responsabili che devono pagare, come proprio ieri ha chiesto anche il Presidente della Repubblica che è intervenuto dopo giorni di silenzio. No, Presidente, non ci siamo, questo disegno di legge stabilità non ci piace, non solo per la parte del debito ma anche perché si è persa un'occasione per attuare misure importanti. Non avete rivisto la legge Fornero, principale impedimento all'ingresso dei giovani nel mondo del lavoro, e nemmeno risolto definitivamente il problema degli esodati creato da quella infausta legge. Non avete toccato il problema dei pensionati, che sono alla fame: più di quattro su dieci ricevono un assegno inferiore ai mille euro, e non lo dice la Lega, ma il bilancio sociale dell'INPS, secondo il quale, dei 15 milioni di pensionati, quasi due ha assegni inferiori ai 500 euro; e questi stanno ancora aspettando il bonus di 80 euro promesso nel 2014 dal Governo Renzi. Alle Regioni avete previsto ancora tagli, oltre alla compressione del fondo sanitario, rispetto alle promesse. Tagli ancora lineari, senza l'applicazione dei costi standard, a cui - ricordo - si aggiungono gli altri 7,7 miliardi che discendono da precedenti provvedimenti. Grave per noi è la bocciatura dell'emendamento a firma della Lega che chiedeva di escludere dal computo ISEE le indennità di accompagnamento per disabili e malati gravi. Renzi afferma che dietro alla stabilità non ci sono marchette, ma c'è un disegno organico. Tutte balle: la manovra è piena di marchette, mance e favori; tantissime voci, anche da poche migliaia di euro, per tutti. È un ritorno ad una disgustosa prassi degna della Prima Repubblica; è un nuovo assalto alla diligenza, che porta con sé un forziere ormai vuoto, condotta maldestramente dal cocchiere Renzi. Concludo, Presidente, esprimendo, a nome del Gruppo Lega Nord e Autonomie, gli auguri di buon Natale e di un sereno 2016 ai nostri due marò, Latorre e Girone. È già il quarto Natale - da quel lontano febbraio 2012, in cui furono arrestati in India - che trascorreranno privi della libertà che questo Governo non è stato ancora in grado di garantire loro.
2015-12-22	LN	TosatoPaolo	E Renzi si attribuisce meriti che non sono suoi. Se è diminuita la pressione dell'Unione europea sui conti pubblici e sul rispetto dei parametri dei bilanci dei singoli Stati membri, il merito non è di Renzi, che fa lo spaccone e si vanta di strigliare la Merkel. Il merito è dei cittadini europei che stanno reagendo e che, a suon di voti, stanno inviando segnali fortissimi contro le politiche europee. Ovunque perdono i partiti che hanno imposto l'euro a questa Europa che arricchisce pochi e colpisce duramente le masse popolari. I Partiti Socialista e Popolare europei resistono solo in Germania, a dimostrazione che questa Europa è stata costruita sugli interessi di un singolo Stato.
2015-12-22	LN	TosatoPaolo	Il vento nuovo che soffia in Europa spazzerà via anche Renzi. È solo questione di tempo.
2015-12-22	M5S	MangiliGiovanna	La ringrazio, signora Presidente. Dicevo che abbiamo trovato molte sorprese che ci fanno dire che nulla è cambiato rispetto alle vecchie manovre finanziarie. Pensavamo di non vedere più regalie, oboli, mance, ma così non è andata: i commi sono cresciuti a dismisura sino ad arrivare al numero di 999! Un'altra sorpresa sono state le parole del Ministro dell'economia, che ha dichiarato: «Dal 2016 il debito torna a calare dopo otto anni di aumento e che rafforza la credibilità interna ed internazionale del Paese» e ha aggiunto ancora che «la riduzione delle tasse che scatta il primo gennaio accrescerà il reddito e la fiducia delle famiglie e quindi i consumi, che quest'anno si sono finalmente ripresi». Peccato che altri autorevoli interlocutori non la pensino così! Infatti, da un'indagine su campione, risulta sì che il reddito disponibile delle famiglie italiane nel 2014 è risultato in crescita dello 0,5 per cento rispetto al 2012, ma il reddito reale e il relativo potere di acquisto si sono ridotti dell'1 per cento. A causa delle dinamiche determinate dagli ultimi Governi è andata peggio alle famiglie più povere, che invece di avere maggiori tutele hanno subito una perdita del 32 per cento del reddito disponibile, ovvero il doppio di quella subita dalle famiglie italiane nel loro complesso. Dopo le misure di austerità dei Governi precedenti, neppure l'attuale Governo è riuscito a mettere in campo soluzioni efficaci per diminuire il grado di povertà. La new entry card per le famiglie non può certamente rappresentare una soluzione ai problemi che le classi più deboli affrontano giornalmente. Piuttosto, dà l'idea dell'ennesimo slogan elettorale, come quello degli 80 euro mensili che sicuramente ha aumentato le disuguaglianze invece di assottigliarle. Non solo questo bonus si è rivelato iniquo, ma anche inefficace per il rilancio della domanda interna, come risulta dal nuovo quadro macroeconomico che si prospetta all'orizzonte, più che mai incerto e nel quale si delinea una crescita debole. I fattori macro-economici che avrebbero potuto dare una spinta alla nostra economia stanno cambiando. In Europa si parla già di una parabola discendente che vede ridurre sempre più il raggio di azione degli Stati per contrastare le conseguenze della crisi. Va ricordato che il Governo ha fissato nuovi livelli dei saldi di finanza pubblica, elevando in particolare l'indebitamento netto dello 0,2 per cento di PIL al 2,4 per cento del prodotto nel 2016 incrementando l'obiettivo di deficit per lo più per finanziare una serie di misure destinate a finalità diverse, fra cui un bonus straordinario di 80 euro mensili alle Forze dell'ordine e una card per acquisti culturali dei giovani che compiono diciotto anni nel 2016. Resta e diventa quindi fondamentale il via libera da parte di Bruxelles a tutte le clausole di flessibilità. Se nella prossima primavera non venisse concessa la flessibilità aggiuntiva per gli investimenti e le riforme strutturali sarebbe possibile l'apertura della procedura d'infrazione, con il rischio veramente di provocare ripercussioni negative su tutti i cittadini, in particolare dei più deboli. Non risulta che l'impianto della legge sia stato rafforzato; il problema delle clausole di salvaguardia rimane ed il futuro per gli italiani è sempre più incerto. Questo provvedimento, a dire di tutti gli addetti ai lavori, sconta il carattere temporaneo di alcune coperture, così come il rinvio di clausole di salvaguardia renderà necessari consistenti tagli di bilancio o aumenti di entrate a partire dal 2017! Anche l'Ufficio parlamentare di bilancio ha dichiarato che: «La politica di bilancio relativamente espansiva per il 2016, adottata per far fronte a un quadro economico ancora fragile, presenta tuttavia rischi non trascurabili negli anni successivi». Ciò è ancor più vero in quanto le ipotesi di crescita nominale del PIL contenute nel Documento programmatico di bilancio, alla luce delle recenti evoluzioni congiunturali, sembrano soggette a forti rischi di revisione al ribasso. A tal proposito, ultimamente, sempre il Ministro dell'economia e delle finanze ha dichiarato che la crescita dello 0,9 di PIL è una previsione e si corre il rischio di doverla rivedere, ma ora non abbiamo elementi concreti che ci inducano a rivedere detta cifra. I cittadini rischiano di essere l'anello più debole di una catena che vede riversare sugli ultimi le riduzioni delle imposte per far quadrare i conti degli enti locali. Questo è il messaggio che si intravede dal contenuto di quelle norme che impongono a Comuni e Regioni di restringere ancora di più i loro vincoli di bilancio. I tagli agli enti locali costringeranno, infatti, gli amministratori a svendere ai privati o ad alzare le tariffe. Su questo punto la Corte dei conti aveva espresso un suo parere affermando che, tra il 2016 e il 2018, il concorso delle amministrazioni locali al raggiungimento degli obiettivi di finanza pubblica «risulta particolarmente rilevante». La legge di stabilità, usando al massimo gli spazi di flessibilità in deficit, riduce esplicitamente i margini di protezione dei conti pubblici e lascia sullo sfondo nodi irrisolti (clausole, contratti pubblici, pensioni) e questioni importanti come il riassetto del finanziamento degli enti locali. Unica e logica conseguenza di tutto questo è la riduzione della qualità dei servizi a beneficio dei cittadini. Appare inutile evidenziare che, qualora il Governo non dovesse trovare soluzioni di ampio respiro a favore degli enti locali anche per gli anni a venire, a pagarne le conseguenze saranno sempre i soliti noti. Concludendo, questo Governo, comportandosi come gli altri precedenti, posticipa la soluzione di ogni problema e si solleva da ogni responsabilità. PRESIDENTE. La invito a concludere, senatrice Mangili. MANGILI (M5S). Tutto ciò ha il solo ed unico scopo di conquistare gran parte dell'elettorato.
2015-12-22	M5S	MontevecchiMichela	Signora Presidente, pochi minuti solo per ricordare cosa questo disegno di legge di stabilità contiene in merito alla cultura e alla scuola. Cosa si fa con la cultura? Invece di deciderci ad avere una prospettiva lungimirante e cercare di ristrutturare, e, riformandolo, migliorare il mondo dei nostri beni culturali con una visione nel lungo periodo, si decide di fare le solite operazioni di propaganda preelettorale. Abbiamo, infatti, un Premier che, ahimè, è stato colto dalla sindrome della campagna elettorale perenne. Ecco che allora, dopo gli 80 euro, arriva un bonus, in forma di carta elettronica, di 500 euro a chi compie diciotto anni nel 2016 (chissà come mai proprio a chi compie diciotto anni nel 2016?), come se prima i ragazzi non avessero diritto ad avere soldi per la propria formazione culturale personale. Anche il peggior pedagogista sa, infatti, che diciotto anni non è certo l'età in cui inizia la formazione intellettuale, spirituale e culturale di un giovane. È lecito, allora, domandarsi se questa non sia l'ennesima marchetta in vista di future elezioni; che, poi, è anche una marchetta fatta maluccio, molto superficiale. Renzi lancia questa bellissima campagna parlando dell'Italia come del Paese delle biblioteche, però ha avuto bisogno del Movimento 5 Stelle per introdurre, tra le spese effettuabili con quella card, quella per l'acquisto di libri. Ma guarda un po': siamo il Paese delle biblioteche e della lettura, però ai giovani non era consentito di usufruire di questi soldi per acquistare libri. Ancora grazie al Movimento 5 Stelle questi 500 euro potranno essere utilizzati per le visite alle gallerie d'arte, ai siti archeologici e ai parchi naturali. Nella legge n. 107 del 2015 vi era un comma in un articoletto (il libro dei sogni), in cui si prevedeva che nelle scuole si sarebbe dovuto potenziare o introdurre lo studio della storia dell'arte, della musica, l'educazione civica, l'educazione alimentare, quella ambientale e lo studio dei parchi naturali; cose bellissime che, però, non prevedevano lo stanziamento di ulteriori fondi: erano tutte senza oneri a carico del bilancio dello Stato. E, poi - toh - sbucano questi 500 euro, sempre la solita marchetta illusoria, senza invece prendersi carico di fare interventi strutturati. Ma abbiamo anche i 1.000 euro di bonus per l'acquisto di uno strumento musicale per gli studenti dei licei musicali e dei conservatori. E noi, invece, siamo ancora qui ad aspettare una riforma globale del comparto; questa sicuramente favorirebbe gli studenti a disporre di luoghi in cui poter studiare la musica e imparare a suonare uno strumento, magari con un personale organico adeguato, con edifici adeguati, con tutte le certificazioni di agibilità e quant'altro. Decidiamo, invece, di dare il bonus di 1.000 euro, non di fare la riforma del comparto dell'alta formazione artistica e musicale e dei licei musicali, ai quali abbiamo dovuto dare una boccata di ossigeno. E ancora in Commissione giace il disegno di legge di riordino del comparto dei licei musicali. Abbiamo anche dovuto bloccare delle marchette. Queste sono quelle che sono passate, ma siamo riusciti anche a bloccarne qualcuna, ad esempio quella che voleva finanziare la fondazione Romaeuropa-Arte e cultura, guidata dalla moglie del deputato PD Marco Causi. Non abbiamo, però, bloccato l'emendamento che prevede la sospensione dell'applicazione delle norme della spending review per la fondazione MAXXI, guidata da Giovanna Melandri, che negli ultimi anni non si è certo distinta per una gestione virtuosa delle risorse finanziarie né si è certo ammantata di virtù anche per la gestione in altri campi. Tra l'altro, si tratta di una fondazione di diritto privato che - pare - vedrà l'entrata di ENEL nel suo consiglio d'amministrazione. Ecco, non siamo riusciti a bloccare questa marchetta, che prevede che la fondazione MAXXI potrà sforare di 500.000 euro all'anno, dal 2016, il proprio budget. Concludo con la scuola. È stato negato il ripristino dei posti per il personale ausiliario e tecnico-amministrativo, fondamentale per il buon andamento delle scuole; parliamo dei bidelli e delle persone che lavorano negli uffici amministrativi (2.000 posti tagliati nella scorsa legge di stabilità che non sono stati ripristinati). È stato perfino detto no alla formazione del personale tecnico-amministrativo per dare sostegno nelle attività igieniche agli studenti disabili; si è avuto il coraggio dire no anche a questa proposta! Come si è avuto il coraggio di dire no all'emendamento che tentava, finalmente, dopo una lunghissima telenovela, costellata anche da prese in giro vergognose, di risolvere la situazione dei cosiddetti Quota 96 della scuola, che ancora, dopo promesse e prese in giro, attendono di poter accedere alla meritata pensione, che a loro spettava di diritto se non fosse arrivata "madre Fornero da Calcutta" a fare quello che ha fatto.
