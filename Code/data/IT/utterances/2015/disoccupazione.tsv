2015-01-07	LN	BisinellaPatrizia	Signor Presidente, signora Ministro, onorevoli colleghi, in occasione della presentazione delle pregiudiziali di costituzionalità, dopo che anche noi abbiamo ritenuto di intervenire con la nostra sospensiva nella fase preparatoria di quello che si appresta ad essere l'esame in Aula della legge elettorale, è stato sottolineato come siano andate le cose. Si deve tener conto di quanto è avvenuto in Commissione e del fatto che il Governo ci ha spinto, con un'accelerazione e una forzatura incredibili che tutti ricordiamo, a calendarizzare in tutta fretta, prima di Natale, la legge elettorale in esame e oggi, alla ripresa dei lavori, come prima cosa, ad affrontarle. Intendiamo, quindi, fare alcune precisazioni che ci stanno a cuore. Noi riteniamo che questa forzatura sia stata davvero poco opportuna e sconsiderata, data la situazione che vive il Paese. Faccio una breve premessa. Innanzitutto, abbiamo avuto anche oggi la certificazione di dati tragici ed allarmanti sulla disoccupazione nel nostro Paese, con 3,5 milioni di persone che non hanno lavoro; la percentuale relativa alla disoccupazione ha raggiunto ancora una volta un record storico, per non parlare di quella giovanile. Vi sono, quindi, delle necessità e delle emergenze del Paese, che riguardano innanzitutto il lavoro, la ripresa economica e riforme fiscali ed economiche serie. Noi, invece, ci troviamo ad essere costretti alle corse e a venire in Aula, subito, alla ripresa dei lavori, ad argomentare di legge elettorale.
2015-01-07	PD	LoMoroDoris	Signor Presidente, vorrei innanzitutto smentire la visione che ha offerto all'Assemblea - e quindi a chi ci ascolta - il presidente Calderoli della discussione che si è svolta in Commissione. Del resto, la senatrice Bisinella, che appartiene al suo stesso Gruppo (di cui sono i due soli rappresentanti in Commissione) ha chiarito la vicenda. È assolutamente non rispondente al vero che divisioni interne al Gruppo del Partito Democratico abbiano prodotto un'accelerazione ed il voto del 19 dicembre. Le divisioni, o meglio le diverse visioni che ci sono nell'ambito del PD permangono, si vedrà anche nella fase emendativa come trovare una sintesi tra queste diverse visioni, ma non c'è un clima di divisione, né tantomeno è stato posto un ostacolo, da parte del PD che abbia impedito di arrivare ad una conclusione in Commissione. Del resto, la mattina del 20 dicembre, il giorno in cui abbiamo votato, lo abbiamo fatto in modo compatto ed anche convinto, perché con quel voto, come anche con il voto contrario che daremo oggi in maniera unitaria, abbiamo voluto dire sostanzialmente una cosa: che è assolutamente indispensabile arrivare all'approvazione della legge elettorale. Di quale urgenza si vuole parlare? Questa legge elettorale è stata trasmessa al Senato dalla Camera dei deputati a marzo dell'anno scorso. Abbiamo intrapreso una discussione serena e seria ed abbiamo svolto anche delle audizioni serene e serie in Commissione, non siamo arrivati alle conclusioni perché ci sono pochi nodi politici che sono rimasti, ma comunque tutto quello che si è verificato in Commissione peserà e pesa sul risultato in Aula, perché necessariamente produrrà emendamenti che vanno in una determinata direzione. Una cosa poi voglio dire ai colleghi che ancora rumoreggiano, molti dei quali impegnati in altre discussioni: quello del 19 dicembre è un voto impegnativo. Molti senatori hanno parlato di una lesione dell'articolo 72 della Costituzione, ma è un argomento assolutamente mal posto perché l'articolo 72 della Costituzione, in particolare l'ultimo comma che è stato invocato, impone la procedura normale dell'approvazione in Aula, articolo per articolo, delle leggi elettorali ed è esattamente quello che siamo chiamati a fare. Abbiamo votato il 19 dicembre per l'incardinamento in Aula del provvedimento per la data stabilita dalla Conferenza dei Capigruppo e per considerare concluso l' iter anche senza relatore, ma non abbiamo mai abdicato al nostro dovere primario di garantire, non solo all'attuale maggioranza e all'attuale Governo, ma ad ogni maggioranza e ad ogni Governo che verrà, che vi sia un voto consapevole, con una presa di posizione e con un impegno da parte dei singoli parlamentari e dei singoli senatori. È un voto impegnativo, quello del 19 dicembre, perché non ci si potrà nascondere dietro nulla, neanche - in questo caso - dietro a maggioranze precostituite in Commissione. Ognuno di noi, ogni Gruppo politico dovrà assumersi qui la responsabilità. È dunque invocato a sproposito l'articolo 72 della Costituzione, quell'articolo che in questo momento rivendichiamo con orgoglio di volere rispettare. Nessun rinvio ulteriore, quindi, nessun ritorno indietro, nessun voto favorevole a questioni pregiudiziali, perché tutti gli argomenti che sono stati offerti sono argomenti conosciuti, che abbiamo già discusso in Commissione, alcuni dei quali evidenziano una diversa visione che ovviamente si sarà riproposta anche all'interno dei Gruppi di maggioranza, perché non è possibile immaginare che su un argomento così serio e così fondamentale per la vita di una democrazia si arrivi qui in Aula «inquadrati» o che ci sia bisogno di qualcuno che ci dica ciò che dobbiamo fare. Colleghi, posso dire di sentirmi rassicurata dalle parole del Ministro, che è stata così gentile da voler tranquillizzare gli animi, non nel senso di volerci indicare una data ultima di sopravvivenza - perché riterrei fuori da ogni logica un'interpretazione in questi termini - ma nel senso di volerci dire di condividere quello che è emerso in Commissione, vale a dire che siamo davanti ad una legge che vale per la sola Camera dei deputati e cioè per l'unica Camera politica che sopravvivrà alla riforma che abbiamo avviato in Senato. C'è da dire che non è sbagliato in sé fare una legge elettorale per un ramo del Parlamento, perché normalmente si può intervenire su ciascun ramo del Parlamento e ciò non determina in sé nessuna incostituzionalità e nessuna illegittimità. Il punto, sul quale si è peraltro diffusamente discusso in Commissione, è che il sistema elettorale composito che verrebbe fuori - uno per la Camera, sulla base di un principio che, attraverso il sistema maggioritario prediligerebbe la governabilità, e l'altro per il Senato, che prediligerebbe un altro criterio - sarebbe in sé squilibrato e non giustificherebbe quella distorsione del voto popolare che riguarderebbe la Camera dei deputati. È dunque il sistema in sé che non funziona e visto che siamo tutti consapevoli di voler andare avanti con serietà sulla riforma costituzionale oggi in discussione alla Camera, ma su cui presto torneremo a discutere anche in questo ramo del Parlamento, è anche su quel fronte che dobbiamo dimostrare di voler accelerare e di voler andare fino in fondo. Per questo parlo di assunzione di responsabilità: ben venga dunque un Governo che segue questo iter - visto che abbiamo un Ministro per le riforme costituzionali che chiaramente segue queste vicende - ma rivendico qui l'orgoglio di un'Aula che è stata capace, tra l'altro, di votare riforme che modificano il ruolo del Senato. È proprio questo orgoglio che ci deve portare a rivendicare anche serietà rispetto ad una legge elettorale che, non solo varrà dopo di noi, ma anche per qualche anno. Colleghi, il fatto che la legge elettorale debba essere assolutamente soppesata, riflettuta e votata con consapevolezza e che debba essere anche garantita nella sua costituzionalità, non solo lo abbiamo detto e sostenuto, ma anche votato, quando, a proposito delle riforme costituzionali, abbiamo introdotto il principio - che per ciò che concerne il Senato riguarda solo le leggi elettorali - per cui tali leggi saranno sottoposte al vaglio preventivo della Corte costituzionale, che dovrà sancirne la costituzionalità. Quindi, nessuna fuga in avanti: vogliamo assolutamente andare avanti con questo discorso, senza smentire e anzi confermando che ci sono ancora dei nodi politici da affrontare, ma che nessuno di noi ha alibi: non li ha il Governo, ma non ne abbiamo neanche noi parlamentari, né i Gruppi parlamentari. Abbiamo il dovere di affrontare i nodi politici che sono ancora sul tappeto, sapendo che certamente la legge elettorale e le riforme, per chi non ha un lavoro o per chi vive in condizioni di disagio, non sono il toccasana o una priorità assoluta, ma sapendo anche che in un Parlamento si fanno tante cose. Oggi stiamo discutendo della legge elettorale, ieri abbiamo discusso delle riforme costituzionali, nei prossimi giorni discuteremo di altro. I temi e i problemi di fondo del nostro Paese, che sono sostanzialmente quelli economici, che riguardano il mondo dell'occupazione e - ahimè! - della disoccupazione, sono problemi che questo Parlamento e questo Governo devono affrontare, ma nulla impedisce che intanto si approvi la legge elettorale. Colleghi, stiamo discutendo della legge elettorale da quando si è insediato questo Senato e quindi dall'inizio della legislatura. Desidero fare un'altra precisazione, perché a furia di attribuire al Governo ogni colpa e ogni responsabilità finiamo anche per smentire noi stessi. Il Governo ha accettato e fatto suo il ballottaggio (così come tante altre cose), ma il Gruppo PD ne ha parlato già prima, in Commissione Affari costituzionali, così come ne hanno parlato anche i nostri costituzionalisti. Soprattutto noi, nel famoso «pillolato», lo avevamo posto come condizione. Dunque, oggi difendiamo questo principio e segnaliamo a chi oggi crede a questo principio e a questo metodo, che si tratta del voto popolare, perché il ballottaggio non è che si vinca o si perda in altra maniera: al ballottaggio si vince o si perde per il voto popolare e proprio questo sistema evita che si produca una incostituzionalità. Sulla clausola di salvaguardia non mi dilungo, perché ne hanno parlato tutti, ma soprattutto so che le forze politiche sono praticamente tutte d'accordo, perché in Commissione tutti si sono espressi in questo senso. Resta il nodo politico delle preferenze, ma anche in questo caso non dobbiamo piegare ai nostri desiderata la lettura della sentenza della Corte costituzionale. Essa ha espresso un giudizio di incostituzionalità rispetto ad un sistema - che era quel sistema specifico - e ha sancito dei principi, che ovviamente valgono in generale. Non è che le preferenze siano un obbligo o un dovere. Il Gruppo PD accetta il principio delle preferenze, perché è una mediazione possibile, ma non siamo, in assoluto, per le preferenze. Riteniamo che questo sia un metodo democratico, perché del resto con le preferenze si vota in ambito comunale, regionale ed europeo e quindi si può votare anche alle politiche. Resta il nodo dei capilista, che andrà affrontato, ma che cosa c'entra tutto questo con una questione pregiudiziale? Perché introdurre, in questa fase, dei discorsi che ovviamente saranno pertinenti alla fase emendativa? La verità è che la discussione che ha impegnato l'Assemblea in queste due ore probabilmente sarebbe stato più pertinente svolgerla alle 7 della mattina in cui abbiamo votato, in Assemblea, sull'incardinamento - ma forse eravamo tutti stanchi per discutere - e sarà molto più appropriato svolgerla nella fase successiva della discussione generale e della discussione dei singoli emendamenti. Infine, qualche collega in precedenza ha evidenziato i tempi non accelerati nella votazione e nei lavori dell'Assemblea. Ciò dipenderà da noi, perché è l'Assemblea che - sicuramente con la collaborazione dei Presidenti dei vari Gruppi parlamentari, del Presidente del Senato e del Ministro competente e quindi anche del Governo - dovrà guidare questo percorso. Possibilità di strozzature però non ce ne sono, perché abbiamo una grande responsabilità derivante dall'essere arrivati in Assemblea senza un testo definito dalla Commissione. Questo ci responsabilizza a fare presto e, soprattutto, a fare bene, perché saremo noi a siglare la legge elettorale del futuro e a garantire se con tale legge elettorale un percorso di democrazia adeguato alla nostra Repubblica. Auguro a tutti un buon lavoro e invito però a non nasconderci dietro a falsi problemi. È per questi e per tanti altri motivi - che potrei introdurre, ma che sono questioni di merito che discuteremo più avanti - che abbiamo votato con convinzione per l'incardinamento della legge elettorale il 19 dicembre e che, con la stessa convinzione, votiamo contro le questioni pregiudiziali e la questione sospensiva che sono state avanzate, chiedendo che si vada avanti.
2015-01-13	LN	BisinellaPatrizia	Signor Presidente, è paradossale intervenire in quest'Aula deserta, praticamente semivuota, per parlare di legge elettorale dopo che abbiamo dovuto affrontare, per un diktat ben preciso imposto da Renzi, dai suoi ministri e da questo Governo, una accelerazione inaudita prima della pausa natalizia, che ci ha visto addirittura fare una seduta fiume fino alla mattina. E questo perché sembrava che la vera emergenza, la necessità assoluta, fosse quella di affrontare l'incardinamento della legge elettorale e il dibattito sulla legge elettorale, come se da questo dipendessero le sorti del Paese. Ora che siamo nella fase di dibattito e di discussione nel merito della legge elettorale, che dovrebbe essere quella che sviluppa anche contenuti e accordi tra i Gruppi, affrontiamo la discussione in maniera surreale, con un'Aula vuota e nessuno nei banchi di maggioranza, a parte pochi esponenti che forse sono quelli più interessati perché hanno seguito il disegno di legge in Commissione affari costituzionali. Chiedo al senatore Cociancich di non guardarmi in quel modo: piuttosto si guardi intorno e vedrà che i banchi del suo Gruppo sono deserti. COCIANCICH (PD). I primi sono i vostri. BISINELLA (LN-Aut). Ed ugualmente, se non di più, sono vuoti i banchi del Nuovo Centrodestra, che a quanto pare è forza di maggioranza, ma anche quelli di Forza Italia. Come hanno ribadito i colleghi intervenuti prima di me del Gruppo della Lega Nord, che è l'unica vera forza di opposizione sempre presente in Aula e unica vera forza di opposizione presente rispetto a questo Governo, noi denunciamo un fatto: innanzitutto, i problemi veri del Paese sono ben altri. Ciò che interessa davvero alla gente sono i problemi dell'economia che non riparte e della disoccupazione crescente, con dei record storici che sono assolutamente drammatici, con tre milioni e mezzo di persone che non hanno reddito da lavoro e i giovani che non riescono ad occuparsi, un Paese che va sempre più verso il declino e famiglie e imprese che vengono sempre solo tartassate. Questo Governo, infatti, come unica ricetta per affrontare questa crisi economica ha quella di mettere le mani nelle tasche dei nostri concittadini. Di fronte a tutto questo in Aula cosa emerge e cosa ha spinto a queste corse inaudite per approvare la legge elettorale al Senato e la riforma costituzionale alla Camera? Il cosiddetto patto del Nazareno; diciamolo chiaramente. Renzi è diventato Presidente del Consiglio grazie al patto del Nazareno con Berlusconi. Questo è un Governo nato con un vizio di origine ed è inutile nascondercelo. Questo spiega perché la legge elettorale al Senato e la riforma costituzionale alla Camera si intersechino tra loro e diventino una rincorsa veloce e forsennata. C'è anche il nodo della scelta del Presidente della Repubblica, anche questo compreso, evidentemente, nelle pattuizioni del Nazareno. E nelle sedute di Commissione lo abbiamo verificato, nonostante vi fossero emendamenti della relatrice che hanno preso atto di un dibattito che si stava svolgendo: un dibattito anche pubblico, purtroppo a volte fatto più sui giornali che nelle opportune sedi parlamentari. A fronte di quegli emendamenti sui quali si doveva discutere, noi riscontravamo che in realtà i patti venivano fatti fuori dall'Aula della Commissione, nelle segrete stanze, con accordi tra pochi. Tanto è vero che in Commissione non si è provveduto alla votazione di un solo emendamento. Il dibattito parlamentare è strato strozzato, ma ci hanno detto, anzi, imposto, che sarebbe stata questa la sede giusta dove affrontare il nodo del merito della legge elettorale. Bene, se lo stiamo facendo, vedremo nella fase emendativa cosa ci aspetta. È, sicuramente, un peccato che i cittadini non possano vedere i banchi di quest'Aula, dove c'è il deserto assoluto, e capire cosa significhi e quanto sia importante. Quello che interessa al Governo Renzi è portare a casa un risultato qualunque per far vedere che Renzi conclude il semestre europeo con una sorta di palliativo di riforme e che affronta il nodo del Quirinale con patti da mantenere con Forza Italia ed il suo partner politico, Berlusconi. Posto che le priorità per la gente sono ben altre, se davvero una legge elettorale deve essere fatta, per mettere comunque il Paese nelle condizioni di andare a votare, almeno sia fatta in maniera seria e motivata e che sia vera ed efficace, in modo da andare al voto una volta che il percorso delle riforme sia arrivato al termine, quindi con un'architettura dello Stato diversa e ridisegnata e con un impianto che - qualora la riforma arrivi a termine - porterà alla fine del bicameralismo paritario. Posto però che così non è e non si sa cosa accadrà, perché pare evidente che con questo Governo ogni giorno ce n'è una, cerchiamo di vedere cosa fare per mettere in sicurezza il Paese, anche nel caso di un incidente tale per cui si debba andare al voto con elezioni anticipate. Di fatto non è ancora chiaro con quale sistema si possa votare per la Camera in un modo e per il Senato in un altro, anche alla luce della sentenza della Corte costituzionale. Detto questo, quello che volevamo fare in Commissione e che almeno vogliamo fare qui è avanzare proposte serie e di buon senso, che servano a migliorare il testo. Anche sulla riforma costituzionale ci siamo impegnati e ci impegniamo perché vengano fatte davvero e in maniera sensata per dare una veste di serietà al nostro Paese. Ma questo non sta avvenendo. Fare queste rincorse è inutile perché in Commissione c'era tutto il tempo di affrontare il disegno di legge elettorale con i suoi nodi fondamentali ed i punti politici che ancora non sono stati risolti, per cui non si capisce perché sia stato strozzato il dibattito. In Aula abbiamo sentito dalla voce del ministro Boschi che certamente la legge elettorale seguirà il percorso delle riforme, si andrà alla scadenza naturale della legislatura e ci sarà tutto il tempo di far bene le cose, ma non mi sembra che questo sia il reale intento manifestato dal premier Renzi. Venendo nel merito, riteniamo che, alla luce degli emendamenti presentati in Commissione dalla relatrice, l'attribuzione dei seggi si svolga su base nazionale proporzionale con alcuni correttivi, ossia con un sistema di soglie di sbarramento ed un premio di maggioranza di 340 seggi. Si tratta di una formula che, sebbene sembri avviarsi verso uno scenario proporzionale, produce di fatto un esito maggioritario di lista. Il premio di maggioranza è condizionato ad una soglia minima di consenso elettorale posta al 40 per cento dei voti, mentre la soglia di sbarramento è fissata al 3 per cento: questo aspetto è visto con interesse anche da parte nostra; pertanto vedremo se, nel corso del dibattito in Aula, sarà davvero mantenuto, poiché auspichiamo sia una forma per dare rappresentanza vera e reale a fette intere di elettorato ed a partiti altrimenti destinati ad essere considerati assolutamente irrilevanti, perché quelli minoritari non avrebbero voce nel Parlamento nazionale. Viene previsto un ballottaggio tra i primi due competitori, in caso di non raggiungimento della quota del 40 per cento; in ogni caso, gli eletti sono individuati all'interno di collegi plurinominali con un sistema di capilista bloccati. Anche su questo aspetto, nutriamo grandi riserve perché, se vogliamo far sì che i cittadini tornino a riavvicinarsi alla politica ed alle istituzioni e che siano rispettati i principi democratici di rappresentanza vera e diretta, dovrebbe essere lasciata al cittadino la possibilità di scegliere il proprio rappresentante e di sapere esattamente chi viene eletto il giorno delle elezioni, non soltanto come Premier, e quali sono il partito e la coalizione che vincono, ma anche chi sono i rappresentanti eletti in Parlamento. Con questo sistema di fatto questa possibilità ai cittadini non viene garantita, perché quella che mettiamo in campo è una legge elettorale che li prende in giro ulteriormente: con il sistema dei capilista bloccati, soltanto nei partiti più grandi, che superano il 20 per cento del consenso, coloro che seguono nella lista avranno la possibilità di giocarsi l'elezione con il sistema delle preferenze, quindi di essere scelti direttamente dai cittadini. Tutti gli altri partiti, invece, potranno esprimere solamente le prime posizioni, con un sistema che porterà di nuovo in Parlamento dei nominati dalle segreterie di partito. Al di là del fatto che si possa disquisire a favore o contro le preferenze - ci sarebbero motivi per argomentare in un senso e nell'altro - quello che a noi sta a cuore è che i cittadini possano avere la possibilità di dire la loro, di avere i loro rappresentanti diretti in Parlamento e sapere nei confronti di chi rapportarsi. Da donna, mi sta a cuore che vi sia una vera, reale ed effettiva parità di genere perché se dobbiamo parlare di capilista bloccati, di nomine e scelte fatte dai partiti, credo che altri rappresentanti di altri schieramenti condividano che sarebbe allora giusto che ci fosse il 50 per cento della lista.
2015-01-13	M5S	BotticiLaura	Se la riforma costituzionale deve ancora passare il referendum popolare, e il ministro Boschi ha promesso che si farà anche in caso di approvazione della riforma costituzionale con i due terzi, che legge elettorale stiamo facendo? La clausola che fissa l'entrata della legge elettorale solo dopo il referendum è una buffonata. Se i cittadini bocceranno la riforma, che si fa? Non si va più a votare? Le Camere rimangono in carica a vita? Si fa una legge nuova per entrambe le Camere? Non è dato saperlo. Ma, tranquilli, l'unico problema che circola nei palazzi è garantire il diritto alla pensione ai futuri ex parlamentari di questa legislatura, anche se non si raggiungono i 5 anni. Il Governo poi assicura che ci saranno grandi risparmi sul bilancio del Senato. Vorrei ricordare che il bilancio del Senato ha dei costi fissi, tra cui le pensioni degli ex parlamentari, che sono pari a 81 milioni circa, e degli ex dipendenti, pari a 121 milioni. Le indennità dei parlamentari hanno un costo di 41 milioni circa e i rimborsi spese un costo di 36 milioni; inserendo anche i viaggi, arriviamo ad un costo totale di circa 80 milioni. Comunque anche i nuovi senatori avranno diritto a rimborsi per spostarsi, che ricadranno - secondo Renzi - sui bilanci degli enti di cui fanno parte, Comuni e Regioni, i quali già oggi faticano a dare servizi ai propri cittadini. Ma che importa? In qualche modo faranno! Venderanno l'acqua pubblica, toglieranno la sanità pubblica, i trasporti, tutti i servizi essenziali per la popolazione. Ma il problema dell'Italia sono gli 80 milioni di euro che costano i senatori? Se risparmiamo quei soldi, l'economia ripartirà? La disoccupazione scenderà? Spiegatecelo. Ah, no! Forse ho capito: il problema non è questo. Il problema per voi è la democrazia in Italia. I cittadini hanno ancora troppo potere, possono scegliere. Togliamo loro anche questa possibilità. Teniamoli con la faccia per terra, così la politica può continuare a fare i suoi giochi sporchi. Questo è il vostro progetto. Noi parlamentari del Movimento 5 Stelle siamo solo alcuni cittadini che hanno ancora ben chiaro che il popolo deve rimanere sovrano, come stabilito dalla Costituzione, e non ci muoveremo da qui senza dare battaglia. State tranquilli: non è ancora finita. Non sarà oggi, non sarà domani, ma i cittadini si sveglieranno e voi sarete finiti!
2015-01-13	M5S	CastaldiGianluca	Ma uno spazio di discussione fra noi cittadini e voi politici dei partiti non riesce ad esserci, e il motivo è molto semplice: noi cittadini siamo entrati con i nostri portavoce nelle istituzioni e abbiamo l'intenzione di restarci e aumentare. Abbiamo tutta l'intenzione di potenziare e usare gli strumenti democratici dei referendum e delle leggi di iniziativa popolare, di ripulire i palazzi del potere dai condannati, dai servi delle lobby e dagli amici delle mafie. Voi, politici dei partiti, gran parte di voi, ci volete fuori dai piedi e le state provando tutte per riuscirci, a costo di stravolgere la nostra Costituzione e la nostra forma di Governo, con un piano antidemocratico progettato da maggioranza e finta opposizione. Forse l'avete dimenticato ma, quando l'inciucio fra centrosinistra e centrodestra tirò fuori dal cilindro il Governo Letta, lo scopo dichiarato era quello di varare misure urgenti per arginare la crisi economica, approvare una legge elettorale e andare subito al voto, in modo da poter avere una maggioranza parlamentare che davvero rappresentasse una maggioranza elettorale. A distanza di quasi due anni, stiamo ancora parlando di legge elettorale e Renzi ci assicura, per quanto possa essere credibile quello che dice, di voler restare fino al 2018. Intanto, l'anno scorso, in Italia hanno chiuso 260 imprese al giorno e la disoccupazione è schizzata a livelli inauditi. Lo scorso 1° aprile Renzi definiva la disoccupazione al 13 per cento come "sconvolgente" e prometteva di portarla sotto la doppia cifra entro i prossimi mesi. Ma era il 1° aprile: chissà. Appena a novembre scorso Renzi si vantava di creare lavoro, mentre i sindacati inventavano scioperi. Oggi siamo al 13,4 per cento di disoccupazione e, cosa ancor più grave, al 43,9 per cento di disoccupazione giovanile: una catastrofe. In quasi un anno di Renzi, abbiamo visto soltanto aumentare tasse, accise e imposte, con la prospettiva di vedere l'IVA volare addirittura fino al 25,5 per cento nei prossimi anni. I diritti dei lavoratori sono invece diminuiti, grazie al jobs act, con un precariato a tempo indeterminato e un ricatto permanente di licenziamento sanciti per legge. Le urgenze del Paese per noi sono il reddito di cittadinanza, il recupero della sovranità monetaria, il conflitto d'interessi, alzare le pensioni minime, il rilancio della piccole e medie imprese e la legge anticorruzione (l'unica - tra parentesi - per cui Renzi non ritiene opportuno mettere il turbo con decreti e fiducie: come mai?).
2015-01-13	M5S	FucksiaSerenella	A proferire queste parole, assolutamente condivisibili e di buon senso, non è stato uno dei nostri saggi ed illuminati Padri costituenti che tanto rimpiangiamo, ma di cui abbiamo dimenticato l'esempio, bensì il nostro Matteo pensiero e annuncio, quello che «Un tweet ci riformerà», quello «E che ce vo'?», ma questo ovviamente prima di diventare Presidente del Consiglio; prima di perdere il verso giusto e proporre, in perfetto «italian smemoretic politic style», l'esatto contrario. Con il combinato disposto di Italicum e riforma del Senato voluti da questo Governo, e che sono un super Porcellum al quadrato, infatti, non si dimezzano i parlamentari: si riducicchia solo il Senato, che perde la solennità storica e la potenziale, altissima, nobile funzione legislativa per trasformarsi in un carrozzone inutile, certo. I 630 deputati continueranno a prendere uguale indennità; i 100 senatori gireranno a vuoto ma rimborsati; i partiti nomineranno i deputati, perché i capilista sono scelti dai leader degli stessi partiti, ragion per cui non avranno bisogno del voto, visto che non saranno sottoposti alla preferenza. Si è ovviamente smarrita ogni traccia dei tre mandati. Se si votasse oggi con questo disegno di legge (almeno a quello che sembra di capire, visto che come al solito le manine pronte a scrivere, cancellare, modificare ogni rigo in base ai suggerimenti di turno sono tante e tra l'Italicum uscito dalla Camera e l'Italicum 2.0 di cui si vocifera sui giornali e in TV si fa fatica a starci dietro), si può presumere all'incirca che i 100 capilista del PD, del Movimento 5 Stelle, di Forza Italia, più quelli della Lega nelle Regioni del Nord e degli altri partiti che supereranno la soglia di sbarramento sarebbero eletti automaticamente. Parliamo di oltre 300 seggi assicurati alla Camera, più 100 sindaci e consiglieri regionali nominati e non votati, distintisi in imprese capitali (Rimborsopoli, Expo, MOSE, Mafia Capitale), rigorosamente scudati dall'immunità, in vacanza premio a Roma presso la dependance dopolavoro del Senato riformato. Questo disegno di legge elettorale, insomma, fa stare sereni molti parlamentari, limitando lo stress da campagna elettorale a una sparuta ed eroica minoranza scelta da un'ancora più selezionata minoranza di elettori ancora non contaminati dal dilagante ed epidemico virus dell'astensionismo. Nel futuro Parlamento, a conti fatti, siederanno circa due terzi di nominati e solo un terzo di parlamentari eletti da pochi cittadini, con buona pace della democrazia, della rappresentatività e delle belle parole di Renzi, quello però della versione pre-Palazzo Chigi. A dimostrazione del fatto che al peggio non c'è mai fine, si sostituisce la peggior legge elettorale possibile con l'apoteosi del pastrocchio. Dobbiamo però riconoscere una cosa: questa maggioranza se ne sta prendendo ampiamente tutte le responsabilità (se la canta, se la suona e se la vota), il che è un bel passo avanti dopo anni di rimpalli in cui ognuno diceva che la responsabilità era dell'altro, quando invece incompetenza e malaffare hanno riguardato tutti, nessuno escluso tranne chi non c'era. Ora il presidente Renzi si assume la responsabilità di queste riforme, gliene diamo atto. Peccato che tante insensatezze non valgono nessuna nota di merito, ma suscitano solo amarezza e vergogna. Il Senato, dato il suicidio programmato volontario, in questo disegno di legge non è neppure considerato. Navighiamo ogni giorno a vista; allarmi e brutte notizie intasano la cronaca e modificano l'agenda, eppure si dà per scontato che alle prossime elezioni sarà già legge la riforma costituzionale, quando il Governo è il primo a sapere che mancano ancora tre letture, con gli intervalli previsti dalla Costituzione, ragion per cui alle prossime elezioni si dovrebbe votare con due leggi diverse per Camera e Senato. Sarà per questo che la ministra Boschi ha annunciato la clausola di salvaguardia secondo cui l'Italicum non entrerà subito in vigore, ma solo a partire dal 2016, scusa buona per incatenare l'Italia a un altro anno e mezzo di partito unico, casomai qualcuno avesse ancora dei dubbi in merito. La fiera dell'assurdo, l'ennesima. Con queste premesse assurde, in un contesto così insano dove procedura, forma e merito fanno a gara per offrire il peggio, anche l'opposizione non può fare granché. Uno vorrebbe replicare in modo costruttivo e utile, ma è veramente difficile farlo da inascoltati. Avete fatto ironia quando i nostri colleghi della Camera sono saliti sui tetti, ma vi sembra più dignitoso trovarsi svagonati su un treno che, senza aver chiara la meta, a volte corre in maniera sconsiderata, quando fa comodo (controriforma del Senato e legge di stabilità docent ), altre volte si arena su binari morti (modifica dei Regolamenti, anticorruzione, conflitto d'interessi, la lista sarebbe lunga). Si è voluto dare a queste leggi un'enfasi classicheggiante, Italicum, forse perché il latino è sempre rassicurante e rievoca a tutti noi i tempi andati della giovinezza sui banchi di scuola, ricorda l'idea dell'Unità d'Italia e riecheggia l'orgoglio di essere italiani; nomen omen, un nome un destino dicevano infatti i romani. Peccato che queste leggi facciano proprio tutto fuorché far sentire orgoglioso qualcuno. In tutta sincerità mi sono sentita più cittadina italiana a seguire la discussione sul jobs act, nonostante il nome (e parlo di discussione perché non ci avete fatto votare neanche quello), che con questo Italicum. Italicum, un nome che richiama più quello di un treno che quello di una legge elettorale. Verificate quanti sono i cittadini che danno all'Italicum una valenza positiva: molti lo assoceranno a Italo, il treno della compagnia NTV, oggi in forti difficoltà economiche, altri all'Italicus, il treno della strage del 1974. Ai cittadini questa riforma non appartiene. I cittadini sono piuttosto alterati a pensare che il Senato della Repubblica sia bloccato a parlare di soglie, sbarramenti, coalizioni, liste, listini, collegi e premi di maggioranza, quando fuori di qui l'ISTAT ci dice che la disoccupazione ha raggiunto il valore più alto dal 1977 (perché prima non avevamo il dato), ossia il 13,4 per cento, con la soglia del 44 per cento tra i quindici e i ventiquattro anni. La cronaca internazionale ci ricorda il pericolo costante del terrorismo, mentre le cronache locali ci ricordano che l'inquinamento tentacolare dei partiti e della pubblica amministrazione è così antieconomico da zavorrare il Paese con 8.000 municipalizzate: carrozzoni che contano la bellezza di 19.000 consiglieri dì amministrazione e 300.000 addetti, che ci costano 15 miliardi l'anno. Il tutto mentre il più grande patrimonio storico-artistico del mondo cade a pezzi, è infruibile a Natale per insufficienza del personale o è abbandonato a se stesso perché i fondi che ci potevano essere sono andati a rimpinguare altro. Forse dovremmo guardarci un attimo indietro, alla nostra storia, per imboccare una strada che sia più corretta di quella intrapresa. Sempre i romani, infatti, dicevano « Ducunt volentem fata, nolentem trahunt», ovvero «Il fato guida chi vuole lasciarsi guidare e trascina chi non vuole». Ecco, con questa legge il destino verso cui è trascinato il Parlamento italiano è quello di approvare senza discutere. Il destino del popolo italiano sarà invece, come sempre, quello di stare a guardare, preferibilmente da un'altra parte.
2015-01-14	M5S	BlundoRosettaEnza	Mi soffermerei su questo termine molto simile al termine « governance ». Entrambi sono all'opposto della partecipazione democratica e bene ce lo insegnano grandi professionisti che ne hanno analizzato la natura e l'origine. Ebbene, in sostanza, facendo poggiare l'Italicum sull'elezione bloccata, cioè decisa dai partiti, di un terzo dei componenti della futura Camera dei deputati, e riassegnando la scelta dei restanti due terzi al sistema delle preferenze e riproponendo quel premio di maggioranza fortemente stigmatizzato dalla Consulta, in occasione della sentenza sul Porcellum, e dallo stesso signor Renzi, egli continua invece a far viaggiare il suo Governo sui binari dell'incostituzionalità, come accaduto con il jobs act, lo sblocca Italia, il decreto competitività, il decreto ILVA, per non parlare dell'ultima legge di stabilità approvata in Senato, con alcune parti lasciate addirittura in bianco e con errori - errori! - che sono stati segnalati dalle opposizioni e poi corretti. Ora, per non smentirsi, anche nel nuovo anno continuiamo con la legge elettorale. È evidente come una legge elettorale di questo tipo e la contemporanea previsione di un sistema elettorale di secondo livello per il Senato, sull'esempio di quanto già avvenuto per le Province, impediscano ai cittadini di incidere sui processi decisionali, rendendo le istituzioni ancor più inaccessibili. D'altronde, cosa avremmo dovuto attenderci dopo un patto del Nazareno, firmato da un Premier che non manca occasione di manifestare la propria insofferenza verso il Parlamento e da un ex Premier, Berlusconi - tessera P2 n.1816 - che non è mai stato un campione di democrazia? Credo che tutte le inchieste sulla trattativa Stato-mafia, sebbene ancora non definite, siano state ben illustrate nel film documentario «La trattativa», che porta in luce documenti e non fa altro che mettere insieme i pezzi di un puzzle molto disgregato, ma molto dannoso per il Paese Italia. Gli spazi e le opportunità di partecipazione politica dei cittadini si stanno sempre più restringendo. Il PD e Forza Italia non solo stanno facendo definitivamente affondare il Paese, ma tentano anche di ricreare quel sistema bipolare e addirittura bipartitico, che consentirebbe loro di privatizzare e di piegare ancora di più le istituzioni all'interesse di pochi (o forse di Cosa nostra?). È in questo modo che riformate il Paese? Non pensate invece che il cambiamento di cui ha bisogno il nostro Paese debba poggiarsi su maggiore trasparenza e democrazia. Sono obbiettivi che il Movimento 5 Stelle e la sottoscritta perseguono ormai da anni, sia nelle piazze, sia nei territori locali, sia qui in Parlamento, con il disegno di legge costituzionale «Iniziativa quorum zero e più democrazia», a mia prima firma, che ho presentato a nome di tutto il Gruppo e soprattutto a nome di 250.000 cittadini, che lo hanno sottoscritto. Tale disegno di legge adesso è alla Camera dei deputati: vi è il tentativo da parte dei nostri colleghi di farvi ragionare e ritornare alla dimensione della democrazia e della trasparenza. Ebbene, questa proposta e quella di iniziativa popolare, che conteneva anche altre indicazioni, denominata «Parlamento pulito», l'avete raccolta a vostro comodo e per vostro uso, solo come paravento del disegno di legge che state portando avanti. Nel 2007 abbiamo infatti raccolto 350.000 firma per liberare il Parlamento dai condannati in via definitiva, per introdurre il limite dei due mandati e reinserire le preferenze nel sistema di voto, ma questo indirizzo, espresso chiaramente dai cittadini, per voi non ha avuto alcun valore, confermando ancora una volta che le leggi di iniziativa popolare rappresentano ancora un disturbo per il Parlamento, probabilmente perché la trattativa ancora non è finita. Uno dei principi cardine del disegno di legge n. 702 è proprio quello di assegnare un ruolo determinante agli strumenti di democrazia diretta presenti nella nostra Costituzione, attraverso l'introduzione del referendum confermativo che permetterebbe ai cittadini, qualora lo ritengano necessario, di esprimersi sull'effettiva entrata in vigore delle leggi approvate. Il riconoscimento di pari dignità parlamentare alle leggi di iniziativa popolare e la previsione, non meno importante, del principio di revoca degli eletti consentirebbe ai cittadini elettori di sfiduciare e sostituire il rappresentante eletto in qualsiasi momento del mandato nel caso in cui non ottemperi agli impegni presi con gli elettori. Questo è rispetto della sovranità popolare in una democrazia e in una vera Repubblica. Durante l'esame in Senato della riforma costituzionale avevamo tentato di inserire queste proposte ma non c'è stata assolutamente una vera attuazione e un vero riconoscimento, o una sottoscrizione di quella che era la volontà dei cittadini: non c'è stato, e non c'è neppure in quello che stiamo continuando a portare avanti oggi, e neppure nel ruolo del presidente Grasso di dover rispettare perlomeno la rappresentanza in Parlamento dei cittadini, quali sono le minoranze e le opposizioni. Se Renzi, nelle ultime settimane, ha cambiato più volte posizione sulla legge elettorale, il nostro percorso si è invece distinto, anche su questa tematica, per la qualità della coerenza, dell'onestà e della trasparenza, unici valori che in questi anni hanno costantemente ispirato la nostra azione politica dentro e fuori queste istituzioni. Abbiamo consultato on line gli attivisti, come è nostra consuetudine, producendo una nostra legge elettorale, il Democratellum, frutto dell'intelligenza collettiva e della partecipazione diretta dei cittadini, e non di soliti accordi sottobanco che voi, e solo voi, siete in grado squallidamente di sottoscrivere nelle segrete stanze. La nostra legge elettorale è direttamente voluta dai cittadini, pensata per salvaguardare i diritti dell'elettore e la rappresentatività, non gli interessi di partito. È proporzionale, nel senso che ad ogni forza politica è assegnato un numero di seggi in base alla percentuale di voti ottenuta. Inoltre, si basa sui collegi intermedi e, al contrario di quanto proposto dal signor Renzi, non sono previsti i capilista, al fine di impedire l'elezione in Parlamento di candidati "impresentabili". Pertanto, tutti sarebbero eletti tramite il sistema della preferenza unica. È questo un importantissimo passaggio che, se realizzato, contribuirebbe almeno dal punto di vista formale, a ripristinare la libertà di voto sancita dall'articolo 48 della nostra Costituzione. Non possiamo però fare a meno di guardare la sostanza del problema: in Italia la libertà di voto non esiste, colleghi, perché non esiste la libertà dai bisogni. Questo ci fa comprendere quanto sia difficilmente realizzabile ad oggi quel cambiamento che, secondo il compianto giudice Paolo Borsellino, si potrebbe e dovrebbe coraggiosamente mettere in atto «dentro la cabina elettorale con la matita in mano». Le inchieste e gli scandali che leggiamo quotidianamente sui giornali - oltre a quello che abbiamo dovuto leggere circa ciò che il signor Renzi decideva - testimoniano l'incapacità dei partiti tradizionali di rinunciare ai legami con le mafie, la 'ndrangheta e cosa nostra, e altre organizzazioni criminali sempre più contraddistinte da una straordinaria capacità d'indirizzare i voti su alcuni candidati piuttosto che su altri, promettendo miseri redditi a chi ne è sprovvisto. La difficoltà e, in molti casi, anche l'impossibilità, per svariati motivi, di uscire autonomamente dalla povertà e dal disagio economico obbligano il cittadino ad accettare un compromesso puzzolente ed a muoversi nelle maglie di un potere che, in cambio della sopravvivenza, chiede la sua libertà e se ne alimenta. Di questo dovremmo occuparci e dovrebbe occuparsene anche il signor Renzi, ma, seguendo il fil rouge di tutta la legislatura, anche oggi quest'Aula è ostaggio dei capricci del Presidente del Consiglio. L'abbiamo ben dichiarato con interventi fatti nella notte, con scadenze notturne, comunicate di notte, e poi con il contentino di un'ora per i nostri subemendamenti ed emendamenti: un giovane vanesio è questo Presidente, che ci obbliga ancora una volta a discutere di qualcosa che solo lui considera prioritario ed urgente. Sono ben altre, colleghi, le emergenze del Paese: la disoccupazione, che ormai sfiora il 14 per cento, e soprattutto quella giovanile, che si attesta sul 44 per cento; gli aiuti alle piccole e medie imprese; un sistema fiscale più equo e solidale; il rafforzamento di una seria lotta all'evasione; un rilancio concreto - non solo con belle parole - della scuola, dell'università, della ricerca; l'introduzione del reddito di cittadinanza, nostro cavallo di battaglia, il cui disegno di legge è stato calendarizzato, già prima della pausa natalizia, in Commissione, dov'è tuttora in discussione. Di fronte alla negativa congiuntura economica che sta vivendo il nostro Paese ed alla crisi delle piccole e medie imprese, incapaci di investire e creare lavoro, perché non ne hanno l'opportunità - a causa della pressione fiscale, alla quale il signor Renzi stava mettendo mano, ma poi ha fatto un passo indietro - l'urgenza è quella di portare avanti senza contentini una riforma fiscale. PRESIDENTE. Dovrebbe concludere, senatrice. BLUNDO (M5S). Concludo, signora Presidente: tutto questo deve avvenire affinché i nostri giovani non continuino a portare le loro intelligenze all'estero, come già sta accadendo (solo in Inghilterra vi sono 650.000 giovani italiani). Voi credete che, mandando all'estero le intelligenze, qui non resti la capacità di accorgersi dei giochini, dei trucchetti e delle magagne dell'attuale politica, ma non è così, perché l'intelligenza ce l'hanno tutti. Vi invito seriamente a predisporre un disegno di legge elettorale che tenga conto di tutti gli emendamenti che sono stati giustamente avanzati qui al Parlamento dalle opposizioni e dal Movimento 5 Stelle, che rappresenta i cittadini.
2015-01-14	PD	MucchettiMassimo	Vengo ora al Governo. In questo stesso periodo di indebolimento del Quirinale, fino all'altro ieri fortissimo, il Governo e il suo Presidente in particolare, tendono ad accentrare nelle proprie mani l'iniziativa legislativa che dovrebbe appartenere al Parlamento, specialmente in materie come quelle che stiamo trattando in questi giorni. È una tendenza che si manifesta nel complesso dell'attività normativa in quattro modi principali: il ricorso ai decreti-legge, per lo più a decreti-legge omnibus, come strumento ordinario di legislazione; il ricorso sempre più frequente al voto di fiducia; il ricorso a leggi delega a maglie larghissime; la riduzione del tasso di accountability dell'Esecutivo, che non dà conto al Parlamento di tutta una serie di propri atti, dal decreto fiscale alle nomine nelle società a partecipazione statale e negli enti pubblici come - ne ricordo una per tutti - quella del direttore dell'Ispettorato nazionale per la sicurezza nucleare e la radioprotezione (ISIN), l' authority del nucleare, che è ferma da settimane. Il Governo dilaga, dunque, e laddove, pur dilagando, fatica a essere efficace, fatica per l'incapacità dei Ministri di dirigere le alte burocrazie, che non può essere compensata dalla squadra di fiducia di palazzo Chigi. Questa difficoltà, che direi professionale, frena di più dell'azione delle opposizioni, una delle quali ha scelto, almeno nella sua componente finora maggioritaria, di consociarsi alla maggioranza, di essere - per usare il gergo della finanza - una minoranza associata al controllo, ovvero l'opposizione di sua maestà. Quella che è in atto è la mutazione genetica della democrazia parlamentare in premierato forte. Si tratta di una mutazione genetica non dichiarata e, dunque, non sottoposta alla verifica parlamentare, ma realizzata de facto e ora cristallizzata nel combinato disposto della riforma costituzionale e della legge elettorale attraverso i numeri determinanti determinati dal Porcellum. È una mutazione che sottopone tutto all'esigenza della governabilità e lo fa come se fosse una svolta straordinaria quando, invece, di governabilità si parla fin dai primi anni Ottanta, da quando Bettino Craxi pose il problema, allora sì in modo, per così dire, rivoluzionario. Lo fa come se il potere del Governo non avesse soverchiato quello dei partiti politici novecenteschi già negli anni Novanta, per arrivare ai giorni nostri con l'affermazione dei partiti leaderistici e, in alternativa, con la non infrequente cessione di sovranità ai tecnici. Si batte e ribatte il tasto della governabilità. Si insiste su questo discorso sul metodo senza che a farlo ci sia un novello Cartesio, credendo che possa risolvere, di per sé, le grandi questioni del Paese: la crescita che non c'è, la disoccupazione ormai di massa, il sistema del welfare da rivedere senza inseguire le vecchie ricette anglicizzanti. Nella sua iniziativa legislativa il Governo segue la politica del carciofo: tiene separate la foglia della legge elettorale e la foglia della riforma costituzionale. Cercando di ridurre al minimo la discussione parlamentare, il Governo esorta tutti noi a fare in fretta perché - sostiene - i mercati non tollererebbero lungaggini da parte di un Paese con oltre 2.000 miliardi di debito pubblico. In realtà, al momento - per fortuna - il debito pubblico italiano paga interessi minimi, segno tangibile della fiducia dei mercati nella solvibilità dell'azienda Italia. Questi tassi così bassi - lo spread con i bund tedeschi è ai minimi storici - lo si deve alle iniziative della Banca centrale europea e non certo - ahinoi - ai fondamentali dell'economia italiana, che restano deludenti e preoccupanti. I mercati da noi si aspettano la crescita. Le riforme elettorali e costituzionali intanto interessano in quanto fissano le regole del nostro gioco domestico (che dobbiamo sbrigarcelo da noi), ma è alla crescita che guardano i mercati. Più del discorso sul metodo, interessano il progetto e l'azione di politica economica in un contesto che comincia a rivelarsi assai favorevole grazie all'apprezzamento del dollaro sull'euro e al crollo del prezzo del petrolio e delle altre materie prime in genere. In questo quadro mi domando che senso abbia indirizzare tutte le nostre forze ed intelligenze sul progetto di concentrare, anche formalmente, il potere nelle mani di una sola persona: una persona che, nei fatti, ne ha già molto, come si evince dal suo stesso linguaggio, basato più spesso sull'io più che sul noi. Se la politica del carciofo andrà a buon fine, l'Italia avrà una sola Camera, con il partito vincitore premiato con il 15 per cento dei seggi in più, e deputati scelti in grande maggioranza - sottoscrivo l'esercizio di previsione fatto dal collega Fornaro -dagli uffici del leader del partito. Questa Camera voterà la fiducia al Governo e, con l'appoggio di un Senato con pochi grandi elettori (per di più espressione delle Regioni dominate dallo stesso partito, cioè dal suo leader ), eleggerà il Presidente della Repubblica e i membri laici della Corte costituzionale e del Consiglio superiore della magistratura. Quale straordinaria concentrazione di potere nelle mani del leader-premier della parte vincente! Quale stravolgimento degli equilibri e delle garanzie istituzionali che la Costituzione ha previsto! Qualcuno dirà - mi avvio alla conclusione - che ogni cinque anni si vota e che il voto rappresenta la massima forma di accountability in democrazia. In astratto questo e' vero, ma il diavolo si nasconde nei dettagli. In particolare, due dettagli minano la possibilità dell'alternanza con modalità normali all'esito di periodi normali, che è l'alternanza che fa bene ai Paesi (quella sana e fisiologica). In primo luogo: il potere logora chi non ce l'ha. Si tratta di una vecchia battuta di Andreotti, che è tanto più vera se aggiungo: il potere concentrato logora ancor di più chi non ce l'ha. La crisi di leadership del centrodestra, che è stato il primo aggregato politico basato su una forte personalizzazione della leadership (lo dico da osservatore, con rispetto e senza alcuna animosità) è qui a testimoniarlo. Passo al secondo dettaglio: se l'industria dell'informazione (che è quell'industria che determina la formazione dell'opinione pubblica) è debole e se i padroni dell'informazione hanno interessi legati in vario modo alla politica (e dunque, principalmente, all'azione del Governo), il Governo stesso, laddove si concentra tutto quel potere, come abbiamo visto, parte comunque in vantaggio nelle successive competizioni elettorali. Se volessimo adattare il titolo di un capolavoro di un grande economista e di un grande italiano come Piero Sraffa alla narrazione della nostra vicenda attuale, dovremmo dire che stiamo costruendo la produzione di potere a mezzo di potere. Per questa ragione, credo che il nodo fondamentale, in questa legge elettorale, non sia ancora stato sciolto. Bene elevare al 40 per cento la soglia oltre la quale scatta il premio di maggioranza senza ricorrere al ballottaggio; ottimo, qualora si resti sotto quella soglia, l'utilizzo del ballottaggio. Ma attribuire il premio al partito nel quale si esercita la predominanza del leader in forme talvolta quasi militari, che forma le liste senza la possibilità di dare una cittadinanza degna al dissenso, questo no. Questo non aggiorna e non riforma la Costituzione; questo la ferisce. Per questo, pur lasciando ai leader la possibilità di nominare un certo numero, non enorme, ma nemmeno del tutto trascurabile, di parlamentari esperti, ritengo sia necessario modificare l'Italicum, per restituire agli elettori il diritto di scelta, eliminando i capilista bloccati e le candidature multiple ed introducendo - questa sarebbe la mia scelta preferita - i collegi uninominali oppure, ove questa soluzione si rivelasse impraticabile, un congruo numero di parlamentari scelti con il voto di preferenza.
2015-01-14	PD	SposettiUgo	La Germania ha un PIL più alto dell'Italia e una disoccupazione molto più bassa. Ogni cittadino tedesco sa che destina 5,60 euro ai partiti, alle loro fondazioni, alla politica. Merkel e Gabriel non cavalcano però l'animale dell'antipolitica. Il popolo tedesco ha osservato e condiviso per quei tre mesi; chi aveva vinto (Angela Merkel) non ha fatto proclami, ha esercitato la democrazia, la partecipazione popolare.
2015-01-20	M5S	PugliaSergio	Signora Presidente, la Lega ha posto un problema serio, che è stato sottolineato dalla collega De Petris: il lavoro. L'unica cosa di cui si parla in questo Parlamento, come abbiamo visto, è il lavoro nella sua accezione negativa, ossia la flessibilità che riguarda ormai il mondo del lavoro italiano; una flessibilità che in realtà colpisce i giovani. Oggi la Corte costituzionale ha dichiarato l'inammissibilità di un referendum che, se avesse avuto successo, avrebbe abrogato la legge Fornero veramente rendendo un grande favore all'Italia. Ma non è stato così. È ovvio che, se è stato dichiarato inammissibile, vuol dire che è stato posto male. Ma la questione politica resta; resta il lavoro al centro dei problemi dello Stato italiano. La disoccupazione è salita alle stelle ed ha superato il 43 per cento; la percentuale di disoccupazione giovanile purtroppo ha raggiunto un livello che non si era mai visto in Italia negli ultimi trent'anni. Renzi ha un record, è vero, un record europeo: durante il semestre italiano di Presidenza europeo non ha fatto niente. Ripeto, non ha fatto niente.
2015-01-22	M5S	CastaldiGianluca	Signora Presidente, mi è venuto all'ultimo momento di intervenire e non per andare contro il senatore Stefano - e lo chiamo per nome - Esposito, ma perché i cittadini devono capire e vedere dietro la notizia. Il senatore Stefano Esposito, che ha presentato un disegno di legge contro i nominati (mentre oggi abbiamo dimostrato che tramite il suo emendamento ci ritroveremo un Parlamento di nominati), ci trasmise all'epoca il seguente messaggio: invio il testo a tutti i senatori, soprattutto a quelli che sostengono il disegno di legge per eliminare i nominati, soprattutto a quelli del Movimento 5 Stelle. Vogliamo capire da loro se intendono davvero passare dalle parole ai fatti. Sono stati eletti sull'onda dell'indignazione nei confronti della classe politica e ora devono dare una risposta ai cittadini. Beh, adesso Esposito dalla tu una risposta ai cittadini, tu che scrivi una cosa e poi ne fai un'altra. Ma non è questo il motivo del mio intervento. Mi sono preso la briga di vedere la Carta d'intenti del Partito Democratico, con cui il PD si è presentato ai cittadini e mi sono reso conto che il comportamento del senatore Stefano Esposito è il comportamento del Partito Democratico. Alla voce «Democrazia» di tale Carta scrivete infatti: «Dobbiamo sconfiggere l'ideologia della fine della politica e delle virtù prodigiose di un uomo solo al comando». Avete fatto questo: avete messo un uomo solo al comando! In un altro passo importante si propone di sradicare l'idea che la risposta della disoccupazione possa stare nella svalutazione e svalorizzazione del lavoro: avete approvato il jobs act, ossia l'esatto opposto! Al punto 5 della medesima Carta, alla voce «Uguaglianza», si legge: «Nella prossima legislatura il tema dovrà essere affrontato dal punto di vista della dignità e dei diritti di tutti e non più dei potenti alla ricerca d'impunità»: ebbene, la delega fiscale mi sembra vada completamente dall'altra parte. Alla voce «Beni comuni» ricordate poi che: «i referendum del 2011 hanno affermato il principio dell'acqua come bene non privatizzabile»: per voi l'acqua non deve essere pubblica. Infine, alla voce «Responsabilità» di tale documento affermate che chi avrà l'onere e l'onore di guidare la maggioranza avrà la responsabilità di una composizione di Governo snella e sottratta alle logiche di spartizione: esattamente quello che state facendo con il delinquente Silvio Berlusconi!
2015-01-26	PD	GattiMariaGrazia	Signor Presidente, ho pensato molto se intervenire su questi emendamenti perché ce n'era un altro, a prima firma delle senatrice Fedeli, che è stato ritirato. E a quell'emendamento io tenevo. Ritengo perciò sia opportuno chiarire un elemento fondamentale. Noi abbiamo inserito una norma antidiscriminatoria in questa legge, che prevede l'alternanza di genere e almeno il 40 per cento di candidati di sesso diverso fra i capilista. Mantengo tutte le riserve già espresse sui capolista bloccati; però su come si esprimono le preferenze e sulla caratteristica del voto, cioè quanti capolista bloccati effettivamente verranno eletti nelle varie situazioni in relazione a quanti seggi saranno conquistati dalle diverse forze politiche, sono abbastanza convinta che non manterremo la norma antidiscriminatoria nell'Assemblea, tra le persone che verranno effettivamente elette. Questo sarà un problema perché da sperimentazioni e studi condotti nei Paesi del Nord Europa è risultato ormai chiaramente che se un gruppo di genere non raggiunge almeno il 40 per cento, il lavoro dell'assise non risentirà del punto di vista di quel gruppo. In Italia la situazione è gravissima, dal momento che la parità di genere è legata ad un concetto fondamentale: è un diritto umano, come definita dalla Comunità europea. Ebbene, non avere la norma antidiscriminatoria significa perpetuare una situazione che questo Parlamento registra già da troppo tempo. Guardate, non avremmo mai avuto questi numeri terribili, da un lato, della disoccupazione femminile e, dall'altro, della differenza di genere rappresentata dallo scarto fra le pensioni, se non avessimo avuto una situazione di questo tipo. Questa è una riforma elettorale che varrà per decine di anni e spero che sia sufficientemente capace di ammodernare questo Paese e la composizione di quest'Aula. È per questo motivo che vi chiedo che almeno vi sia una norma che preveda che i capolista siano ripartiti tra i sessi al cinquanta per cento, che non risolverà il problema completamente, ma almeno mitigherà un risultato che secondo me rischia di essere molto grave. Per questa ragione dichiaro che voterò favorevolmente all'emendamento in esame, su cui pregherei tutte le donne, anche quelle del PD, e tutti gli uomini, anche del PD, di riflettere.
2015-02-19	LN	ConsiglioNunziante	Tornando al provvedimento, Presidente, nel corso degli ultimi decenni si è registrata una profonda modifica strutturale del settore siderurgico, legata soprattutto alla globalizzazione della produzione che ha generato una crisi che ha colpito soprattutto le grandi imprese. Non è un caso che il Parlamento sia stato impegnato ultimamente nella risoluzione di problemi critici connessi alle nostre più grandi imprese del settore, con l'ILVA in primis, ma è il caso anche della Lucchini, con gli impianti di Piombino e di Trieste, e dell'AST di Terni, di cui ieri abbiamo audito in Commissione industria l'amministratore delegato, una brillantissima signora bionda che non ha proprio fugato tutti i dubbi che avevamo, anzi, probabilmente ne ha suscitato qualcuno in più. Qualcuno dice - ed io aggiungo con buona veduta - che parliamo di tutte imprese strategiche per l'economia di questo Paese, ma sono imprese che vivono una profonda crisi, che sta creando gravi ripercussioni occupazionali in questo Paese di cui non abbiamo assolutamente bisogno, con un 14 per cento di disoccupazione e un 40-45 per cento di disoccupazione giovanile, nonostante qualcuno si sforzi di dire che c'è una timida ripresa. Si tratta di realtà che si assomigliano sotto diversi aspetti, che hanno una matrice comune, quella della crisi economico-finanziaria e che comunque sono riconducibili ad una carenza di politica industriale nel Paese, oltre che alla mancanza di una visione d'insieme del settore siderurgico nazionale. Io ieri (e lo ripeto perché è giusto che il neo Presidente qualche merito lo porti a casa) ho ascoltato degli argomenti, che non avevo trovato - magari sono stato disattento - negli interventi del buon presidente Renzi in quest'Aula, nel discorso del presidente Mattarella, che, come tutti sanno, non ha ricevuto il voto del nostro Gruppo. Ma bisogna dare a Mattarella quello che è di Mattarella. Ha parlato della lunga crisi prolungatasi ogni oltre limite, che ha inferto ferite al tessuto sociale del nostro Paese - e qui sembra che il buon Presidente sia sul pezzo - che ha aumentato le ingiustizie, generato nuova povertà, prodotto emarginazione e solitudine. Le angosce si annidano in tante famiglie per le difficoltà che sottraggono il futuro alle ragazze e ai ragazzi. Abbiamo parlato di più del 40 per cento di disoccupazione giovanile. Ha fatto inoltre alcune considerazioni molto puntuali: il lavoro che manca per tanti giovani, specialmente nel Mezzogiorno, la perdita di occupazione, l'esclusione e le difficoltà incontrate nel garantire diritti e servizi sociali fondamentali. Ha considerato questi punti come l'agenda importante per questo Governo e per il suo nuovo mandato che durerà sette anni. Non so se chiederemo anche a lui una proroga. Vedremo. Dobbiamo saper scongiurare il rischio che la crisi economica intacchi il rispetto dei principi e dei valori su cui si fonda il patto sociale sancito dalla Costituzione e, per uscire dalla crisi che ha fiaccato in modo grave l'economia nazionale ed europea, va alimentata l'inversione del ciclo economico da lungo tempo attesa. Questo è praticamente quello che in questo decreto non troviamo. Quindi, il buon Presidente ha fatto effettivamente delle considerazioni ottime. Poi noi le abbiamo puntualmente disattese. Dicevo che l'industria siderurgica italiana non ha storicamente fruito, al pari di altre realtà internazionali, di una volontà politica indirizzata a difendere e tutelare l'eccellenza. Ciò ha favorito la penetrazione nel settore dei colossi internazionali, la cui missione è estranea alla tutela delle eccellenze siderurgiche e all'interesse del mantenimento della produzione italiana. Nell'ultimo decennio la produzione dell'acciaio in Europa ha registrato un fortissimo calo a fronte della crescita della quantità di acciaio prodotta in altri Paesi come la Cina, generando preoccupazione sul futuro della siderurgia europea e italiana, quest'ultima da tempo minacciata da fenomeni di deindustrializzazione. Quando chiuderanno e stanno chiudendo le nostre aziende siderurgiche in Italia, credo che i tedeschi, la Germania e anche la Merkel faranno festa, e sicuramente non con il nostro prosecco, ma con la loro birra. Il calo della produzione dipende senz'altro dalla riduzione della domanda interna dei settori manifatturiero e delle costruzioni causato dalla crisi economica, ma dipende soprattutto dalle difficoltà operative dell'ILVA a seguito del blocco degli impianti e, in particolare, dei forni a caldo, unici della società nello stabilimento di Taranto. Secondo una notizia di ieri sembra che il forno n. 5 abbia chiuso e sono a rischio circa 4.000 posti di lavoro, a prescindere dalla piega che poi questo provvedimento darà a quell'azienda. Tale situazione sta mettendo a dura prova tutte le imprese dell'indotto, di cui come Gruppo ci siamo preoccupati perché si parla di 14.000 dipendenti, ma l'indotto incontra altrettante difficoltà sotto l'aspetto della riscossione dei crediti. Rischiano il fallimento per mancanza di ordini, di liquidità e di pagamenti da parte dell'ILVA. Abbiamo chiesto che una buona parte dei soldi disponibili per l'ILVA (quelli "freschi") fossero subito dati a queste imprese che hanno egregiamente supportato l'ILVA come ditte esterne. Il nostro Gruppo si è battuto in Commissione per la tutela delle imprese e il riconoscimento dei crediti da queste maturati per i servizi forniti all'ILVA. Gli emendamenti presentati dai relatori per il settore con l'accordo del Governo peccano in realtà di mancanza di chiarezza. Non si comprende se nella definizione delle prestazioni necessarie per la continuità dell'attività degli impianti produttivi considerati essenziali si debbano comprendere anche i servizi e le forniture di tutto l'indotto e se tra questi risultano compresi i crediti delle imprese di trasporto su gomma. Anche qui, segnalo la grande battaglia intrapresa da parte nostra a favore degli autotrasportatori, che sono probabilmente il primo termometro della incapacità di queste aziende siderurgiche di fare fatturato. Ci rammarichiamo che non siano stati tenuti in debito conto i nostri emendamenti (ma questo capita spesso e fa parte del gioco) che avrebbero risolto sicuramente tutti gli aspetti connessi al settore dei trasporti e dell'indotto. Abbiamo dato molti suggerimenti gratis e questo non c'è stato riconosciuto. La questione degli emendamenti e dei subemendamenti, di questi emendamenti del Governo che ogni tanto diventano delle cattedrali che raggruppano un po' di emendamenti anche seri presentati dalle minoranze, talvolta è avvilente per il nostro lavoro, ma quando qualche proposta viene recepita, anche se poi porterà un'altra firma, è importante perché può mettere in condizione un decreto-legge di essere convertito con qualche idea buona. Intorno alla realtà dell'industria dell'ILVA gravitano circa 4.000 imprese, di cui circa 2.000 sono concentrate nelle sole Lombardia e Piemonte. Ai fornitori di ILVA va ricondotto oggi un volume d'affari di oltre 2,5 miliardi, di cui 1,5 miliardi di euro vede coinvolte le piccole e medie imprese, che sono da sempre quelle meno tutelate. Tra le fette più importanti, circa 350 milioni riguardano gli appalti, altri 200 milioni sono riferiti alle materie prime, altri 400 milioni sono connessi alla gestione della filiera dell'energia; un centinaio di milioni se ne va in ricambistica, soprattutto in Lombardia, dove sono attivi più di 1.500 fornitori dell'ILVA, ma sono soggetti molto presenti anche in Piemonte, in Veneto e addirittura in Liguria. Siamo coscienti che un'eventuale chiusura dello stabilimento di Taranto, dove lavorano i forni a caldo, porterebbe a cascata la chiusura di tutti gli altri stabilimenti dell'ILVA sul territorio nazionale, con gravi ripercussioni per la nostra industria, per l'indotto e per l'occupazione in generale. Si tratta di una situazione che creerebbe un'emergenza sociale e che aggraverebbe a dismisura la crisi economica che sta attraversando il Paese. Noi non abbiamo mai pensato, signora Presidente, che l'ILVA fosse una realtà da chiudere. Ci siamo però sempre preoccupati dell'approccio che negli anni, soprattutto dalla vendita al privato, non è mai stato molto sincero nella considerazione che poi i signori Riva hanno avuto nei confronti del territorio. Non siamo sicuri, però, che il Governo si renda veramente conto della situazione e credo che qualche intervento dei colleghi del Movimento 5 Stelle abbia, nei toni, preceduto questa considerazione. Stiamo approvando l'ennesimo decreto-legge ILVA, il settimo, e la situazione si sta sempre più aggravando. Non so se stiamo perdendo tempo e soldi, ma di certo l'approccio a questo provvedimento e a questa problematica non è piaciuto, perché, a nostro parere, non è questo il modo di intervenire: se vogliamo salvaguardare il patrimonio industriale del Paese dobbiamo cambiare logica, abbandonare la strada degli interventi assistenzialistici e puntare su una seria politica industriale. A tale proposito, ritorno e faccio riferimento alla questione che il Presidente della Repubblica ha sottolineato nel suo primo discorso: la necessità di una politica industriale. In 10ᵃ Commissione, dove tra l'altro abbiamo svolto un ottimo lavoro con i colleghi della Commissione ambiente, abbiamo celebrato più funerali che battesimi. C'è stata una processione di soggetti che vengono auditi, ma che vengono per problemi legati alla chiusura, alla delocalizzazione, alla messa in cassa integrazione. Il presidente Mucchetti mi guarda e sta cercando di capire se sto parlando in modo serio, ma dico veramente che ci farebbe molto piacere celebrare il battesimo di qualche bella azienda qui in Italia, anche con investitori stranieri. Questo non succede; tanti i funerali, come dicevo, a vario titolo. Speriamo che l'ILVA non abbia questa conclusione. Nessuno può negare che nella situazione di crisi dell'ILVA... PRESIDENTE. La invito a concludere, senatore. CONSIGLIO (LN-Aut). Quanto tempo avevo a disposizione, Presidente? PRESIDENTE. Aveva 15 minuti e ne ha già utilizzati 17. CONSIGLIO (LN-Aut). Concludo con una considerazione molto semplice. Anche nel passato, con gli altri provvedimenti, c'era un commissario, un subcommissario, comitati di esperti, una squadra infinita di consulenti, ingegneri, tecnici; ci sono stati un paio d'anni di battaglie istituzionali, giudiziarie (non so quando finiranno questi provvedimenti), un anno di conflitti tra periti, giudici e ambientalisti; conflitti all'interno della Camera, del Senato, sette decreti - e non so se siamo arrivati alla fine - e non è cambiato molto. Abbiamo fatto anche un giro di due, tre giorni all'ILVA di Taranto; ci hanno indicato un percorso bello, pulito, tranquillo, senza polvere e senza impicci particolari, da cui non bisognava discostarsi neanche di mezzo metro. Questo non è quello che interessa a questo Gruppo e probabilmente non interessa neanche a tutti i componenti di questo Senato. Di questi provvedimenti forse un giorno bisognerà anche redigere un testo unico che li racchiuda tutti e cercare di capire come comportarsi. In sostanza, noi vorremmo per il quartiere Tamburi e per tutta la gente che lavora a Taranto, una situazione che possa ridare dignità al quartiere, ma più in generale ad una città che probabilmente ha visto fin troppi morti e ammalati. Il Gruppo Lega Nord e Autonomie sarà molto vigile su questa questione e cercherà di portare nel modo più serio possibile la sua proposta per mettere veramente in condizioni anche le altre industrie del Nord di stare tranquille.
2015-02-19	M5S	MartelliCarlo	Ogni volta dite che è l'ultimo decreto-legge, ma è come dal medico, dove arrivi e sei l'ultimo, poi arriva qualcun altro e l'ultimo diventa lui, per cui c'è sempre un ultimo che arriva dopo l'ultimo. Questo è il settimo decreto-legge: perché non ce ne dovrebbe essere un ottavo? Andiamo avanti, però. La senatrice Valdinosi ha detto che salvare l'ILVA significa far ripartire Taranto e l'Italia. Innanzitutto a Taranto c'è il 40 per cento di disoccupazione, quindi l'ILVA non ha fatto ripartire niente.
2015-02-25	M5S	MoroneseVilma	Signora Presidente, ieri, suonata la campanella alla scuola «Alcide De Gasperi» di Castello di Cisterna in provincia di Napoli, ad aspettare i bambini c'erano anche i killer della camorra. Sono stati esplosi tre colpi di pistola, uno di questi ha colpito un pregiudicato che attendeva il figlio. Il giorno prima, quindi il 23 febbraio, c'è stata un'altra sparatoria a Napoli, nel quartiere di Forcella, a 100 metri da un asilo: sei colpi di pistola, ferito un uomo. L'asilo si chiama «Annalisa Durante», in memoria della quattordicenne vittima innocente di una sparatoria tra clan nel settembre del 2004. Questi episodi, Presidente, ci fanno tornare alla mente anche il dicembre 2012, quando un altro pregiudicato fu inseguito e ucciso dentro il cortile della scuola media «Eugenio Montale» di Scampia. Oggi siamo evidentemente di fronte ad un crescendo di episodi criminali nel napoletano, leggiamo in modo chiaro il segnale di come l'aggravarsi delle condizioni sociali dovute anche alla crisi economica degli ultimi anni e il conseguente incremento incontrollato del tasso di disoccupazione, soprattutto giovanile, rischiano di spalancare le porte al reclutamento di forze nuove da parte della criminalità organizzata. Crediamo, signor Presidente, che si tratti di un segnale chiaro. Abbiamo bisogno urgente di politiche occupazionali serie e reali, la storia ci insegna che bisogna arginare la capacità della camorra di penetrare le zone abbandonate dallo Stato. Urgenza che con le elezioni regionali alle porte chiama tutti noi ad operare scelte rapide, anche nell'ambito del contrasto al fenomeno del voto di scambio, business di cui purtroppo la camorra fa una sua arma vincente, sfruttando proprio quella zona grigia in cui confluiscono le vittime della disoccupazione. Alla luce di queste considerazioni, quindi, riteniamo opportuno che questo Parlamento si attivi in tempi rapidi per portare a termine l'approvazione della nostra proposta di legge sull'istituzione del reddito di cittadinanza attualmente in discussione nella Commissione lavoro del Senato, strumento che fin da subito potrebbe offrire alle famiglie in difficoltà la possibilità di sottrarsi al condizionamento della politica collusa e al vile ricatto della criminalità.
2015-02-26	LN	CandianiStefano	Se si parla di fiducia, dobbiamo parlare della ragione per la quale noi dovremmo passare dietro ai banchi vuoti del Governo - in questo momento, per chi non ne ha contezza, è presente solamente il sottosegretario Pizzetti, mentre il resto dei banchi è vuoto - e dire «Sì, ho fiducia in questo Governo». Dateci delle motivazioni per farlo, perché nel dibattito non le abbiamo trovate. In questo provvedimento sono contenute tutte le motivazioni per non avere fiducia e ancora meno in quello che sta avvenendo all'esterno dell'Aula. Questa mattina abbiamo sentito delle affermazioni fatte da qualche senatore del Partito Democratico in una trasmissione, secondo cui la disoccupazione non sta crescendo e, anzi, va tutto bene perché con il jobs act la gente trova lavoro, l'economia si sta riprendendo, l'Unione europea ha dato l'ok alla legge di stabilità approvata con la con la fiducia e tutto è a posto e risolto. Presidente, leggiamo però sui giornali che il Governo o, meglio, il premier Renzi si era impegnato a dirci chi erano i finanziatori che sedevano alle cene fatte a Roma e a Milano da cui il PD ha raccolto 1,5 milioni di euro. Finora abbiamo saputo che c'erano Buzzi e altri indagati. Di tutta questa trasparenza non si è visto nulla e a noi viene chiesto di avere fiducia su questo Governo? Viene chiesto di avere fiducia su chi raccoglie i soldi facendo attività di lobby e nascondendo da chi li raccoglie e mettendo dentro questo milleproroghe gli interessi dei propri finanziatori? Noi dovremmo dare la fiducia a questo Governo? Ma per l'amor del cielo. Dovremmo dare la fiducia ad un Governo che tarocca i conti e dice, in sede comunitaria, che abbiamo presentato il bilancio con delle riforme che daranno ricrescita all'economia italiana? Peccato che ci sono delle norme di salvaguardia. Il Governo non risparmierà nulla perché in questo piano - come in quello che abbiamo visto nei giorni scorsi - è sparito qualsiasi riferimento ai tagli di costo. Cottarelli dov'è finito? L'avete mandato in esilio e, con lui, tutti i piani di taglio e di risparmio di spesa che il Governo si era impegnato a fare? E noi dovremmo avere fiducia di questo Governo che non manda il Ministro dell'interno a rispondere di tutti i danni che sta facendo, permettendo in questo Paese un'invasione di clandestini fuori controllo, i quali fuggono dai centri di identificazione senza che neanche le Forze dell'ordine ne abbiano più competenza e coscienza? Abbiamo un Ministro dell'interno che non si presenta neanche a rendere conto dei danni fatti da un gruppo di tifosi, pericolosi, a Roma nei giorni scorsi, il quale dovrebbe invece rassicurarci in merito al pericolo dell'ISIS: questo è il Governo che ci chiede la fiducia. È il Governo che ci fa credere di aver tolto l'IMU dai terreni agricoli di montagna, salvaguardando così l'agricoltura, ma nascondendo il fatto che l'IMU sui terreni agricoli gli frutta 270 milioni di euro. Ripeto: 270 milioni di euro che opprimono ulteriormente questo comparto nell'anno in cui, con Expo, si lavano invece tutti la bocca dicendo che nella nostra agricoltura c'è il meglio che il Paese può offrire e che avremo una grande opportunità di ricrescita economica proprio a partire da essa. Il Governo prende e spreme 270 milioni di euro dall'agricoltura. Chi se ne frega se i terreni sono di montagna o di pianura: l'unica certezza è che l'agricoltura viene spremuta come se fosse un arancio o un agrume qualsiasi. Questo è il Governo a cui dovremmo dare la fiducia, l'ennesima fiducia. No, Presidente, non ci siamo e non ci ritroviamo per nulla in questo modo di operare. La pianti anche il Presidente del Consiglio dei ministri di andare a raccontare ai giornali che deve provvedere continuamente ai decreti-legge e alla fiducia, altrimenti, qui dentro, si impantanano gli atti.
2015-03-19	FI	PelinoPaola	PELINO (FI-PdL XVII). Signor Presidente, onorevoli colleghi, il trascorrere del tempo rende giustizia e chiarisce i torti e le ragioni. Il trascorrere del tempo - tredici anni dal suo orribile ed insensato omicidio - ha reso giustizia di quanto Marco Biagi ha fatto, scritto e pensato nella sua vita troppo breve. La sua figura, invece di essere ingrigita, superata dai cambiamenti, si staglia sempre più nitida come quella di un vero riformista, uno dei pochi pensatori liberi del nostro Paese. Che l'Italia avesse il peggior mercato del lavoro di tutta Europa, come ha detto lo stesso Biagi, era una cosa che sostenevano in molti. Nessuno, però, ha avuto la sua stessa capacità di dare risposte chiare e convincenti. Partendo da una visione complessiva del mondo del lavoro, senza ideologismi ottusi, bugie convenienti e convenienze di parte, Biagi aveva indicato i nodi centrali che, se affrontati in tempo, avrebbero portato ad un diverso e più forte sviluppo del nostro Paese, ad un'altra storia. E ben poca soddisfazione c'è nella constatazione che, dopo tredici anni dalla sua morte, una parte delle riforme proposte da Biagi sia stata finalmente accettata da quella sinistra che per anni lo aveva ciecamente combattuto. Allora quella sinistra che lo accusava di voler cancellare i diritti e di voler creare insicurezza attraverso la flessibilità. Con la calma e la ragionevolezza che gli erano proprie, Marco Biagi rispondeva che la sua era una riforma complessiva del mondo del lavoro che non poteva essere giudicata leggendone solo qualche parte. Da un lato, infatti, si riconosceva il diritto di ogni azienda ad organizzare la produzione nel modo più conveniente, senza dover sottostare a rigidezze anacronistiche; dall'altro, aveva ben chiaro che nessun lavoratore poteva essere lasciato indietro. Se si ricordano solo le sue pur decisive parole sull'importanza della flessibilità intelligente, del part-time e di un mercato del lavoro dinamico, gli si fa un grave torto. Perché, indissolubilmente legata a tutto ciò Biagi esprimeva l'assoluta necessità di una profonda riforma degli ammortizzatori sociali per difendere ogni lavoratore dagli effetti della disoccupazione, per facilitare il reinserimento e per rendere realmente efficaci i servizi pubblici e privati per l'impiego. Rimane la tristezza per la sua morte, il rammarico per aver perso una persona limpida e coraggiosa. E mi domando quale sarebbe oggi, se Marco Biagi fosse ancora vivo, la portata e la centralità del suo contributo in un'Italia che arranca per uscire dalia crisi. Sono convinta che, con lui, tutto sarebbe più facile, più giusto.
2015-03-25	LN	ConsiglioNunziante	Signor Presidente, il senatore Palma nel suo intervento ha ripetuto continuamente: «Voi non capite». Adesso vedo se riesco a spiegarlo io, che sono geometra. Il disegno di legge oggi all'esame dell'Assemblea ha come obbiettivo quello di restituire qualità e autorevolezza alla pubblica amministrazione, sia centrale che periferica: almeno questa è probabilmente l'intenzione di chi lo ha proposto. Esso è composto da 11 articoli, che si suddividono in due Capi. Gli articoli dall'1 al 7 recano disposizioni in materia di delitti contro la pubblica amministrazione, di associazioni di tipo mafioso e, più in generale, sulla corruzione e sui costi che comporta. Negli articoli dall'8 all'11 si trovano disposizioni penali in materia di società e consorzi e, più in generale, di falso in bilancio. La corruzione ed il malaffare sono mali consolidati in questo Paese. Questo è quanto risulta da molteplici studi che sono stati a vario titolo pubblicati negli ultimi anni e su cui hanno fatto anche una certa fortuna alcuni film e telefilm nostrani. Secondo l'Unione nazionale di imprese, la corruzione in Italia ha divorato nel periodo 2001-2011 ben 10 miliardi di euro di PIL l'anno. Questo ha comportato, come è facile comprendere, un calo degli investimenti di circa il 16 per cento e, cosa ancor più grave, il costo degli appalti è aumentato del 20 per cento a causa della corruzione. Altrettanto grave è il fatto che le aziende che operano in un contesto non legale aumentano del 25 per cento in meno rispetto a quelle che viceversa agiscono in un contesto legale. Tutte queste negatività impattano pesantemente sulla crescita di questo Paese, determinando l'alterazione della libera concorrenza e la concentrazione di ricchezza nelle mani di chi accetta di beneficiare del mercato della tangente e della corruzione. La corruzione va letta come una delegittimazione della classe politica e delle istituzioni, come un forte segnale di degrado della classe dirigente, con sistemi premiali che premiano - scusate il gioco di parole - corrotti e corruttori. Cemento, ecomafie, un imperversare di colletti bianchi, di tecnici compiacenti e di politici corrotti: per la criminalità organizzata, la corruzione di funzionari pubblici ed anche di soggetti privati è funzionale ai propri traffici illeciti nella misura in cui però essi permettono, fra l'altro, di accedere ad informazioni riservate, ottenere documenti falsi, pilotare procedimenti di evidenza pubblica, riciclare i propri proventi ed escludere le azioni di contrasto da parte delle autorità giudiziarie e di polizia: la burocrazia, sotto questo aspetto, la fa da padrona. L'ultima relazione annuale della Direzione nazionale antimafia considera la corruzione non soltanto un reato contro la pubblica amministrazione, ma uno dei più gravi reati contro l'economia. La corruzione viene considerata il collante tra mafia, riciclaggio ed economia e si è creato, signor Presidente, un perverso sistema di connessione tra società civile e società mafiosa ed il rischio che si autoalimenti è serio e reale, come serio e reale è il fatto che la criminalità organizzata ha un'elevata capacità di infiltrarsi nel tessuto economico e sociale: essa riesce a instaurare relazioni con la società civile e si alimenta con la collusione e la corruzione, che possono essere sconfitte solo con una scelta politica forte e coraggiosa. La corruzione, per sua natura, è stata ben definita come il reato degli infedeli, cioè il tradimento da parte di coloro che dovrebbero servire il bene pubblico e che invece consentono un accesso a benefici pubblici non dovuti in cambio di denaro o di vantaggi personali. Ed il rapporto tra gli infedeli e le organizzazioni criminali diventa agevole e, per certi versi, purtroppo naturale, perché si muove su un canale agevolato e privilegiato in quanto si fonda su una comune matrice connotata da un alto e pericoloso tasso di illegalità. È certificato che nelle società moderne ed avanzate le pubbliche amministrazioni sono inevitabilmente grandi produttrici di reddito e quindi appetibili e nel mirino dell'aggressione di ogni forma di illecito. Nel testo si legge che questo provvedimento reca disposizioni in materia di corruzione, voto di scambio, falso in bilancio, riciclaggio; e quando si parla di corruzione non si può non richiamare la questione degli appalti. L'infiltrazione della criminalità organizzata nel settore degli appalti pubblici è un dato sempre più frequentemente riscontrato nei procedimenti giudiziari. Tutte le organizzazioni mafiose tradizionali mostrano un particolare interesse a questo settore, tramite il quale acquisiscono importanti fonti di profitto; diversificano l'impiego dei capitali illecitamente accumulati attraverso quelle modalità delle quali si è parlato prima con riferimento alla questione del riciclaggio e gestiscono in via diretta o indiretta imprese economiche, offrendo tra l'altro anche posti di lavoro, controllando subappalti e noli. Tale penetrazione delle mafie nel settore degli appalti pubblici è stata agevolata anche da una stratificazione di norme ritenute sicuramente eccessive, per cui il funzionario infedele ha l'opportunità di agire nei meccanismi concussivi. Si è parlato poi di voto di scambio e qui si inserisce paradossalmente anche il welfare, con riferimento ovviamente ad un welfare illegale. Le organizzazioni criminali offrono anche assistenza e servizi di benessere sociale e questa attività, che genera consenso, si traduce poi in termini di occupazione di stampo clientelare. Il risultato che ne deriva è un quadro inquietante, con una classe politica subalterna che spesso favorisce questo stato di dipendenza dal welfare mafioso per mutuare il consenso nei decisivi momenti elettorali. Signor Presidente, ormai sembra proprio che non vi sia più scelta: è necessario lo scoppio di uno scandalo per fare in modo che la corruzione venga presa in considerazione e che continui a bruciare risorse e le potenzialità di un intero Paese. Forse abbiamo abituato non solo l'orecchio, ma probabilmente tutti i sensi ad avere la percezione che parlare di corruzione sia una questione normale: i grumi di potere, gli appalti, le gare falsate, le cordate, le ditte che fanno cartello, le bustarelle, le tangenti, gli aumenti dei costi, le opere non finite, i corsi e i ricorsi, le azioni legali mai concluse. Ecco allora questo provvedimento, di cui i miei colleghi hanno evidenziato le pecche, le mancanze, le omissioni forse volute o forse presenti per l'incapacità della maggioranza di consolidare alcune considerazioni che erano state fatte anche brillantemente in Commissione. Una legge che servirà come il Maalox per i bruciori dell'opinione pubblica: un'opinione pubblica schifata che a questo punto si augura uno scandalo ad hoc per tutte le problematiche di questo Paese. Signor Presidente, Raffaele Cantone, che è stato nominato anche dal presidente Palma (Cantone di qua, Cantone di là, mi sembrava il gioco dei quattro cantoni e, in ogni caso, la presa di posizione del presidente Palma sul fatto che a Cantone sia stata affidata solamente la questione dell'Expo è quantomeno singolare) ha scritto un libro nel quale ha cercato di capire che cosa succede in questo benedetto Paese. Cantone nel libro scrive che la corruzione ed il malaffare ingoiano sempre di più questo Paese, che in parte convive con la corruzione come se fosse la normalità, mentre la stragrande maggioranza in qualche modo sembra addirittura rassegnata. In questo Paese la corruzione dilaga in ogni sua parte: non si salva nessuno. Probabilmente qualcuno vive nella corruzione, anche se non ne ha alcuna cognizione o colpa. La corruzione è presente a livello politico e imprenditoriale, negli uffici pubblici e negli ospedali: un sistema paralizzato e l'unico modo per farlo muovere è l'olio della bustarella. Un insostenibile sistema che va combattuto introducendo nella società gli anticorpi che riconsegnino ai cittadini la fiducia in questo Paese, la fiducia di poter avere un futuro senza mazzette e intrallazzi, in cui il merito e le capacità abbiano la capacità di affermarsi. Insomma, serve una rivoluzione culturale. La corruzione è uno dei motivi principali per cui il futuro dell'Italia è bloccato nell'incertezza. È un fenomeno dilagante fra le cause della disoccupazione, della crisi economica e dei disservizi nel settore pubblico e causa il disinteresse dei Paesi stranieri ad investire in questo Paese, che soffre principalmente di due problemi: lentezza del processo civile e la corruzione, come asseriva un diplomatico americano. Il mio collega Divina, nell'intervento di questa mattina, parlava del coefficiente K, ossia di quel moltiplicatore fisso utilizzato per aumentare le pene: l'hanno utilizzato anche in catasto per aumentare le rendite catastali, quindi non siete nuovi a questi sistemi. Per dare la parvenza di una legge più repressiva, di aver affrontato il problema e quindi di prendere il toro per le corna, non avete fatto altro che aumentare gli anni di carcere. Qualcuno si è lamentato, perché si è impiegato molto tempo per portare questo provvedimento in Aula. Può anche darsi di sì, ma c'è anche chi sostiene che il prodotto che ne è risultato è forse ancora scarso sotto l'aspetto della qualità e dell'incidenza ed è poco incisivo per quanto riguarda la problematica in generale. Come avranno visto tutti i colleghi a cui arrivano delle e-mail o la rassegna stampa sui nostri cellulari e tablet, questa mattina almeno cinque o sei notizie riguardano arresti o condanne per questioni di corruzione a vari livelli. Non vedo il Ministro, ma credo che il Vice Ministro farà da portavoce. Il presidente Palma gli ha fatto gli auguri: io credo che ne abbia bisogna anche da parte del nostro Gruppo, nonostante il fatto che, quando si parla di corruzione, alla fine bisognerebbe essere un po' tutti d'accordo, se non tanto nella forma, quanto meno nella sostanza. PRESIDENTE. È iscritto a parlare il senatore Buemi. Ne ha facoltà.
2015-04-01	LN	ConsiglioNunziante	Signora Presidente, sembra che purtroppo le dichiarazioni a fine seduta abbiano una matrice comune, quella di mettere a nudo gli annunci positivi del Governo sulla questione della disoccupazione. Infatti l'ISTAT, già in questi giorni, ha raffreddato in modo perentorio i calorosi proclami delle settimane scorse sulla così sbandierata ripresa economica. Ne è prova il fatto che lo stesso senatore Santini, che mi ha appena preceduto, ha portato all'evidenza una problematica legata ad una questione di perdita di posti di lavoro al Nord. Io invece parlerò di una problematica che tocca un po' tutto il bel Paese e che, nella fattispecie, riguarda Viterbo, qui nel Lazio. Sono stati registrati - questa ormai è storia economica degli ultimi anni - un calo dei consumi e una disoccupazione giovanile ai massimi storici, per non parlare poi di quella femminile, che in questi giorni è stata illustrata con chiarezza dalla descrizione che l'ISTAT ha dato di questo fenomeno. C'è in gioco, con la perdita di questi posti di lavoro, l'equilibrio del sistema sociale di un territorio e di un intero Paese. Si è chiuso nel peggiore dei modi, secondo l'ISTAT, l'anno nero del commercio italiano: la diserzione dei negozi da parte degli italiani stessi è evidente e riguarda sia i prodotti alimentari che quelli non alimentari. Una sorta di par condicio che ha toccato la grande distribuzione e i piccoli distributori, cioè quelli che hanno delle piccole superfici. In questo contesto economico, si è svolta una manifestazione. Lo striscione che i dipendenti hanno mostrato all'universo mondo - perché le immagini sono andate sui giornali e sulle tv nazionali e locali - diceva: «Dipendenti non in svendita». Questo striscione è stato esposto dai 27 dipendenti della Mercatone Uno, che hanno manifestato nella piazza del Comune lunedì 30 marzo 2015. Questa dimostrazione, assolutamente pacifica, è stata organizzata per attirare l'attenzione della politica sulla possibilità sempre più concreta di chiusura del negozio della Cassia nord. Mercatone Uno è un'azienda che ha 79 negozi su tutto il territorio nazionale, di cui 2 nella Tuscia. Sono stati portati dalla dirigenza motivi legati al risanamento e alla ridefinizione dei punti vendita che non si sostengono economicamente. Si paventa quindi la chiusura di circa la metà dei punti vendita a livello nazionale: una sorta di roulette russa, una pistola puntata alla tempia dei lavoratori, che sono circa 3.700 in tutto, di cui 1.200 sono probabilmente interessati da questo ridimensionamento o chiusura totale di alcuni punti vendita. Noi abbiamo già presentato un'interrogazione, a prima firma del senatore Arrigoni, in cui sollecitiamo il Ministero a farsi carico di questa problematica e a mettere in campo tutte le azioni per tutelare in tutti i modi i lavoratori interessati. Ieri sera abbiamo incontrato, proprio a Viterbo, una delegazione di questi lavoratori; ne mancava giusto qualcuno, ma erano ben rappresentati. In loro abbiamo visto il grande dispiacere per la perdita di un posto di lavoro, però abbiamo visto anche la dignità che accompagna queste persone; certamente non abbiamo visto in loro la rassegnazione. Questo deve essere il sentimento che accompagna la politica, che deve mettere in campo tutto quello che è possibile fare per tutelare il posto di questi lavoratori, ma in generale anche di chi magari, nelle piccole e medie imprese, o a livello artigianale, soprattutto nel Lazio e nel viterbese, ha grosse difficoltà di sbarcare il lunario. Una zona che era ricca fino a poco tempo fa e che ha sentito in modo particolare i morsi della crisi. Che il Governo si impegni a verificare queste situazioni perché non c'è ISTAT che tenga: questa è la vita reale, la vita che vediamo, purtroppo, tante volte, solamente a fine seduta.
2015-04-01	PD	SantiniGiorgio	Signora Presidente, intervengo a fine seduta per un fatto che potremmo definire di ordinaria drammaticità. In provincia di Padova un'azienda di 230 dipendenti, soprattutto lavoratrici, del gruppo Zegna, l'azienda In.Co, chiuderà nelle prossime settimane. La notizia è stata preannunciata nel corso di un incontro sindacale convocato su altra materia. La produzione, di grande qualità, che in tutti questi anni ha retto alla situazione di crisi, verrebbe spostata in altre aziende del gruppo e in particolare in Piemonte. In questo modo alle lavoratrici resterebbero solo due possibilità: perdere il posto di lavoro o la ventilata possibilità di essere trasferite nelle altre aziende, che però si trovano a 350 chilometri di distanza e trattandosi di donne che hanno un'età media tra i quaranta e i quarantacinque anni questa ipotesi è sostanzialmente impraticabile. Il gruppo Zegna occupa circa 1.060 persone e ha stabilimenti in Piemonte, Novara e Biella, a Parma e in provincia di Padova. Negli anni della crisi non ha avuto sostanziali contraccolpi, salvo un'esperienza importante di contratti di solidarietà, per cui disporrebbe ancora di strumenti, quali la cassa integrazione ordinaria, che potrebbero garantire il superamento di un problema come quello preannunciato riguardante una difficoltà produttiva. Purtroppo però l'azienda ha scelto un'altra strada, quella, che riteniamo gravissima, della chiusura che reputiamo immotivata, soprattutto perché immediata e lascia senza lavoro e senza futuro 230 lavoratrici in un momento in cui purtroppo la disoccupazione è ancora molto elevata anche nel territorio padovano. Abbiamo appena presentato un'interrogazione urgente al MISE. Intervengo in questa sede chiedendo alla Presidenza del Senato di farsi interprete di una risposta immediata affinché il MISE convochi immediatamente le parti per esaminare tutte le possibili alternative. Ripeto, si tratta di una produzione di alta qualità. Facciamo pertanto appello alla Presidenza affinché rapidamente, vista l'urgenza e la gravità della questione, si possa ottenere questo incontro. Le lavoratrici, com'è naturale, sono in presidio permanente della loro azienda e hanno diritto di avere dalle istituzioni una risposta immediata e adeguata che impegni il gruppo Zegna, un gruppo prestigioso e ancora affermato nel mercato nazionale e internazionale, a recedere dalla chiusura e a trovare un'intesa sui molti strumenti che possono permettere una gestione socialmente più compatibile della situazione di difficoltà produttiva che, ripeto, può avere altre possibili soluzioni. Chiediamo quindi che venga chiesto al MISE di dare rapidamente risposta alla nostra interrogazione, ma soprattutto di convocare rapidamente le parti, nei prossimi giorni, per trovare insieme una soluzione.
2015-04-09	FI	PelinoPaola	PELINO (FI-PdL XVII). Signor Ministro, premettendo che l'attuazione del jobs act mira all'abolizione, a partire dal 1° gennaio 2016, del contratto a progetto per ora solo nel settore privato, queste misure sono giustificate dalla volontà di eliminare il precariato e garantire maggiore stabilità ai lavoratori. Noi invece avremmo voluto preservare, perché adeguato al contesto economico ed occupazionale del nostro Paese, ciò che è stato realizzato attraverso la legge Biagi, come il co.co.pro., in grado di rendere flessibile il nostro mercato del lavoro e più agevole l'ingresso dei giovani nel mondo del lavoro. Considerato che dagli ultimi dati ISTAT, relativi al mese di febbraio, il tasso di disoccupazione è aumentato fino al 12,7 per cento, in crescita rispetto a gennaio; che un dato ancora più allarmante riguarda la disoccupazione giovanile, che sempre a febbraio raggiunge il 42,6 per cento, in crescita dell'1,3 per cento rispetto al mese precedente, chiediamo al Ministro se non ritiene che l'eliminazione dei contratti a progetto, con cui sono impiegati attualmente circa 500.000 lavoratori, non si traduca in un ulteriore aumento della disoccupazione, soprattutto giovanile, e in una oggettiva, ulteriore difficoltà per l'accesso al mercato del lavoro. Chiediamo, inoltre, se ritiene che, in quest'ottica, l'impianto complessivo del jobs act abbia l'effetto di creare nuove assunzioni o si limiti soltanto a trasformare gli attuali contratti flessibili in contratti a tempo indeterminato a tutele crescenti.
2015-04-09	LN	DivinaSergio	Signor Ministro, qualche giorno fa lei ha annunciato con una certa enfasi e soddisfazione che si sarebbero attivati 70.000 nuovi contratti a tempo indeterminato. Il rapporto dei primi due mesi di quest'anno rispetto al 2014 sembra favorevole, tanto che - ma sempre secondo i dati del suo Ministero - si tratterebbe di un incremento del 38 per cento di questo tipo di contratti. Come Lega, abbiamo sempre espresso molta perplessità sul contratto che voi definite a tutele crescenti, e che a noi sembra più un contratto a tempo determinato finanziato. Lo definiamo finanziato perché, finita l'epoca dei vantaggi fiscali, il neoassunto è licenziabile: basta indennizzarlo con le famose due mensilità per ogni anno lavorato. Esprimiamo preoccupazione perché pensiamo che si creerà un po' di disoccupazione alla fine di tutti i vantaggi fiscali, che abbiamo stimato ammontare tra i 9.000 ed i 18.000 euro, considerando sia la decontribuzione che lo scarico dell'IRAP. Una prima domanda è la seguente, se riesce a rispondere onestamente: di queste 79.000 nuove assunzioni, quante sono veramente nuove assunzioni e quante altre sono state camuffate ed erano già precedenti rapporti a tempo determinato? Qual è la linea del Governo? Intende il Governo rendere strutturale l'abbattimento del costo del lavoro, perché questa è l'unica strada e l'unico modo per evitare, alla fine di questi vantaggi fiscali, di avere ancora tanti giovani sostanzialmente disoccupati? PRESIDENTE. Ha facoltà di rispondere congiuntamente il ministro del lavoro e delle politiche sociali Poletti.
2015-04-09	M5S	PagliniSara	Signor Ministro, lei mi sta dicendo in poche parole - annuncia, annuncia - che forse farete qualcosa, ora si vedrà. Il problema è che i lavoratori stagionali sono veramente molto preoccupati. I vostri annunci solo soltanto propagandistici e basta: mi dispiace annunciare questo. I dati confermano ciò che io dico. Ministro, la verità è che in febbraio si sono registrati 44.000 occupati in meno e 23.000 licenziamenti in più, nonostante i vostri tweet e annunci. La disoccupazione oggi è al 12,7 per cento; quindi, non sono per niente soddisfatta di questa sua risposta, e non sono solo io a manifestare insoddisfazione ma parlano i numeri, i fatti e gli italiani. Ministro, sono sicura che i lavoratori stagionali sarebbero felici di sentire la sua risposta direttamente martedì, durante la manifestazione. Se vuole, magari, ci andiamo insieme.
2015-04-09	PD	IchinoPietro	Signor Presidente, mi chiedevo se il signor Ministro potrà, nella seconda tornata di risposte, tornare sull'ultimo punto della domanda della senatrice Parente riguardante il nesso tra contratto di ricollocazione e condizionalità, che penso sia molto importante sul terreno della ristrutturazione dei servizi per l'impiego. La domanda relativa, invece, alla materia previdenziale è la seguente. Noi siamo arrivati, purtroppo, soltanto nel 2011, con due decadi di ritardo rispetto al tempo che sarebbe stato necessario, ai provvedimenti indispensabili per il riequilibrio finanziario del nostro sistema pensionistico. Questo ha reso necessario fare le cose in un tempo rapidissimo e senza quella gradualità che avrebbe consentito di mettere in atto le misure che, nei Paesi più avanzati del nostro, vanno sotto il titolo di active ageing, l'invecchiamento attivo. E non si tratta solo di misure amministrative, ma anche di una cultura dell'invecchiamento attivo. Ecco, mi chiedo se, di fronte al problema di chi ha cinquanta-sessant'anni ed ha maggiore difficoltà a trovare una nuova occupazione di quanto non abbiano le persone in età più giovane, la soluzione non debba consistere nel prevedere un'estensione dell'assicurazione contro la disoccupazione legata a misure, appunto, di promozione dell' active ageing. Questo, naturalmente, è del tutto alternativo rispetto a quanto è chiesto da altre parti politiche, cioè di tornare indietro rispetto alla riforma del 2011. Su questo punto, però, credo che il Governo debba mettere in campo una progettualità che ancora non si è compiutamente espressa e chiedo, in proposito, l'orientamento del Ministro e del Governo.
2015-04-09	PD	ParenteAnnamaria	Signor Ministro, abbiamo oggi in Italia una grande occasione, quella di riformare davvero il sistema lavoro nella direzione delle politiche attive, sia nei percorsi di accesso che in quelli di ricollocazione. Con un tasso di disoccupazione giovanile così alto, è indispensabile che le nostre ragazze e i nostri ragazzi abbiano fiducia nelle istituzioni e nei servizi al lavoro quando cercano un'occupazione, per compiere un primo approccio al lavoro e non scoraggiarsi. Solo dalla creazione di occasioni e di opportunità si possono aprire le porte per la realizzazione personale in ambito lavorativo in maniera responsabile ed autonoma. Le chiedo allora, signor Ministro, l'andamento di Garanzia giovani, proprio nella direzione della fiducia dei giovani scoraggiati nell'avvicinarsi al sistema dei servizi offerti, e come d'altro canto ha risposto finora il sistema. In particolare, le chiedo di riferirci delle possibili sinergie tra Garanzia giovani e le altre politiche attive sviluppate dalle Regioni, ed ancora se ci sono dati sulla creazione d'impresa dei giovani. Analogamente, per le persone che perdono il lavoro, è interessante comprendere come si organizzerà il sistema dei servizi, soprattutto nella creazione di un'agenzia nazionale per l'occupazione, perché il contratto di ricollocazione, appena approvato nel decreto legislativo attuativo jobs act, sia occasione per realizzare il principio di condizionalità, rispetto alla disponibilità reale di trovare un altro lavoro e spostare il centro delle politiche del lavoro da quelle passive a quelle attive.
2015-04-23	LN	ComaroliSilvanaAndreina	Vi è poi la decontribuzione per le aziende. Bella! Si diminuiscono i contributi a chi assume. Ma, se i fondi non bastano, una clausola prevede che aumenterà la contribuzione di tutte le imprese: si danno da una parte e si tolgono dall'altra. Si parla inoltre di aumento delle assunzioni, ma - guarda caso - l'ISTAT dice che sta aumentando la disoccupazione. Probabilmente i dati sulle assunzioni sono riferiti ad un semplice cambio contrattuale.
2015-04-23	LN	TosatoPaolo	E poi c'è l'Italia reale, dove crollano le strade e le scuole, dove la disoccupazione aumenta, dove chiudono le aziende, dove aumenta progressivamente la sfiducia, la miseria e la disperazione di tutta la nostra gente.
2015-04-23	M5S	LezziBarbara	Intanto, da quegli imprenditori state facendo cassa e non state recuperando evasione fiscale per 1,7 miliardi. Tuttavia, siccome ci sono i ricorsi e siccome l'Europa potrebbe non accettare questo vostro marchettificio, è già pronta la clausola di salvaguardia che scatta il 30 giugno 2015 e gli italiani, a causa dei vostri conti truccati, dovranno pagare più tasse e più accise sulla benzina: ci siamo giocati il primo fattore esogeno della riduzione del costo del petrolio, signori, questo lo dovete dire! Tornando alla Grecia, quando diciamo che loro fanno i conti sbagliati e quindi li lasciamo affossare, non diciamo però che la Grecia durante l'austerità ha ridotto la spesa pubblica del 35 per cento, il deficit strutturale del 20 per cento, ma ha subito una contrazione del PIL del 27 per cento e la disoccupazione è arrivata al 28 per cento. Quando però la Grecia apre bocca per dire che a fine mese non avrà più i soldi per pagare gli stipendi, lo spread schizza a 138 punti, perché gli speculatori subito le ricordano che sta usufruendo di tassi sul proprio debito che non le competono, perché non se li merita, perché ha un'economia ferma e stagnante e non fa niente per migliorarla. Questo è successo l'altro giorno. Come si fa a costruire un DEF su uno spread che dovrebbe essere ben al di sotto dei 100 punti? Addirittura, avete fatto il conteggio su 84 punti, e l'altro giorno è arrivato a 138 per una parolina di Varoufakis. Gli speculatori ci danno questi avvertimenti chiaramente perché le banche le abbiamo salvate con l'austerità alla Grecia, ma è anche vero che l'Italia, come altri Paesi, è esposta per la Grecia per 40,8 miliardi. Vediamo come fa, un'Italia che dice di avere un tesoretto di 1,6 miliardi che neanche ha, a rispondere per 40 miliardi. Questo bisognerebbe dire. Allora, invece di far pagare alla Grecia questi tassi da usura, da strozzini, cerchiamo una soluzione, perché le soluzioni in realtà ci sono e ci dovrebbero essere.
2015-04-23	PD	DirindinNerina	Signora Presidente, intervengo rapidamente sul tema del welfare e dell'attenzione che si dà a tale comparto in questo Paese e, in particolare, con questo DEF. All'interno del welfare mi soffermo, in particolare, sulla spesa sanitaria e sul ruolo delle politiche a tutela della salute. La Commissione sanità ha approvato un parere molto circostanziato, che confidiamo sia preso in considerazione nelle prospettive future di documenti che saranno adottati. Rispetto a quegli elementi che sono già stati sottolineati, mi permetto di soffermarmi su due punti in particolare che meritano attenzione, dopo aver fatto una piccola premessa. Vorrei fosse chiaro a tutti che il settore sanitario, in particolare la sanità pubblica, in questi anni è stato soggetto a restrizioni che sono di gran lunga superiori a quelle alle quali sono stati sottoposti gli altri comparti della PA. Il dato che viene riportato dal DEF del conto consolidato della pubblica amministrazione ci dice che la spesa primaria nel 2014 è cresciuta rispetto all'anno precedente dell'1,2 per cento, mentre la spesa sanitaria è cresciuta di meno, dello 0,9 per cento. Soprattutto, nell'anno precedente, la spesa primaria era cresciuta dell'1,9 per cento, mentre la spesa sanitaria si era ridotta dello 0,3 per cento. Potrei risalire nella storia, ma non voglio tediare con i numeri; sicuramente il Vice Ministro conosce il problema e conosce le restrizioni gravi a cui è stato sottoposto il settore sanitario, che, in un momento di grave crisi economica, deve fronteggiare, da un lato, bisogni nuovi in quantità e qualità - ricordiamoci che la disoccupazione e la crisi economica creano bisogni anche in termini di salute, ai quali siamo impreparati, e incidono sulla coesione sociale - dall'altro, invece, la riduzione delle risorse. Questo non vuol dire che non ci siano ancora ambiti di intervento per migliorare l'utilizzo delle risorse che abbiamo nel settore sanitario, ma ciò su cui si vede una scarsa attenzione è che i settori aggredibili attraverso la spending review, a cui noi attribuiamo i tre quarti dei risultati che dovremmo ottenere con le misure di neutralizzazione della clausola di salvaguardia, come dice lo stesso Ufficio parlamentare di bilancio, sono stati già aggrediti a livello macro; sono stati aggrediti soprattutto in molte delle Regioni che hanno i conti in ordine, quindi i risparmi che erano possibili sono stati in gran parte ottenuti e gli spazi per ulteriori interventi non ci sono. È quindi necessario un surplus di attenzione affinché non si rischi di duplicare interventi che sono già stati previsti in passato e sui quali il monitoraggio dell'attuazione non è stato sufficientemente adeguato, e soprattutto affinché non si rischi di non differenziare gli interventi sul territorio. Fatta questa premessa, mi soffermo su due punti. Anzitutto, la spesa per il personale. Vorrei che fosse chiaro che il settore sanitario è ad alta intensità di lavoro e non può continuare a vedere ridurre la spesa per il personale. Nell'ultimo anno, in questo contesto di restrizioni, la spesa per il personale si è ridotta per l'ennesima volta dello 0,7 per cento. Ciò vuol dire privare un sistema del fattore produttivo più importante per raggiungere l'obiettivo che si è dato, e il sistema per la tutela della salute non è la ciliegina sulla torta che si può opzionalmente prendere in considerazione nel momento in cui si cerca di fare politiche di riforma oppure c'è un'alternativa migliore possibile meno costosa. Il comparto sanitario ha un ruolo fondamentale, soprattutto in questo momento di crisi. Quindi, la prima questione è il personale. Ci sono vincoli, riconosciuti anche dal Governo come perversi, come risultati ottenuti sulla spesa: è un tema sul quale dobbiamo lavorare. E vengo in conclusione al secondo tema. Vorrei sottolineare forse una svista nel PNR, perché, nel punto in cui c'è un'azione di riordino degli enti vigilati della sanità, si dice che gli enti regolatori, gli enti di vigilanza e di ricerca, devono essere riordinati al fine di renderli più competitivi. Ora, che gli enti regolatori di vigilanza debbano essere resi più competitivi credo sia improprio; probabilmente è una svista, ma che in futuro deve essere corretta, perché gli enti regolatori devono essere terzi; devono essere controllati finché svolgono le loro funzioni, ma non devono essere messi in competizione sul mercato.
2015-04-23	PD	GuerrieriPaleottiPaolo	Vorrei cominciare da un dato, che mi sembra assolutamente il più rilevante ed è quello per cui, per la prima volta dopo diversi anni, la nostra economia ha l'opportunità di riprendere a crescere a un ritmo sostenuto e, soprattutto, per tale via, di riportare il rapporto tra stock di debito e PIL, che è cresciuto enormemente in questi anni di crisi, su un sentiero finalmente discendente. Questa fase ciclica espansiva è cominciata alla fine dello scorso anno e in qualche modo stiamo vedendo che in queste settimane si sta consolidando, per una serie di eventi favorevoli a livello europeo e internazionale. Vi ricordo, anche se è a tutti noto, il varo della politica monetaria non convenzionale della Banca centrale europea, che ha determinato già nella sua anticipazione un forte deprezzamento della moneta europea, ovvero dell'euro, l'ampia flessione del prezzo del petrolio - si potrebbe parlare di un vero e proprio crollo - e l'aumento della domanda mondiale, perché fuori dall'Europa la crescita in questi anni è continuata. Ciò ha determinato un aumento delle esportazioni, soprattutto di quelle nette vale a dire, tenuto conto anche delle importazioni: ciò rappresenta quindi un primo positivo segnale di modesta, ma significativa ripresa economica. A tal proposito bisogna subito aggiungere che il Documento di economia e finanza prospetta, già a partire dalla seconda parte dell'anno, ma soprattutto dal prossimo anno, una crescita in grado di consolidarsi e rafforzarsi, non tanto in funzione delle esportazioni e quindi del contesto internazionale più favorevole, ma soprattutto perché si punta alla possibilità di rafforzare i fattori domestici della crescita, cioè l'incremento dei consumi e degli investimenti, che in qualche modo sono ovviamente connessi al contesto più generale, ma sono legati alla possibilità di attuare le politiche che vengono prospettate e soprattutto di realizzare quel piano di cambiamenti strutturali, che come sappiamo è la grande sfida che abbiamo di fronte a noi. È allora in funzione di questi andamenti (avvio della ripresa grazie ad un contesto internazionale favorevole, ma consolidamento della ripresa e della crescita grazie a fattori domestici) che si prospetta nel DEF, a partire da quest'anno, un primo segno positivo di modesta ripresa (0,7 per cento). Quindi, si tratta di un dato - è stato detto più volte - molto cauto, anche alla luce delle previsioni di altri organismi italiani e internazionali. Ciò che è più importante, però, è che si prospetta, nel 2016 e nel 2017, il consolidamento di questa dinamica di crescita, che dovrebbe portare il prossimo anno all'1,4 per cento, per raggiungere l'1,5 per cento nel 2017. Naturalmente questi tassi di crescita avranno una loro incidenza positiva sul mercato del lavoro e sull'occupazione gradualmente, perché così avviene sempre nell'ambito di una ripresa di un'economia soprattutto prostrata da anni di crisi. Tuttavia, già a partire dal prossimo anno, è possibile immaginare un incremento dell'occupazione, in media, nel triennio, dello 0,7 per cento, il che fa pensare che il tasso di disoccupazione, in base alle misure che per ora vengono prospettate, possa scendere intorno al 10,9 per cento alla fine del periodo di programmazione. Quindi, direi che il Documento che discutiamo e dobbiamo approvare prospetta una specie di interazione virtuosa (naturalmente tutta da realizzare, ma disegnata in questo modo) in cui, sullo slancio di ciò che sta avvenendo, c'è in qualche modo la possibilità di consolidare la ripresa della domanda interna, creare un clima più favorevole alle riforme (senza ripresa e crescita, infatti, le riforme non sono in grado di produrre effetti incisivi) e, a partire già dalla fine di quest'anno e ancora più nel prossimo anno, immaginare questo motore interno della crescita economica. Qual è la variabile chiave di questa interazione virtuosa? Certamente gli investimenti: la ripresa degli investimenti è l'obiettivo chiave da perseguire, perché - lo sappiamo - gli investimenti hanno questa capacità di sostenere la domanda e, quindi, quello che conta ai fini della possibilità che le imprese tornino ad investire, ma sono anche in grado di stimolare la capacità di produrre e, quindi, di crescere di un'economia; soprattutto, però, sono in grado di stimolare quella che si chiama la crescita potenziale del nostro Paese, che in questi anni di crisi è nettamente diminuita. Ora, affinché queste condizioni di ripresa degli investimenti si determinino, sarà naturalmente molto importante varare le misure contenute nel provvedimento. A questo riguardo vorrei sottolineare un dato sopra ogni altro: è necessario ripristinare condizioni dei mercati del credito che siano in grado di far riaffluire all'economia reale e alle imprese quei flussi di intermediazione che in questi anni, invece, sono stati fortemente penalizzati. A questo fine è molto importante - ciò viene in qualche modo evocato nel DEF - che siano varate al più presto quelle misure che servono a smaltire gli oltre 180 miliardi di euro di crediti cosiddetti deteriorati che sono nei portafogli delle banche. Questo per due ragioni: anzitutto perché, ovviamente, senza questo smaltimento la possibilità di ripristinare un flusso di intermediazioni adeguato sarà molto difficile, ma soprattutto perché le politiche monetarie non convenzionali della Banca centrale europea, perché poi producano effetti sull'economia reale, devono far leva su un sistema bancario in grado di trasmettere questi acquisti. Queste misure di intervento sono quindi di grande rilevanza. La crescita, naturalmente, è importante di per sé per l'occupazione, per la produzione, ma anche per l'andamento della finanza pubblica, perché nelle previsioni del DEF viene messo in luce quello che può essere un percorso di progressivo miglioramento dei conti pubblici, che porterà ad un miglioramento anche dell'indebitamento netto che potrà scendere dal 2,5 per cento del 2015, all'1,4 del prossimo anno fino allo 0,2 del 2017. In questa prospettiva, nel DEF il Governo indica la volontà di utilizzare questi spazi di miglioramento non per poterli devolvere interamente al risanamento della finanza pubblica, ma per poter consolidare quei fattori domestici e quindi la crescita dell'intera economia. Vorrei sottolineare che c'è una discontinuità nella politica economica che viene disegnata rispetto a precedenti strategie; una discontinuità che, naturalmente, è permessa anche dai pesanti aggiustamenti, come sappiamo, fatti negli anni successivi. Infatti, ciò che il Governo prospetta è di rimettere al centro della funzione di politica economica gli obiettivi della crescita e dell'occupazione, e di guardare alla finanza pubblica come ad un vincolo della strategia di politica economica e non più come l'obiettivo della stessa politica. Alla luce di questo, il Governo prospetta nel DEF la possibilità di utilizzare e destinare al sostegno della crescita proprio parte di quelle risorse che derivano dai risultati positivi di bilancio e che si possono individuare attraverso la differenza tra trend cosiddetto tendenziale, a politiche date, e trend programmatico, vale a dire quella dinamica che si manifesta proprio nel momento in cui tutte le misure e gli interventi che vengono prospettati si realizzano. Avvalendosi soprattutto dei margini di flessibilità consentiti dalle regole europee per gli Stati che procedono a significative riforme strutturali, ciò che si prospetta sul piano programmatico è di lasciare l'indebitamento ai livelli che venivano delineati nella Nota di aggiornamento al DEF dello scorso anno, guadagnando così margini che possono essere utilizzati ai fini del sostegno della ripresa. Questi margini sono lo 0,1 punti percentuali quest'anno, lo 0,4 il prossimo anno e lo 0,6 nel 2017. Utilizzare questi margini vuol dire esercitare un'azione espansiva di pari valore, perché nel Documento di quest'anno, a differenza di quelli degli anni precedenti, sono stati finalmente aggiornati i valori dei cosiddetti moltiplicatori fiscali, tradizionalmente conteggiati come un mezzo punto (0,5), incidenza o collegamento tra PIL e saldo di bilancio, che sono stati portati a circa l'unità. Siamo ancora all'interno di una cauta revisione, perché - come sappiamo - organismi come il Fondo monetario e come l'OCSE prospettano valori molto superiori. Si tratta però di un dato importante, perché significa che l'azione espansiva - si fa una politica espansiva nel 2016 - arriverà in qualche maniera, nell'ultimo anno, a toccare i 9,2 miliardi di euro. Questo significa che il percorso di miglioramento del saldo strutturale, che ricordiamo essere fondamentale ai fini della nostra legislazione sul pareggio di bilancio e delle regole europee, verrebbe comunque raggiunto a partire dal 2017. Vorrei sottolineare un altro dato del DEF: il perseguimento della riduzione della pressione fiscale. Su questo punto sono state svolte molte considerazioni, anche nelle audizioni. Naturalmente non si può prendere il dato programmatico per alcune cose e il dato tendenziale per altre. Quando si guarda la pressione fiscale, bisogna considerare quello che ci si ripromette di fare attraverso le misure. Bene, se guardiamo all'obiettivo programmatico, notiamo che la pressione fiscale è ipotizzata passare dal 43,1 per cento nel 2014 al 42,9 nel 2015, per diminuire via via fino al 41,6 nel 2019. Questo naturalmente comporta una sostanziale riduzione rispetto all'andamento tendenziale, per due fondamentali ragioni. Innanzitutto perché si ipotizza la possibilità di non far scattare le clausole di salvaguardia sull'aumento dell'IVA e delle accise; e poi - come sappiamo - perché il provvedimento del bonus di 80 euro venga in qualche modo riconosciuto non come semplici, per quanto importanti, maggiori spese per prestazioni sociali, ma come minore pressione fiscale sui redditi da lavoro dipendente. Questo è importante e verrà realizzato nel momento in cui le clausole di salvaguardia saranno scongiurate. Sappiamo che il DEF prospetta un intervento consistente, perché si parla dell'1 per cento del PIL (superiore quindi ai 16 miliardi), che si dovrebbe in qualche modo conseguire per 0,4 punti utilizzando il miglioramento dell'andamento congiunturale del quadro macroeconomico e per 0,6 punti attraverso interventi di revisione della spesa, che naturalmente sono in qualche modo tratteggiati nel DEF, ma che verranno poi delineati in dettaglio, per quanto riguarda i singoli provvedimenti, nella legge di stabilità. Un ultimo dato che credo sia importante sottolineare è che in questo quadro il debito, lo stock di debito, potrà in qualche maniera, una volta scontato l'aumento di quest'anno, arrivare a diminuire in rapporto al PIL nel 2016, nel 2017 e nel 2018, così da poter in qualche modo raggiungere un livello che per il 2018 viene stimato intorno al 120 per cento. Questo è un aggiustamento considerevole, che porta ad una riduzione di circa 190 miliardi dello stock di debito; esso è importante, perché ci permetterà di rispettare la regola del debito, che è una regola fondamentale del fiscal compact : noi potremo essere pienamente all'interno di ciò che questa regola prescrive. Rimanderei alla relazione scritta, che intendo allegare al Resoconto della seduta odierna, per quanto riguarda le osservazioni relative alla sezione II, nella quale, oltre alle previsioni tendenziali dei conti della pubblica amministrazione, sono riportati anche i principali settori di spesa, nonché le risorse destinate allo sviluppo delle aree sottoutilizzate e ai fondi nazionali addizionali. Nella sezione III, invece, è contenuto - voglio ricordarlo - l'insieme di misure che formano il cosiddetto Programma nazionale di riforma: si tratta delle riforme strutturali che, in questa costruzione di politiche macroeconomiche e di interventi strutturali, in qualche maniera rappresentano uno snodo fondamentale, perché sono la condizione per aumentare la capacità competitiva e di crescita del Paese. Il Programma nazionale di riforma del DEF di quest'anno in qualche modo si muove in coerenza con il programma di stabilità e delinea una serie di misure da intraprendere e di riforme da realizzare - in parte avviate, in parte da accelerare - che sono poi all'interno della strategia europea di crescita cosiddetta Europa 2020. Non voglio naturalmente dilungarmi facendo qui un lungo elenco delle misure, anche perché il tempo a mia disposizione sta scadendo; mi limito solamente a ricordare come queste riforme, proprio alla luce della possibilità di consolidare la ripresa attraverso fattori domestici, rappresentino un dato fondamentale della manovra di politica economica, ma soprattutto siano la leva con cui a livello europeo potremo continuare ad usufruire di quelle condizioni di aggiustamento più favorevoli in termini di tempo che sono legate all'esercizio della nuova flessibilità. Potrebbe sembrare inutile ricordare - ma va fatto - che alcuni interventi sono stati realizzati (penso agli interventi sul mercato del lavoro, sull'istruzione, sulla governance del sistema bancario), ma molto resta da fare e in molti settori i progressi sono stati troppo limitati. È importante ricordarlo perché questo è un impegno del Governo, nonché del Parlamento, per l'attuazione di quelle riforme che sono fondamentali per accrescere la produttività e il reddito potenziale del Paese. Ricordiamo che il reddito effettivo è importante, ma che, se non cresce la capacità di produrre reddito potenziale, il reddito effettivo trova poi dei limiti. Bisogna quindi muoversi su tutti e due i binari e questo è possibile con politiche macroeconomiche, da un lato, e con cambiamenti strutturali, dall'altro. Concludo ricordando che questo DEF si inserisce in questa prospettiva e che per la prima volta, dopo diversi anni, la nostra economia ha l'opportunità per riprendere a crescere ad un ritmo sostenuto e, soprattutto, per potere in qualche modo produrre un aggiustamento della finanza e dei conti pubblici con misure fortemente imperniate sulla crescita. È inutile negare che molto dipenderà naturalmente anche dalle politiche che si faranno in Europa e noi dobbiamo continuare a chiedere che l'Europa, oltre a quanto di positivo è stato già fatto, intervenga molto di più sul piano del rilancio della crescita dell'area euro e dell'area europea nel suo complesso. Molto importanti restano però le nostre scelte come Paese. Ho cercato di spiegare in questa breve relazione gli interventi prefigurati nel DEF e che vogliono sostenere l'opportunità di questa ripresa economica, utilizzando pienamente gli spazi di finanza pubblica, ai fini del rafforzamento e dell'espansione, continuando però a garantire il risanamento dei nostri conti pubblici. Sono misure che possono aiutare il nostro Paese a cogliere questa opportunità di crescita che, per molti versi, è unica nei modi in cui si profila. È un'opportunità che non possiamo davvero mancare di cogliere.
2015-04-23	PD	SantiniGiorgio	Non riprendo a questo punto del dibattito i numeri, che conosciamo bene e che sono citati in maniera chiara. Mi limito a dire che si passa dalla recessione degli anni scorsi ad una strategia di crescita già quantificata anche nel suo impatto numerico crescente nei prossimi anni, che ovviamente viene aiutata da quella che è stata definita una finestra internazionale favorevole: mi riferisco ai fattori esterni che conosciamo quali il quantitative easing, la riduzione dei tassi di interesse dello spread, il miglioramento del rapporto tra euro e dollaro,il basso prezzo del petrolio. Come però dice il DEF, si dovrà puntare soprattutto ed in modo convinto sull'aumento della domanda interna dei consumi e degli investimenti e questo mi pare il punto politicamente più rilevante sul quale è bene che il Parlamento discuta ed è bene che lo faccia proprio e lo prenda sul serio in ordine alla sua possibilità concreta di realizzazione. Alle obiezioni sollevate anche nel corso del dibattito sulla credibilità delle previsioni, quest'anno possiamo rispondere anche con elementi un po' più certi rispetto agli anni scorsi, perché è il primo anno di funzionamento a pieno regime dell'Ufficio parlamentare di bilancio. Senza citare l'ottima relazione presentata in sede di consultazione, credo che sia da registrare il dato di fatto della validazione di questo Ufficio parlamentare di bilancio - sottolineo parlamentare, che risponde dunque al Parlamento - rispetto a questi obiettivi, sulla base di un'analisi dettagliata di tutti gli istituti più importanti sul piano macroeconomico delle previsioni. Credo che si possa quindi partire da questa base con sicurezza e serietà e da questo fare le nostre osservazioni. A mio avviso è di fondamentale importanza dare forza, come si fa nel DEF, a tutti quei fattori che dipendono dal nostro Paese e che possono adesso agire concretamente sulla crescita, a partire naturalmente dal fatto che vanno accelerate e non fermate le riforme indicate in modo dettagliato nel piano nazionale. Senza entrare nel merito - lo hanno fatto molti colleghi - questo è un obiettivo generale di impostazione che va sicuramente mantenuto e messo a frutto in questo 2015 e nei prossimi anni. In particolare, voglio soffermarmi su alcuni fattori tra quelli contenuti nel Programma nazionale di riforma. Innanzitutto il tema degli investimenti. Io credo che, per il lavoro fatto nel corso del 2014 e in questo scorcio del 2015 e per il lavoro che dobbiamo fare, abbiamo di fronte a noi una strumentazione ampia, sia nel settore privato che nel settore pubblico, che è finalizzata a dare un sostegno e soprattutto a favorire un rilancio e a permettere un incremento degli investimenti. Cito solo, rapidamente, il meccanismo della garanzia sugli investimenti stessi, ormai perfezionato attraverso diversi provvedimenti legislativi, che va messo a regime, potenziato e alimentato; il sostegno al credito, punto fondamentale, in cui si incrocia, in questo momento, l'importante liquidità che deriva dalle norme e dai provvedimenti della Banca centrale europea al fatto che vanno aggiunte misure, come abbiamo detto nel corso delle consultazioni, per superare il pesante fardello delle sofferenze bancarie. Eliminare questo elemento, che sta facendo andare ancora il credito ad un regime più basso rispetto a quello che servirebbe, è un punto fondamentale che è assunto nel DEF e che dobbiamo sostenere con particolare forza. Sempre sul tema degli investimenti privati, è necessario completare il pagamento dei debiti della pubblica amministrazione, evitare che si formino nuovi debiti negli anni successivi e anche correggere, o meglio compensare alcune misure importanti, come lo split payment, che hanno però una conseguenza, cioè creano un credito IVA a carico delle aziende che credo sia interesse di tutti venga rapidamente onorato senza dare ancora adito a nuovi aumenti dei debiti della pubblica amministrazione nei confronti del settore privato. Quindi è necessario un intervento molto incisivo per sostenere lo sforzo degli investimenti che i privati dovranno fare anche in rapporto alle prospettive che apre, sia nel settore privato delle piccole e medie aziende sia nel settore pubblico, il piano Juncker. Dobbiamo batterci in sede europea per un suo rapido allestimento, con tutti i temi che conosciamo e per fare in modo che si intrecci fattivamente anche con gli interventi nazionali e quindi possa alimentare questa scelta. Per quanto riguarda il settore pubblico in particolare, voglio citare con molta convinzione la necessità, lo si dice nel DEF e credo si possa anche rafforzare questo intendimento, di dare corso all'uso dei fondi europei per la programmazione 2014-2020 che entra nel vivo adesso anche per i ritardi che abbiamo conosciuto nel precedente ciclo, andando ad incidere con più convinzione sulle finalità di questa programmazione dedicandola a tutti quegli asset di tipo territoriale, di tipo infrastrutturale, di contrasto del dissesto idrogeologico e di messa in sicurezza del territorio e di predisposizione delle esternalità che favoriscano lo sviluppo diretto degli investimenti. Questo è un punto a mio avviso veramente molto importante. Il Governo ci sta mettendo l'attenzione necessaria ed è importante che vi sia anche uno stimolo costante del Parlamento perché questo avvenga, in particolare rispetto alle procedure con le quali questi fondi vengono utilizzati. Esiste un'Agenzia per la coesione territoriale che sta finalmente lavorando e, soprattutto, è necessario superare i gravi ritardi che si alimentano, poi, nell'articolazione delle istituzioni nazionali e territoriali regionali che sono impegnate nell'utilizzo di questi fondi. Io credo che vadano utilizzate, senza paura, anche misure di poteri sostitutivi, laddove ci sono ritardi, per favorire l'ottimizzazione dei suddetti fondi europei che saranno, per certi versi, la parte fondamentale dei possibili investimenti pubblici, e penso in particolare alle infrastrutture. Sempre sul tema pubblico penso sia importante liberare gli investimenti nel territorio. La finanza locale, altri colleghi ne hanno parlato, è un punto delicato, in questo momento, di sofferenza ma anche di potenzialità. Noi dobbiamo proseguire nel percorso di superamento del Patto di stabilità, dell'adozione di criteri virtuosi nei bilanci (i fabbisogni standard e i costi standard), con la possibilità quindi di ricreare quel circolo virtuoso che anche nel territorio può dare un apporto importante a rimettere in moto gli investimenti. Sul tema dell'occupazione, ovviamente non secondario per quanto riguarda l'alimento della domanda interna perché significa reddito, significa capacità di consumo e anche, certo, possibilità di progetti di vita più seri e più a lungo termine, noi dobbiamo continuare con le azioni messe già in atto con il jobs act e anche valutare seriamente la possibilità, visto il successo di questa misura (è di queste ore un dato importantissimo relativo al mese di marzo in cui abbiamo un saldo positivo di oltre 90.000 nuovi contratti di lavoro, gran parte dei quali a tempo indeterminato, esattamente l'obiettivo che la legge di poneva) di mantenere questa incentivazione alle assunzioni a tempo indeterminato anche oltre il 2015, proprio per alimentare la lotta alla disoccupazione che è l'altro elemento che aiuta l'incremento del lavoro e quindi della domanda interna. Infine, credo vadano evitati con molta serietà, come fa il DEF, ulteriori aumenti di tassazione. Il DEF assume un impegno molto serio, duro, esigente: eliminare le clausole di salvaguardia. Lo fa attraverso i benefici che derivano dal miglioramento del ciclo economico e da una revisione della spesa realizzata in maniera intelligente. Pensiamo che questo sia un elemento da onorare in modo serio, realizzando tagli di spesa che non incidano sul livello dei servizi ai cittadini, ma sulle aree di sovrapposizione, di duplicazione e a volte di inefficienza ancora presenti. Si tratta di operare finalmente tenendo conto di fabbisogni e costi standard da un lato e, dall'altro, di una revisione della spesa sui beni intermedi e su molte altre modalità di utilizzo delle agevolazioni fiscali, che in alcuni settori non hanno forse più alcuna ragion d'essere. Occorre quindi fare in modo che questa revisione si faccia e la si realizzi in maniera seria, come elemento necessario ad evitare un aumento della tassazione. Se proseguiamo sulla strada indicata dal DEF, con la forza e la capacità di Governo e Parlamento di attuare le misure previste, attuandole con convinzione, pienezza, qualità ed efficacia, quegli obiettivi potranno essere raggiunti e forse anche migliorati. Si potrà in tal modo entrare davvero in una fase di crescita tendenzialmente stabile, ricorrente e continuativa, che è l'obiettivo finale di questo Documento di economia finanza per gli anni che abbiamo davanti.
2015-04-30	M5S	PagliniSara	Signora Presidente, prima parlavamo di animali, ed io annuncio altre macellerie sociali, sempre nel mondo del lavoro. Succede a Massa Carrara, dove 80 dipendenti dell'indotto della Nuovo Pignone passeranno da una ditta all'altra del subappalto con il rischio di perdere diritti relativi alle ferie e ai permessi. Addirittura, potranno subire tagli ai salari. Per questo i lavoratori sono in grande apprensione e sul piede di guerra, e per questo ieri hanno scioperato e manifestato davanti l'azienda. Questi 80 lavoratori si occupano degli imballaggi dei macchinari della Pignone-GE Oil & Gas. Si parla di proposte di abbassamento della retribuzione di 60-70 euro al mese. E guardate che, per queste persone, 60 o 70 euro sono veramente tante, al contrario di quello che sono per qualcuno di noi qui dentro. Dunque, questi signori potranno addirittura vedere abbassati i loro salari al mese ed essere riassunti con nuovi contratti, che ovviamente porteranno enormi vantaggi all'impresa, ma che per i lavoratori saranno invece tutti al ribasso dei salari e del diritto, e vedendosi anche scippata la tutela base dell'articolo 18. Licenziare questi lavoratori da domani, grazie al jobs act, diventerà facile come bere un bicchier d'acqua. E tutto questo grazie alle folli politiche imposte da Renzi e company ! Si tolgono i diritti e non si raccolgono i frutti. Leggo, infatti, alcuni dati giunti poco fa: nel mese di marzo la disoccupazione è tornata a salire del 13 per cento, e fra i giovani la disoccupazione è arrivata al 43,1 per cento. Tra gli 80 lavoratori di Massa Carrara, 50 sono a contratto a tempo indeterminato e 30 a tempo determinato. Sono tutti lavoratori della zona e dintorni. I lavoratori sono alle dipendenze di una ditta di Caserta, la TVA Imballaggi. La TVA è uscita dall'appalto per la Pignone e ai lavoratori sono state paventate, appunto, soluzioni di comodo che li vorrebbero riassunti dalla nuova ditta subappaltante. L'appalto è passato al Consorzio Toscana logistica, con sede a Firenze, che a sua volta l'ha rigirato ad una terza azienda, la FC Imballaggi di Benevento, ditta che casualmente è stata attiva due nanosecondi fa, la quale si è impegnata ad assumere i lavoratori, ma con le nuove regole tutte al ribasso. Ricordo in questa sede che il Governo ha dato modo agli imprenditori di assumere, elargendo sgravi fiscali importanti, 8.060 euro l'anno per tre anni, e di licenziare con i nuovi contratti a tutele crescenti solamente con uno schiocco delle dita. Ma la macelleria al ribasso non sta avvenendo solo per questi lavoratori di Massa Carrara... PRESIDENTE. Concluda, per favore. PAGLINI (M5S). Manca davvero poco. Ripeto, la macelleria al ribasso non sta avvenendo solo per questi lavoratori di Massa, ma in tutta Italia e in centinaia di aziende. Quindi, i lavoratori sono ricattati, sottopagati, sfruttati e senza più difese. Pertanto, chiedo ai cittadini se si rendono conto, sì o no, adesso, di dove li sta portando il folle progetto di Renzi e di chi oggi sta farneticando ed inneggia al nuovo ordine mondiale. Chiedo ai cittadini e ai lavoratori di fare qualsiasi cosa, di non abbassare la guardia e di rendersi conto davvero che, se non ci uniamo nella lotta, siamo tutti perdenti. Ai lavoratori di Massa, alle 80 persone che rischiano di vedersi decurtare i diritti e il salario auguro buona lotta.
2015-05-05	LN	ConsiglioNunziante	.. . C'è qui la senatrice Taverna che sta facendo un comizio, farò poi la stessa cosa quando farà la dichiarazione di voto. Si chiede al Governo, in linea generale, di promuovere iniziative volte ad informare e diffondere le metodologie alternative alla sperimentazione animale, con la finalità di abbandonare progressivamente l'utilizzo degli animali ad usi scientifici fino alla loro completa sostituzione. Si chiede anche di promuovere corsi di formazione per studenti e ricercatori per metodologie alternative, al fine di migliorare la qualità della scienza. La settimana scorsa, durante la seduta di giovedì mattina, abbiamo assistito allo svolgimento in Aula della discussione generale, quando si è poi arrivati ad illustrare queste mozioni. Il tenore delle mozioni, seppur con argomenti piuttosto simili, ha mostrato, semmai ce ne fosse stato bisogno, il fatto che le diverse sensibilità su un argomento così difficile più che unire, dividano (questo mi è parso di capire). L'obbligo della sperimentazione sugli animali - lo vogliamo ricordare in quest'Aula per chi ci ascolta da casa - avvenne dopo un singolo avvenimento, che si verificò nel 1937 negli Stati Uniti, dove, con la somministrazione di un nuovo antibiotico, morirono 107 persone; il farmaco venne poi somministrato a degli animali, che morirono a loro volta. Nel 1938, il Congresso americano, senza mettere nemmeno in dubbio se da tale avvenimento si potesse dedurre la prova che tutte le specie animali reagissero allo stesso modo alle varie sostanze chimiche, approvò pertanto una legge che impegnava le case farmaceutiche a provare la sicurezza dei propri prodotti; da qui, la sperimentazione sugli animali. Sicuramente non era la prima volta, ma sicuramente fu l'ufficializzazione per legge di questo sistema. A questo punto, c'è da farsi una domanda. Ce ne è da dire e c'è sicuramente un'ampia discussione: si tratta sicuramente di un argomento complesso e qui si apre proprio la discussione, che si è avuta già giovedì scorso, tra coloro che sono a favore e coloro che sono contro. Giovedì, durante l'illustrazione, abbiamo avuto la prova che i modi di vedere su questo argomento sono completamente opposti. La domanda ce la siamo posta anche noi come Gruppo. Avrete notato che il Gruppo della Lega Nord non ha presentato alcuna mozione, né ordine del giorno, ma ha cercato comunque, con questa dichiarazione di voto, di partecipare ad una discussione che riteniamo interessante, ma a volte non sempre utile. Qualcuno da casa mi ha chiesto perché non parliamo di cose più importanti come il lavoro, la disoccupazione o il PIL che non c'è, ed io ho risposto semplicemente, per non affondare la lama nella piaga, che anche noi parliamo dei temi che arrivano in Aula. La domanda principale è se sugli animali gli studi siano utili o inutili. C'è chi sostiene che siano utili perché gli animali e gli uomini condividono geni, meccanismi e funzioni biologiche che fanno degli animali un buon modello per capire cosa accade nella nostra specie. Di contro, c'è chi li considera inutili perché si tratta di organismi troppo diversi dall'essere umano. Sta di fatto che la ricerca sugli animali ha permesso e permette di curare o di lenire le principali malattie dell'uomo, come i tumori, le malattie cardiovascolari, quelle neurologiche, infettive e anche genetiche. L'altra domanda è se si possa ricercare un metodo alternativo alla sperimentazione e, forse, questa è la mamma di tutte le domande, cui, secondo il mio modo di vedere le cose, qualcuno ha tentano maldestramente di dare una risposta, anche negli interventi alla fine della seduta antimeridiana di giovedì e su questo probabilmente andrebbero concentrati tutti gli sforzi della ricerca. Il Sottosegretario, a questo proposito, dice che dobbiamo fare riferimento alla normativa europea, ma se per ogni cosa dobbiamo far riferimento a quella normativa, non so che tipo di apporto possano dare le nostre mozioni al Parlamento ed al Paese. Le mozioni sono veramente articolate, ma ho paura che - e la cosa si è chiaramente manifestata in discussione generale - possano prendere inevitabilmente una deriva animalista. Mozioni che in alcuni punti sono anche condivisibili, ma in altri veramente cadono nel burlesco. È condivisibile che si chieda il rafforzamento lungo tutta la filiera produttiva (anche il Gruppo della Lega lo considera necessario, tant'è che ha presentato dei provvedimenti in Commissione attività produttive che portano ad un'idea di etichettatura diversa per capire l'origine e le modalità di realizzazione dei nostri prodotti, per prevenire abusi e sofisticazioni, alterazioni e soprusi qualitativi ed economici), come condivisibile è la volontà di qualificare maggiormente la produzione italiana. Si è parlato anche del ruolo cruciale del veterinario, in quanto la questione animale è diventata una problematica ineludibile di questa stessa professione. In una di queste mozioni si chiede il suo rafforzamento, ma sono curioso di capire se si prenderà spunto da quanto dichiarato dal senatore, nonché veterinario, che giovedì scorso è intervenuto in Aula con la sua qualificata relazione e se ciò avrà un seguito. Poi si è fatto cenno in alcune mozioni, in una in particolare, a Natura 2000. Natura 2000 è il principale strumento della politica dell'Unione europea per la conservazione della biodiversità. Si tratta di una rete ecologica diffusa su tutto il territorio dell'Unione per il mantenimento degli habitat naturali delle specie di flora e fauna. Natura 2000 si riferisce alle zone speciali di conservazione (ZSC), ai siti di interesse comunitario (SIC) ed alle zone di protezione speciale (ZPS), che coprono il 19 per cento del territorio terrestre ed il 4 per cento di quello marino ed in questi luoghi è già previsto, signora Presidente, il divieto di uccisione di animali selvatici. Diverso è se con il punto 15) della mozione a prima firma della senatrice Amati, di cui con grande piacere ho visto il rappresentante del Governo chiedere l'eliminazione, si vuole infilare alla chetichella la questione del divieto assoluto di caccia. Se l'impegno che si chiede al Governo è proprio questo, allora il nostro movimento non può certo condividerlo.
2015-05-06	LN	ConsiglioNunziante	Negli ultimi cinque anni la Regione ha registrato una forte diminuzione dei livelli occupazionali e i dati ISTAT (non è dunque la Lega a dirlo) indicano che sono circa 43.000 le persone che hanno perso il posto di lavoro rispetto all'anno precedente. In particolare, risulta elevato il tasso di disoccupazione giovanile, il quale appare legato all'intensificarsi del fenomeno di abbandono prematuro degli studi. Anche qui c'è una questione legata alla chiusura delle scuole, che ha messo in difficoltà tantissime famiglie e ha portato a un incremento di questi abbandoni e probabilmente, come sosteneva il senatore Uras, anche a un'immigrazione di giovani verso il Continente e verso l'Europa. Poi parliamo anche di turismo. Ne abbiamo parlato molto poco in questo scorcio di legislatura che, oramai, comincia ad arrivare alla metà della sua durata. Il turismo dovrebbe farla da padrone in Sardegna, un turismo che, probabilmente, era il perno su cui far convergere tutte le attenzioni della politica locale. Mi spiace solamente che alcuni benpensanti abbiano cercato di scimmiottare ciò che nel 1990 è successo in America, dove per tre anni tutti i ricchi del Paese sono stati tassati (e giustamente, perché probabilmente erano quelli che ne avevano la possibilità). Io dico però che al ricco non gliela fai: i ricchi hanno spostato tutte le attività produttive in altri Paesi per mettere in difficoltà chi nell'indotto lavorava. Lo stesso è successo in Sardegna: tutti quelli che possedevano barche o yacht o avevano attività di un certo tipo, si sono spostati in Corsica o in Croazia. Questo ha messo in grandi difficoltà il comparto del turismo e dei porticcioli locali. In quel comparto, dove si calcola che per ogni quattro barche vi sia un posto di lavoro, vi è stata una moria di dipendenti gravissima. Parlavamo prima della questione del trasporto. La Sardegna è un'isola e, se è iniziato da qualche giorno Expo 2015 e si parla già di un Giubileo straordinario, l'idea era quella di mettere in condizione l'isola di vedere il potenziamento dei suoi scali aeroportuali, che facciano da perno per un unico sistema e che metta in condizione la Sardegna di poter interagire con l'intera Europa. Poi ci siamo chiesti come mai un'industria molto energivora come quella dell'alluminio avesse trovato casa proprio in Sardegna, dove l'energia costa il 20 per cento in più di quella nel Continente e che ha un peso enorme rispetto a quello che è il costo nell'intero Paese e in altri Paesi europei. Questo maggior costo, quindi, fa sì che le industrie siano poco appetibili e poco remunerative. La crisi economica della Sardegna è legata anche al fatto che non vi è una metanizzazione, cosa che mette in grandi difficoltà la Regione. Noi chiediamo, con questa mozione, che il Governo si impegni ad assumere le necessarie iniziative per il rilancio delle attività produttive nel territorio sardo e, più in generale, nel sistema industriale del Paese. Siamo convinti, infatti, che, se nel piccolo ognuno fa una cosa buona, tante cose buone fanno di questo Paese un buon Paese. C'è anche da parlare delle misure di riduzione del costo dell'energia: credo che questo Paese si debba dotare di un piano energetico ed industriale, cosa che in questi anni è stata veramente sottaciuta e non abbiamo avuto la capacità di creare qualcosa di positivo. Altro impegno che chiediamo al Governo è di favorire, attraverso lo strumento dell'accordo di programma, l'adozione di specifici percorsi per la riconversione industriale delle aree dismesse, al fine di favorire la nascita di nuove attività industriali nel territorio sardo e in generale in tutto il Paese. Credo che il problema sardo sia riconducibile al problema Italia. Mi dispiace si continui a parlare di ripresa, cosa che probabilmente non corrisponde alla realtà. Non so se sia perché questo jobs act in Sardegna non lo abbiate capito, ma, se già ho qualche dubbio che faccia bene qua in Italia, credo che lì addirittura non abbia trovato alcun tipo di applicazione. Si parla anche di lingua e cultura sarde (musica per le orecchie di noi leghisti). La Sardegna ha una specialità, per quanto riguarda la sua gestione amministrativa: si tratta di un elemento che non vogliamo assolutamente eliminare, ma chiediamo da tempo che anche le altre Regioni abbiano la possibilità di essere fruitrici di un sistema diverso, anche sotto il profilo fiscale. Se vogliamo risolvere i problemi della Sardegna, credo poi che il turismo sia una delle questioni più interessanti e bisognerà anche capire come abbattere il costo dell'energia e il cuneo fiscale, che in questo Paese è impressionante. In merito a quest'ultimo aspetto abbiamo una proposta: una flat tax al 15 per cento su tutto il territorio nazionale, che potrebbe mettere anche l'economia sarda nelle condizioni di essere rilanciata. Finché parleremo di 0,1, 0,2 o 0,3 per cento, per quanto riguarda la riduzione del cuneo fiscale, questo Paese non avrà alcuna possibilità di avere una ripresa e, di conseguenza, non l'avrà la Sardegna, già in difficoltà sia per la sua collocazione all'interno del Mediterraneo e la conseguente questione dei trasporti sia a causa di qualche politico locale, che ha ben pensato di spremere limoni che non hanno neanche più una goccia di succo.
2015-05-06	LN	ConsiglioNunziante	Parliamo quindi della Sardegna. Se i dati nazionali sono assolutamente negativi, quelli della Sardegna purtroppo li battono. La mozione n. 408, signora Presidente, tratta di una crisi che ormai sembra incancrenita nel sistema di questa bellissima isola. Le dimensioni della crisi di questa Regione sono particolarmente gravi: i dati della rilevazione Svimez parlano di una perdita complessiva, negli anni di crisi dal 2007, di oltre 13 punti di PIL; parlano di un tasso di disoccupazione di oltre il 19 per cento e di un tasso di disoccupazione giovanile pari o superiore al 54 per cento, ben più alto della media nazionale. Le famiglie povere sono arrivate al 24,8 per cento. Qui si inserisce il testo della nostra mozione.
2015-05-06	LN	ConsiglioNunziante	Signora Presidente, inizierei il mio intervento cercando di capire chi ringraziare per primo. Il Governo è stato molto sensibile nelle sue dichiarazioni, ma vorrei ringraziare soprattutto i nostri colleghi sardi - il senatore Uras, il senatore Floris ed altri - che hanno avuto la sensibilità di mettere in condizione il Senato di poter parlare finalmente di questioni molto delicate, e soprattutto chi ha avuto la sensibilità di sottoscrivere queste mozioni, perché ultimamente ci siamo occupati molto poco di problematiche di questo Paese legate all'industria, all'artigianato ed alle piccole e medie imprese e ci siamo occupati molto poco, e continuiamo ad occuparci molto poco, di turismo. Le mozioni sono complesse e molto articolate, le premesse che precedono le richieste al Governo sono veramente cogenti e, proprio perché attuali, queste mozioni sono drammatiche. Non saprei se definire le mozioni come un grido di dolore, ma sicuramente le interpreto come un grido di aiuto. Queste mozioni vogliono portare a conoscenza di tutti, soprattutto di questa Assemblea, ma in generale di tutto il Paese, quali sono le problematiche di questa Regione. Sono sicuro, però, che oltre alle mozioni ci sarà qualcos'altro da fare: dovremo tentare di mettere in condizione noi stessi di poter legiferare in un senso positivo. L'idea di poter parlare di questioni concrete ci ha affascinato da subito: si tratta di questioni, come dicevamo prima, troppe volte accantonate, forse perché la legge elettorale era più importante e adesso ci sarà la questione del Senato che metterà in disparte anche le problematiche legate ancora all'industria, al turismo, alle piccole e medie imprese ed al debito pubblico. Ebbene, la Sardegna è una Regione favolosa, una terra unica, che possiede un'autonomia tra l'altro del tutto particolare, più accentuata rispetto alle altre per via di situazioni storiche e geopolitiche specifiche. La Regione Sardegna, come altre, è individuata come speciale nell'articolo 116, comma 1, della Costituzione e per sgombrare il campo da qualunque dubbio, come ho già detto nell'illustrazione della mozione, noi della Lega Nord non chiediamo assolutamente di eliminare la forte autonomia che la Costituzione attribuisce alle attuali Regioni a statuto speciale, ma crediamo sia necessario aumentare il grado di autonomia delle Regioni a statuto ordinario, permettendo loro di ragionare in termini economici un po' diversi e prendendo come modello di riferimento, per quanto ci riguarda, le specialità e mi riferisco alle mie zone del Nord. Fatta questa premessa, in primo luogo vorrei far notare che se ogni Regione fa bene nel suo piccolo, non fa solo bene a sé stessa, ma all'intero Paese. Auspico quindi che lo Stato centrale metta queste Regioni in condizioni di poter ben operare. Le mozioni in esame, signora Presidente, trattano della crisi economica e sociale che attraversa la Sardegna, una crisi di dimensioni particolarmente gravi. Come dicevamo prima, dal 2007 sono stati persi tredici punti percentuali di PIL, il tasso di disoccupazione si aggira attorno a una cifra del 19 o 20 per cento, la disoccupazione giovanile è al 54 per cento e le famiglie povere sono il 24-25 per cento. Sono dati spaventosamente superiori alla media nazionale, che è già di per sé drammatica. Anche se la Sardegna è rappresentata in tutti i cartelloni pubblicitari come un territorio molto bello (ed effettivamente lo è) ha problemi, con ripercussioni economico-finanziarie, nelle aree sottoposte a servitù militari che richiedono la bonifica dei siti; si tratta di danni che negli anni hanno determinato problematiche sociali ed economiche su siti che poi sono diventati improduttivi; si riscontrano, poi, problemi ambientali anche per le acque che abbisognano di bonifiche. Si passa poi a ragionamenti sulle scorie nucleari, un tema che presenta grandi problemi, o alla questione del regime carcerario, perché nell'isola vi sono moltissimi posti per detenuti ai sensi dell'articolo 41- bis. La Sardegna non ha avuto più fortuna, anzi ha subito qualche grande problematica, a seguito delle calamità che l'hanno colpita nel 2013 e ad oggi non ha avuto ancora risposte positive. Passando poi all'energia, la Sardegna è l'unica Regione senza metano. Parlavo prima con una collega la quale sosteneva che del metano non c'è bisogno e che forse bisognerebbe avere più attenzione per altre questioni. Anche a questo proposito sarebbe il caso di mettersi d'accordo; non siamo l'IKEA, ma qualche tavolo possiamo anche farlo: mettiamoci d'accordo su quale sia la cosa migliore per quest'isola. Il costo dell'energia è del 15 per cento più alto che nel resto del Paese, dove è già il più alto che nell'intera Europa; si capisce quindi perché la filiera dell'alluminio in particolare abbia avuto le problematiche che ben conosciamo. Si parla di mobilità, un diritto costituzionalmente tutelato, ma non garantito di fatto perché, essendo un'isola, probabilmente bisognerebbe avere più attenzione per i trasporti aerei e via mare, per non parlare della viabilità interna all'isola stessa. Quanto alle strategie industriali, in un periodo in cui le vertenze occupazionali sono all'ordine del giorno, in cui la compagnia aerea Meridiana e la società Meridiana Maintenance sono in forte difficoltà, mi è parso di capire che l'impegno del Governo è scarso o sicuramente molto poco incisivo. L'agricoltura - questo era l'oggetto della discussione che ho avuto prima con la collega - è uno dei fattori che andrebbe sicuramente valorizzato, perché la Sardegna è un territorio molto complesso che fa delle specialità una questione di carattere nazionale ed europeo. Quanto alla scuola - e qui casca l'asino - si riscontra la chiusura di moltissimi istituti, come è capitato nell'intero Paese, ma le difficoltà legate alla mobilità interna hanno acuito ancora più le problematiche in quest'isola. La morfologia dei territori non ha certamente aiutato, costringendo le famiglie a forti spostamenti e credo che di fatto abbia influito molto sull'abbandono scolastico, in una Regione che ha già il triste primato del più alto tasso di dispersione scolastica. Stessa sorte per i tribunali e per i giudici di pace. E chi più ne ha, più ne metta. È lo specchio di questo Paese, probabilmente visto con una lente di ingrandimento. La mozione in votazione chiede che il Governo riveda alcune questioni e, come in tutte le mozioni che sono state presentate, gli si chiede di attivarsi concretamente per tutelare gli interessi territoriali, con una collaborazione tra Stato e Regioni, coinvolgendo il sistema delle autonomie. Pieno riconoscimento all'ordinamento autonomo dell'isola, ma con uno sguardo a quelle Regioni che hanno voglia di mettere in discussione questo sistema centralistico, che è sempre più centralistico. E il riconoscimento ai più alti livelli della lingua sarda. Cari senatori sardi, questo riconoscimento può essere ricondotto anche ad altre regioni. In Italia abbiamo 20 regioni e sarebbe bellissimo che ci fosse una mozione alla settimana su ogni regione, per mettere in condizione questo Senato di lavorare su questioni squisitamente tecniche e serie. Qualcuno ha chiesto di inserire nell'agenda di Governo la questione sarda. Questa è un'ottima idea. La questione sarda potrebbe essere un modello su cui lavorare. C'è molto da fare e magari potrebbe nascere qualche buona idea anche per gli altri territori di questo Paese. Parlare di produzioni, parlare di tipicità, parlare di cultura e di lingua è musica per le orecchie di questo Gruppo. Dovrà lavorare molto il Governo, però, perché la Sardegna è assetata di energia e di infrastrutture e vuole essere messa in condizione di sfruttare sia l'agricoltura che il turismo in modo serio. Il senatore che mi ha preceduto ha parlato di poca lungimiranza della politica locale. A mio avviso, chi pensa di poter "fregare" i ricchi mettendoli nella condizione di dover pagare qualche soldo in più per risollevare le casse della regione probabilmente non ha capito nulla e metterà in crisi solo ed esclusivamente le maestranze e gli operai, che lavorano intorno al business del vip e del "vippume" che gira per la Sardegna e intorno all'indotto legato al turismo e che ci rimetteranno in prima persona. Noi siamo fiduciosi che questo Governo possa mettere in condizione quest'Assemblea e le Commissioni di lavorare su queste problematiche. Ben vengano queste mozioni. Sarà un inizio, per poter parlare seriamente di un piano industriale e di un piano energetico nazionale, cosa che in questo periodo abbiamo fatto molto raramente e forse anche malamente.
2015-05-06	M5S	CottiRoberto	Signora Presidente, annuncio il voto favorevole su tutte le mozioni e sull'ordine del giorno G1 da parte del Movimento 5 Stelle, a condizione però che vi sia una votazione per parti separate su alcune mozioni, di cui poi parlerà il collega Santangelo specificando su quali punti si richiede la votazione per parti separate. Sulla Sardegna si dovrebbe parlare ore e ore per spiegare i motivi per i quali ci si trova in una situazione diversa rispetto alle altre Regioni italiane. È come se ci trovassimo nel fondo di un barile in cui è molto facile entrare ma molto difficile uscire. Immaginiamo che questo barile rappresenti la situazione produttiva dalla Sardegna: è molto più facile per altri riempire questo barile che per i sardi uscire dai loro confini territoriali e superare l'insularità. Questo problema ci differenzia sicuramente dalle altre Regioni, ma ci distingue anche il fatto che storicamente le scelte operate in Sardegna, quasi sempre esogene, non sono mai state funzionali all'economia e alla vita dell'isola. Inutile ricordare che solo nel 2013 abbiamo perso il 4,4 per cento del prodotto interno lordo. Si registrano 43.000 posti di lavoro persi in un anno, una disoccupazione generale al 19 per cento e giovanile addirittura al 54 per cento, più elevati costi di energia, rischio di monopolio nei trasporti, che non possono essere gestiti dalla Regione: sia i trasporti aerei che navali sono gestiti da altri e ci rendono succubi di scelte che non vengono fatte in Sardegna. Di solito in Sardegna vengono collocate iniziative - di tipo economico, sociale o di altro tipo - funzionali ad altri luoghi: pensiamo ai poligoni militari, ai penitenziari e anche alle tante dismissioni che si stanno operando in questo periodo, nel settore della giustizia, della motorizzazione, degli uffici finanziari, a seguito delle quali vengono chiusi presidi importanti per un territorio come quello sardo, che ha una densità di popolazione molto più bassa della media italiana e che ha anche problemi di trasporti interni e di collegamento tra una zona e l'altra dell'isola. Per concludere il mio intervento in dichiarazione di voto, dico che ci troviamo molto in sintonia con quanto è stato detto in quest'Aula, tranne che in un particolare settore - quello militare - non potendo assolutamente accettare ipotesi di rilancio economico della Sardegna fondate sulla costruzione di ordigni di morte, mezzi militari e altre diavolerie
2015-05-06	PD	CuccaGiuseppeLuigiSalvatore	Abbiamo la consapevolezza di vivere un momento di enorme difficoltà in tutto il Paese che, pur in presenza di timidi segnali di ripresa, patisce comunque ancora due grandi emergenze: quella sociale, con il crollo occupazionale, e quella produttiva, con la progressiva desertificazione delle aree industriali. La Sardegna patisce in modo particolare queste emergenze, apparendo sempre più povera, con livelli di disoccupazione, soprattutto giovanile, assai allarmanti ed una recessione che allontana l'orizzonte della ripresa, a dispetto di quanto sta accadendo nel resto del Paese.
2015-05-06	PD	ParenteAnnamaria	(ore 12,29) ( Segue PARENTE). Quindi, signor Sottosegretario, dovremo decidere come indirizzare gli investimenti, soprattutto quelli aggiuntivi, e come rendere agibili le autostrade digitali che si stanno costruendo anche nel Sud Italia. Potremmo pensare di indirizzare gli investimenti verso un grande piano di digitalizzazione di tutte le scuole italiane, che in alcuni Paesi europei è presente. Non vorrei tornare a discutere nuovamente, tra sei mesi, di dati negativi sulla disoccupazione. Penso che dovremmo invece tornare qui - tra sei o tra otto mesi: diamoci un termine - per dire che lo sviluppo innovativo e competitivo del nostro Paese è accompagnato da un grande sviluppo del lavoro. Penso che dovremmo concentrare tutte le nostre forze in questo impegno, perché - lo ripeto - abbiamo la grande occasione di tenere insieme sviluppo e occupazione.
2015-05-06	PD	SaggeseAngelica	Tuttavia, il settore agricolo è e rimane ancora strategico per il nostro Paese: negli ultimi anni la fase recessiva è stata in parte controbilanciata da un aumento delle esportazioni che ha consentito di migliorare la bilancia alimentare e da una ripresa degli investimenti da parte degli agricoltori. La stessa riduzione del numero di imprese può inquadrarsi in un processo di riorganizzazione generale del settore tendente ad una graduale dismissione delle microimprese e ad un ampliamento delle dimensioni di quelle che operano sul mercato. Dall'altro lato, l'altra finalità che si è tentato di raggiungere era quella di offrire ai giovani un futuro nel settore agricolo, che rappresenta un'importante possibilità di svolta soprattutto in un contesto, quello del Centro-Sud, che vede ancora oggi elevatissime percentuali di disoccupazione giovanile. A tal fine, l'affiancamento economico e gestionale è proprio uno strumento funzionale alla realizzazione di una sorta di staffetta generazionale. L'esperienza di chi lavora da anni nel settore, contemperata dall'entusiasmo e dall'energia delle classi più giovani sono un mix che può condurre ad un deciso sviluppo dell'agricoltura. In particolare, l'obiettivo è favorire una forma di affiancamento tra agricoltori ultrasessantacinquenni o pensionati e i giovani, non proprietari di terreni agricoli, di età compresa tra i diciotto e i quarant'anni, in vista del graduale passaggio della gestione dell'attività d'impresa dai primi ai secondi. Prima di entrare nel merito, lo strumento che si è scelto di utilizzare non è stato quello della delega al Governo. Si è scelto di utilizzare lo strumento regolamentare che è sicuramente più flessibile e che richiede tempi più brevi, soprattutto nella prospettiva di eventuali integrazioni, perché si è previsto un tempo entro il quale verificare il punto di attuazione della normativa e i benefici che derivano al ricambio generazionale dall'introduzione di queste norme. Il regolamento sarà chiamato a stabilire una serie di elementi: la durata dell'affiancamento, che non potrà eccedere i tre anni, un tempo ragionevole per consentire il passaggio del know-how dagli «anziani» ai giovani. Sono previste poi - grazie a questa staffetta - forme di agevolazioni e sgravi fiscali analoghi a quelli previste dalla normativa vigente per le start-up. Alla conclusione dell'attività di affiancamento, si delineano varie ipotesi possibili: un subentro del giovane imprenditore agricolo, un contratto di conduzione o ancora la previsione di apposite forme di compensazione. Quello che emerge e che viene fuori in maniera fondamentale e importante è che tutto il progetto di affiancamento si basa su un progetto imprenditoriale, che deve essere predisposto dal giovane agricoltore, che mira a definire i reciproci obblighi nella gestione dell'impresa e che prevede norme precise di compartecipazione agli utili. Infine, il regolamento prevederà il regime dei miglioramenti fondiari, le forme di garanzia anche per le coperture infortunistiche e una serie di ulteriori norme agevolative per la gestione e l'utilizzo dei mezzi agricoli. Si tratta insomma di un pacchetto di misure di cui il settore agricolo aveva fortemente bisogno. Oggi in Italia il fenomeno dell'invecchiamento degli imprenditori agricoli ha carattere strutturale ed è frutto di una doppia difficoltà: quella degli anziani ad uscire dal settore e quella dei giovani ad entrarvi. Ecco perché era assolutamente necessario intervenire e prevedere misure che consentissero agli agricoltori più esperti, che conoscono le caratteristiche strutturali, infrastrutturali e anche naturali dei terreni di trasmettere queste notizie, spesso non apprendibili dagli studi, alle giovani generazioni. È in questa direzione di ricambio generazionale che si inserisce anche l'articolo 10 del provvedimento, relativo alla creazione della banca delle terre. Anche qui, si tratta di una sorta di inventario in cui si mettono insieme domanda ed offerta di tutti i terreni, con tutte le caratteristiche accessibili anche via Internet, in modo da consentire a chi abbia voglia di accedere al terreno di facilitare il processo di compravendita e di avvicendamento nella conduzione dei terreni. In conclusione, penso che questa scelta sia strategica e ampiamente condivisibile, volta ad incentivare l'ingresso dei giovani. Già nei mesi scorsi questo Parlamento ha approvato delle misure in tale direzione ed altre se ne aggiungono oggi. L'obiettivo è sempre quello di premiare e valorizzare coloro che sono in possesso di un titolo di studio adeguato e che ancora non hanno avuto modo di fare un'esperienza pratica nel settore agricolo; coloro che non hanno ereditato un terreno o coloro che, più semplicemente, nonostante le difficoltà, credono ancora nella terra e hanno ancora voglia di provare a fare impresa in un settore complicato quale quello agricolo.
2015-05-07	LN	ConsiglioNunziante	Signor Ministro, lei ha elencato le molte azioni che il Governo ha fatto e intende fare. Alcune di queste sono ritenute positive, ma i loro effetti saranno chiari tra qualche mese o tra qualche anno. Attualmente, quindi, si tratta di previsioni che restano sulla carta. I dati dicono che la nostra ipotetica ripresa è comunque molto più bassa di quella di altri Paesi dell'Europa. Abbiamo una disoccupazione al 13-14 per cento e quella giovanile è compresa tra il 42 e il 43 per cento. Abbiamo un debito pubblico in continuo aumento, nonostante vi siano alcuni dati economici positivi come un prezzo del petrolio mai così basso e un'immissione straordinaria di liquidità da parte della Banca Centrale Europea. Non ci siamo preoccupati delle delocalizzazioni, perché le consideravamo una conquista di mercati esteri, e non abbiamo visto nemmeno un abbozzo di strategia industriale capace di ribaltare significativamente il trend economico molto negativo. Probabilmente ha ragione il senatore Carraro: di tutte le cose positive da lei elencate se ne è accorto solamente il Governo.
2015-05-07	PD	ValdinosiMara	Molto brevemente, ringrazio la signora Ministra per averci dato un quadro ampio ed articolato delle attività e delle iniziative messe in campo dal suo Ministero. Ritengo che lo snodo dell'innovazione e della ricerca sia davvero fondamentale e che l'utilizzo dei fondi europei sia da questo punto di vista strategico. Naturalmente siamo sono all'inizio del periodo di programmazione, anche se le iniziative e le attività messe in campo a livello di incentivazione sono già diverse e molto significative ed importanti. Dovremo nel corso del tempo prestare attenzione e monitorare attentamente il buon utilizzo e l'efficacia di questi finanziamenti, che sono veramente rilevanti e che devono servire a far crescere il nostro sistema produttivo e, soprattutto, a ridurre il tasso di disoccupazione, così da fornire davvero una grande prospettiva per i nostri giovani.
2015-05-07	PD	ValdinosiMara	Signora Ministra, le ultime previsioni economiche della Commissione europea sono incoraggianti. Secondo tali previsioni, il prodotto interno lordo crescerà mediamente nei Paesi membri dell'1,8 per cento nel 2015 e anche le stime per l'Italia sono positive. La Commissione indica per il nostro Paese una crescita del PIL pari all'1,4 per cento nel 2015 e prevede anche un miglioramento dei conti pubblici sia per quanto riguarda il deficit che il debito. Anche l'ISTAT ha pubblicato, proprio oggi, dei dati incoraggianti sia riguardo al PIL, sia riguardo alla crescita degli investimenti, stimolati dal miglioramento delle condizioni di accesso al credito, ma soprattutto fanno ben sperare le prospettive di aumento dell'occupazione e la previsione di riduzione del tasso di disoccupazione che nel 2015 si attesterà, sempre secondo l'ISTAT, al 12,5 per cento, per diminuire ulteriormente nei due anni successivi. Sono convinta che questi siano segnali tangibili della ripresa in atto nel Paese. Ma alcuni segnali sono ancora troppo deboli, come quelli riferiti al tasso di disoccupazione; in particolare è ancora troppo alto il tasso di disoccupazione giovanile: quasi un giovane su due, voglio sottolinearlo, è senza lavoro. Sul mercato del lavoro il Governo è intervenuto efficacemente con la decontribuzione dei contratti a tempo indeterminato prevista nella legge di stabilità e con il jobs act. Al di là dei dati altalenanti, credo che i frutti di queste scelte si vedranno nel prossimo periodo: sarà la ripresa economica, da tutti certificata, a trainare la ripresa dell'occupazione. È possibile intervenire per accelerare la ripresa? È la domanda che mi pongo e che le pongo. Sono convinta che il Governo debba spingere con convinzione sulla strada dell'innovazione, specialmente per quanto riguarda le piccole e medie imprese, da sempre il tessuto fondamentale della nostra economia e produttività. Voglio portare l'esempio della mia terra, la Romagna, e della Provincia di Forlì.
2015-05-19	PD	AlbanoDonatella	Signor Presidente, vorrei far presente a questa Assemblea che, mentre si stanno manifestando i primi segnali della ripresa economica in Italia - notizia della scorsa settimana - con il PIL che ricomincia a crescere e segna un aumento dello 0,3 per cento, nel Ponente ligure questi segnali tardano ad arrivare. Oltre alla vertenza che riguarda il futuro del pastificio Agnesi di Imperia, recentemente si è appreso che anche lo stabilimento farmaceutico Cipriani Srl, sito a Ventimiglia, si appresta alla chiusura. La Cipriani Srl fa parte del gruppo Arkopharma, leader europeo della produzione e distribuzione di medicinali fitoterapici e integratori alimentari. Ora, nonostante i bilanci in attivo e la presenza di mezzi di produzione piuttosto recenti, di soli dieci anni, la dirigenza del gruppo Montagu private equity, proprietaria di Arkopharma, ha deciso di chiudere, a luglio 2016, lo stabilimento ventimigliese, per spostare la produzione in Francia, nello stabilimento sito a Carros, Nizza. Il territorio ligure, già duramente provato dalla crisi economica e caratterizzato da un tasso di disoccupazione più alto delle altre regioni del Nord Italia, rischia di perdere ulteriori posti di lavoro ad alta specializzazione - ben 63 - in una zona, quale quella del Ponente ligure, dove è stata accertata con l'esito del processo denominato «La svolta», la presenza radicata della criminalità organizzata. Sappiamo, cari colleghi, che la mancanza di occasioni di lavoro e di speranza nel futuro può spingere le persone a cedere alle offerte della criminalità organizzata. Non si tratta qui solo della crisi lavorativa che interessa i dipendenti di uno stabilimento, ma dei segnali che vengono dati ai territori, perché l'Italia deve ripartire tutta, senza lasciare nessuno indietro. Dunque, dobbiamo dare proprio ai territori più duramente colpiti nuovi segnali di speranza per il futuro.
2015-06-04	M5S	MoroneseVilma	Signora Presidente, il 29 aprile è stata presentata presso il Senato della Repubblica questa interpellanza urgente sulla grave situazione occupazionale che coinvolge i lavoratori del gruppo Indesit, acquisiti dall'azienda americana Whirlpool, e ci rammarichiamo del fatto che, nonostante il Regolamento del Senato, all'articolo 156- bis, preveda la discussione entro i quindici giorni dalla presentazione, non si è voluto provvedere nei tempi dovuti, forse per non creare imbarazzo al Governo nel rispondere prima delle elezioni appena svolte. Detto questo, entriamo nel merito della questione. L'atto parlamentare sottoscritto dall'intero Gruppo dei senatori del M5S ripercorre i momenti più importanti della vicenda che oggi tenterò di sintetizzare. A dicembre 2013, presso la sede del MISE, si concludeva una lunga trattativa tra l'azienda Indesit, il Governo e le parti sociali con la firma di un accordo che prevedeva precisi e stringenti impegni da parte dell'azienda, tra cui la rinuncia a ricorrere all'utilizzo di procedure di mobilità unilaterali dei dipendenti degli stabilimenti italiani fino al 2018 e investimenti considerevoli pari a 83 milioni di euro ripartiti tra le varie sedi di Fabriano, Melano, Albacina, Comunanza e Carinaro. Si prevedeva, altresì, una riorganizzazione delle produzioni di queste sedi per farle diventare poli di eccellenza, ognuno con una propria missione produttiva ben precisa. Già qui si delineava il primo atto irresponsabile di questo Governo che, sottoscrivendo questo accordo, non aveva voluto inserire alcuna clausola di salvaguardia per i lavoratori e, cioè, una clausola che imponesse il rispetto dello stesso anche in caso di acquisizioni future, né prevedeva eventuali penali a carico dell'azienda. Vi è un secondo grande errore: era anche prevista l'istituzione di un comitato tecnico paritetico con la partecipazione del MISE allo scopo di monitorare il rispetto dell'accordo. Il comitato non ha svolto alcun controllo, considerato che gli investimenti previsti della Indesit non si sono mai visti e che le nuove linee di produzione non sono state mai avviate. Dicevamo prima della clausola di salvaguardia perché - guarda caso - a soli sette mesi dalla firma di questo accordo, nel luglio del 2014, la Whirlpool acquisisce la Indesit e il presidente del Consiglio dei ministri Renzi, commentando la notizia dell'acquisizione, sosteneva che si trattava di un'operazione fantastica e che aveva parlato personalmente con gli americani a Palazzo Chigi. Non contento, successivamente, ad un incontro con gli operai a Pompei, Renzi ha ribadito che, nonostante ci fosse stata una richiesta più generosa da parte dei cinesi, lui aveva spinto per gli americani perché gli davano più garanzia proprio sul lavoro occupazionale. Quali fossero queste garanzie non lo abbiamo mai saputo. Arriviamo al 16 aprile 2015: la Whirlpool presenta in anteprima il piano industriale al ministro Guidi e, da fonti giornalistiche si apprende la notizia della chiusura di ben 3 stabilimenti e 1.350 esuberi. Ma lo stesso giorno il ministro Guidi rilascia un comunicato stampa nel quale dichiara di aver ottenuto la conferma dell'impegno dell'azienda al rispetto dell'accordo del dicembre 2013 e ad evitare i licenziamenti fino al 2018. Già non ci spieghiamo la contraddizione tra le dichiarazioni dell'azienda Whirlpool e quella del Ministero, ma la cosa più assurda è che da quel momento si sono aperti e chiusi numerosi tavoli di trattativa, e con quale risultato? Al tavolo del 20 maggio 2015 la Whirlpool ha portato il numero degli esuberi da 1.350 a 2.060. Alla faccia delle garanzie degli americani! La credibilità del Governo è pari a zero. Lo si vede dal non rispetto dell'accordo del 2013, dal risultato dei tavoli di trattativa, dove la situazione degli operai è peggiorata, e anche da come la Whirlpool tratta i rappresentanti del Governo. Considerate che nell'incontro a Carinaro, in provincia di Caserta, l'11 maggio scorso, la sottosegretaria Bellanova voleva fare una visita di cortesia allo stabilimento e invece la Whirlpool le ha chiuso le porte in faccia, non permettendole di entrare. Forse - e ribadisco forse - gli intrecci tra l'azienda di famiglia del ministro Guidi e la società americana hanno di fatto reso debole la trattativa in corso e forse - dico forse - il potere contrattuale dello Stato italiano è del tutto viziato, essendoci anche questo potenziale conflitto di interessi. E magari il Governo potrebbe essere addirittura sotto ricatto! Vogliamo ribadire che la situazione dei lavoratori della Whirlpool riveste ormai carattere nazionale. Come già detto, siamo passati da 1.350 esuberi a 2.060, aggiungendo al numero degli operai anche 480 impiegati e più 150 addetti alla ricerca e sviluppo. Quindi, il rischio licenziamento interessa circa un terzo dei lavoratori totali dell'azienda, che sono 6.740. La strategia della Whirlpool di aumentare gli esuberi potrebbe avere come finalità quella di chiedere al Governo ulteriori concessioni quale moneta di scambio; concessioni che potrebbero essere già state addirittura concordate. L'azienda, infatti, ha dichiarato che sarebbe disponibile a congelare gli esuberi fino al 2018 solo a patto di poter contare fino ad allora sugli ammortizzatori sociali. A ciò si aggiunga che si tratta di società che hanno di fatto goduto di aiuti di Stato di diverso tipo e con nessun tipo di obbligo o penale da corrispondere: prima la Indesit, che ha incassato fior fiore di soldini per poi delocalizzare in Turchia una parte della produzione proprio di Caserta, e dopo la Whirlpool, che ha pensato bene di prendere il marchio italiano Indesit, il pacchetto clienti che questa offriva, incassare dallo Stato italiano i soldi per gli ammortizzatori sociali - come d'altronde dichiarato anche dall'amministratore delegato, dottor Castiglioni, in audizione proprio qui in Senato - e poi decidere di chiudere e licenziare. Della serie: arrivederci e grazie. Ora credo che gli operai abbiano diritto quanto meno a delle risposte dirette e precise alle domande che abbiamo formulato in maniera altrettanto puntuale, vale a dire: se siano state effettivamente poste in essere garanzie occupazionali, così come annunciato, e, in caso affermativo, in cosa consistono; se quanto riportato dall'offerta pubblica di acquisto corrisponde a ciò che era previsto nei piani sottoposti al Presidente del Consiglio dei ministri nel mese di luglio 2014, se questi ultimi corrispondano al piano industriale presentato ufficialmente il 16 aprile 2015 e se, quindi, lo stesso presidente Renzi fosse a conoscenza, già a quella data, dei possibili piani di fusione, accorpamento, chiusura nonché del reale numero di esuberi previsti; ancora, quali azioni, in riferimento alle garanzie per i lavoratori, intenda intraprendere per tutelare i livelli occupazionali degli stabilimenti Indesit italiani, in particolare quelli di Fabriano, Comunanza, Teverola, Carinaro e None; quali misure intenda mettere in atto per garantire l'occupazione dei 1.350 esuberi, oggi diventati 2.060. E ancora, vogliamo conoscere i dati relativi all'ammontare complessivo e dettagliato degli aiuti di Stato erogati, nei confronti della Indesit prima e della Whirlpool dopo, e di conseguenza verificare se ricorrano i presupposti per revocare i contributi ricevuti, così come previsto dalla legge di stabilità per il 2014, da noi approvata (articolo 1, comma 60, della legge n. 147 del 2013) che prevede, per salvaguardare il mercato del lavoro e la produzione locale, che debbano essere restituiti gli incentivi statali concessi alle aziende che delocalizzano le attività produttive in uno Stato non appartenente all'Unione europea. Si chiede altresì di sapere quali misure intenda adottare il Governo, sia in sede nazionale che europea, per fermare o arginare la delocalizzazione della produzione italiana verso i Paesi dell'Unione europea che presentano un costo del lavoro nettamente più vantaggioso e, al riguardo, se non ritenga necessario diminuire la tassazione diretta e indiretta verso le imprese italiane, così da poterle rendere competitive sul territorio europeo; quale sia lo stato di attuazione del tavolo nazionale dell'industria del bianco presso il Ministero dello sviluppo economico, richiesto ed ottenuto dai sindacati, e, in ultimo, se non ritenga, che i rapporti commerciali tra le attività industriali della famiglia del ministro Guidi e la Whirlpool possano costituire una situazione di conflitto d'interesse e, in caso affermativo, quali iniziative intenda assumere al riguardo. Le difficili condizioni economiche e l'altissima percentuale di disoccupazione, sia nella zona di Caserta-Napoli che nel fabrianese, rischiano - a nostro avviso - di causare ulteriori fenomeni di desertificazione industriale, considerato il numero altissimo di operai che rischiano il licenziamento. Chiedo quindi qui, oggi, al Sottosegretario presente di rispondere in maniera inequivocabile a tutti i punti posti nell'interpellanza, considerato fra l'altro che la stanno guardando da casa tutti gli operai Whirlpool, ex Indesit. E chiedo, per rispetto a questi lavoratori, di non dilungarsi in frasi di circostanza, ma di andare in maniera diretta ed esaustiva al nocciolo della questione. Concludo, ricordandovi, semmai ve ne foste dimenticati, che l'articolo 1 della nostra Costituzione recita: «L'Italia è una Repubblica democratica fondata sul lavoro » e l'articolo 4 recita: «La Repubblica riconosce a tutti i cittadini il diritto al lavoro e promuove le condizioni che rendano effettivo questo diritto».
2015-06-17	M5S	PugliaSergio	Signor Presidente, qui c'è stata una sentenza della Corte costituzionale che è andata a fare un percorso anche logico di ciò che il nostro dettato costituzionale ci impone in riferimento al diritto del lavoratore a una giusta retribuzione. La chiama proporzionale alla quantità e qualità di lavoro sufficiente ad assicurare a sé e alla sua famiglia un'esistenza libera e dignitosa. Ovviamente qualcuno già potrebbe pensare: «Ma stiamo parlando di pensioni, caro Puglia!». La risposta a questa osservazione è quello che c'è scritto all'interno della sentenza della Corte costituzionale, anche se non c'era bisogno che la Corte ci ricordasse quello che sto per dire, ossia che la pensione è una retribuzione differita: io ho versato, dopodiché, quando sono andato in quiescenza, quando ho smesso di lavorare, tu, Stato, mi ritorni indietro dei soldi. Ovviamente questi soldi che mi devi ridare devono consentire un'esistenza libera e dignitosa a me e alla mia famiglia. In che modo si assicura questa esistenza libera e dignitosa? Attraverso la perequazione automatica delle pensioni. Cos'è questa parola strana? Semplicemente l'adeguamento dell'importo della pensione al costo della vita. Cosa succede se io non adeguo? Ne andrà di mezzo sicuramente quel nucleo familiare. Ricordiamo anche a noi stessi che i pensionati oggi sono diventati l'ammortizzatore sociale di questo Stato italiano che purtroppo deve avere la disoccupazione a livelli esagerati. È inutile che il Presidente del Consiglio ci venga a dire che la disoccupazione ormai è a livelli tranquilli. No, la disoccupazione c'è e sta ancora una volta superando dei livelli preoccupanti. Molto spesso questi pensionati si devono accollare addirittura anche il costo e la vita dei propri figli, che ancora non riescono a trovare lavoro o che erano andati via, si erano fatti una famiglia e poi sono stati licenziati dal lavoro attraverso il jobs act. Bravi!
2015-06-25	M5S	MartelliCarlo	Andiamo avanti. Prima di parlare, ancora una volta, della fiducia che avete deciso di mettere, procediamo con il maxiemendamento che ha trasformato l'emendamento dei relatori. Pur di mantenere la vostra finta promessa dei 100.000 posti di lavoro, vi siete inventati delle finte assunzioni. Le assunzioni giuridiche. Questa è bellissima. Cosa vuole dire assunzione giuridica? Ti assumo, nel senso che ti do, un posto, ma non ti pago e non ti faccio neanche lavorare perché ci sono dei vincitori di concorso 2012 che o vengono assunti entro tre anni oppure decadono. Allora, qualcosa si dovrà a queste persone alle quali è stato detto che visto che hanno vinto un concorso c'è una cattedra. Mi invento una finta assunzione. Questi sono gli idonei vincitori di concorso che volete salvaguardare con questa finta. Allora, a questo punto, potreste risolvere il problema della disoccupazione in Italia: assumiamo tutti nel bilancio dello Stato giuridicamente così porterete la disoccupazione a zero.
2015-06-25	M5S	MartelliCarlo	Perché non ci avete ancora pensato? L'avrei fatto: tutti assunti senza soldi. Così la disoccupazione va a zero.
2015-07-02	PD	SaggeseAngelica	Il numero degli occupati nel settore agricolo, secondo un'analisi condotta dalla Coldiretti relativa al quarto trimestre dello scorso anno, è infatti cresciuto mediamente dei 7,1 per cento e in una fase storica come quella odierna, nella quale il tasso di disoccupazione è molto alto e raggiunge punte elevatissime nel caso dei più giovani, l'incremento dell'occupazione nel settore è il chiaro segnale che i provvedimenti che si stanno via via adottando vanno nella direzione giusta.
2015-07-31	LN	ConsiglioNunziante	Signor Presidente, in qualità di componente della 10ª Commissione, attività produttive, ho presentato l'interrogazione a risposta scritta 4-04398 su una questione importante non solo per il territorio bergamasco, perché riguarda un'azienda presente sia in Italia che in Europa. Sto parlando dell'Italcementi. L'Italcementi, che è stata venduta ai tedeschi, non fa altro che seguire quello che negli ultimi anni ha fatto l'Italia: ha ceduto parti del suo patrimonio industriale in favore di investitori esteri, perdendo via via degli asset che sono sempre stati considerati strategici per la crescita economica di questo Paese. Sono andati in mani straniere numerosi marchi italiani che rappresentano la più grande espressione del made in Italy nel mondo: sono oggi di proprietà di aziende straniere marchi come Loro Piana, Gucci, Bulgari, Fendi, Valentino, la Ducati (per parlare del comparto meccanico). Quello che ci preoccupa è la vendita della famiglia Pesenti di Italcementi ad un gruppo tedesco, un accordo che mette un po' a rischio - lo dicono anche i sindacati - il destino di circa 3.000 dipendenti in Italia. Sono delle questioni che noi solleviamo al netto delle capacità industriali di fare mercato nel mondo. Ma, tutte le volte che c'è stata una qualche acquisizione da parte di competitor stranieri di aziende italiane, si è sempre visto un depauperamento della forza lavoro e un impoverimento dei territori, che magari erano stati considerati molto ricchi proprio per la presenza di queste aziende. Le privatizzazioni in Italia non sempre sono avvenute con la logica prioritaria di tutelare gli interessi strategici dell'economia nazionale e di restituire competitività al tessuto industriale del Paese. Noi abbiamo sempre lamentato, anche in Commissione attività produttive, un'incapacità di questo Governo, ma probabilmente anche di quelli precedenti, di avere una forza d'urto per quanto riguarda la questione legata all'attività produttiva e, quindi, una mancanza di un piano industriale che, a braccetto con un piano strategico per l'energia, potesse in qualche modo risollevare le sorti di questo Paese. Anche con questa interrogazione che abbiamo predisposto, impegniamo il Governo a far sì che la crème di tutte le aziende italiane non venga assorbita da mani straniere, perché allora i tagli sarebbero sicuramente la causa di un'ulteriore disoccupazione. Se poi pensiamo che con il jobs act si assume un lavoratore da una parte, per lasciarne a casa due dall'altra, crede che il saldo netto sia -1 e questo non ce lo possiamo permettere. Chiedo quindi alla Presidenza, ma più in generale al Governo, la massima attenzione quando succedono queste cose, perché accadono per motivi legati alla borsa, all'economia, a questioni strategiche, ma il risultato finale poi è una ricaduta sui dipendenti, che sono quelli che a noi stanno più a cuore.
2015-09-08	PD	LoMoroDoris	Ma non è tutto. Come diceva prima la senatrice Ginetti, abbiamo compiuto in questi giorni (e c'è voluto molto tempo) un notevolissimo passo in avanti: si sono introdotte procedure per cui le dimissioni in bianco, che erano un'autentica vergogna, dovrebbero essere a breve un ricordo nella politica italiana. Anche in questo caso, quindi si è trattato di un passo in avanti, ma altri ne dobbiamo ancora compiere. Infatti, intervenire sotto il profilo politico e della rappresentanza non è tutto. La senatrice Amati parlava di sostanza: quando discutiamo al femminile, quando discutiamo in quest'Aula di violenza contro le donne, di discriminazioni sul luogo di lavoro, di disoccupazione, ossia dei temi che condizionano la vita e la qualità della vita delle famiglie italiane, parliamo di cose rispetto alle quali la politica può essere d'aiuto, ma che non sono tutte riassunte in questa modifica legislativa.
2015-09-09	LN	TosatoPaolo	Uno dei passaggi iniziali di questa relazione in ordine al rendiconto del 2014 evidenzia in modo chiaro e netto le situazioni dei conti dello Stato e di questo assestamento. Si afferma da parte del relatore, con un testo approvato dalla Commissione, che tutti i saldi denotano un peggioramento rispetto ai risultati conseguiti nell'esercizio 2013. Questa è la premessa all'assestamento di bilancio, che evidenza quindi una situazione molto preoccupante e negativa, ben differente da quella emersa in modo molto soft nelle relazioni che sono state presentate un attimo fa dai relatori e dall'immagine del Paese che viene data dal Presidente del Consiglio, dal Governo e da questa maggioranza. I numeri, come spesso si dice, non possono mentire. Il saldo netto da finanziare del bilancio dello Stato per il 2014 presenta un valore negativo pari a quasi 53 miliardi di euro, con un peggioramento rispetto al saldo del 2013 di quasi 25 miliardi. In sostanza, la cifra è raddoppiata. Il risparmio pubblico, che dovrebbe essere rilevante e positivo all'interno della politica economica perseguita da un Governo responsabile, è diminuito di oltre 21 miliardi, per una concomitanza di cause: l'aumento della spesa corrente (lo Stato spende ancora di più, al di là dei proclami, delle spending review e di tutte le considerazioni su questi temi) e la diminuzione delle entrate correnti. Anche qui si assiste ad una situazione paradossale, in cui i tentativi di prelievo fiscale da parte delle manovre del Governo nei confronti dei cittadini aumentano, ma la capacità della collettività di versare tasse nelle casse dell'Erario diminuisce. Infatti, allorquando la pressione fiscale supera certi limiti che sono accettabili, ciò evidentemente causa il fallimento delle attività e l'impossibilità di versare ciò che invece servirebbe per il finanziamento dello Stato. Il ricorso poi all'indebitamento da parte dello Stato nel 2014, quindi nell'anno appena trascorso - e questo è uno dei dati più significativi e più preoccupanti - è pari a 260 miliardi, con 61 miliardi in più rispetto al 2013: una cifra enorme, che va proprio ad indicare che le politiche di spesa pubblica adottate lo scorso anno dal Governo sono stata finanziate in gran parte, non attraverso la riduzione di altri settori della spesa stessa, ma esclusivamente con un incremento irresponsabile ed elevatissimo dell'indebitamento da parte dello Stato. La spesa dello Stato rispetto al PIL, vale a dire rispetto alla capacità di produrre ricchezza da parte del Paese, è passata dal 48 per cento del 2013 al 50 per cento del 2014. Si tratta di una serie di numeri molto negativi, che destano grande preoccupazione in chi dovrebbe avere la responsabilità di gestire i conti dello Stato e che invece da parte dei relatori - al di là di quanto è scritto nelle relazioni, in cui si attesta inesorabilmente quanto detto - mi sembra siano stati evidenziati con parole ottimistiche, ma assolutamente fuori luogo. Al rendiconto generale e all'assestamento del bilancio è allegata la relazione della Corte dei conti, che è molto critica. In essa si parla di irregolarità e di criticità, sia per quanto riguarda l'eccedenza di spesa, sia per quanto riguarda le spese effettuate in mancanza di stanziamenti di bilancio, con una serie di osservazioni molto puntuali, che non sono state citate e che non andrò qui ad elencare, ma che evidentemente dimostrano una situazione grave e preoccupante, rispetto alla quale non c'è una presa di posizione di parte: e non parliamo qui della presa di posizione dell'opposizione, ma di quella di un'istituzione come la Corte dei conti, che sicuramente ha più competenze di tanti di noi nel valutare ciò che viene portato avanti in modo corretto e positivo e ciò che invece desta preoccupazione e merita approfondimento. La relazione della Corte dei conti è molto negativa e dovrebbe essere oggetto di importanti riflessioni da parte di chi governa e ha la responsabilità di gestire la finanza pubblica e i fondi dei cittadini. Il debito pubblico è in netto aumento: a fine 2014 è arrivato a 2.135 miliardi di euro, cioè quasi 100 miliardi in più rispetto al 2013. L'incidenza sul PIL è passata dal 128,5 del 2013 al 132,1 del 2014, con un incremento del 3,6 per cento in un anno: mai questo dato è stato così alto nella storia della Repubblica. Questi dati evidenziano l'incapacità di gestire le risorse pubbliche in una continua attività di spesa senza riduzione degli sprechi: un'iniziativa del Governo esclusivamente legata all'obiettivo di rimanere a galla nei consensi dell'opinione pubblica, lasciando ovviamente ai posteri, ai successivi Governi la responsabilità di migliorare la situazione. Questa è una delle cause principali per cui ci troviamo nell'attuale gravissima situazione di finanza pubblica: i Governi che si sono succeduti nei decenni, non sempre, ma spesso e volentieri, hanno adottato politiche mirate esclusivamente alla conservazione del consenso e non alla soluzione dei problemi. L'attuale Governo da questo punto di vista non è in controtendenza, anzi, sta aggravando questa situazione con scarso senso di responsabilità, non tanto nei confronti delle istituzioni, ma dei cittadini che dovrebbe rappresentare. Il fatto che sia netta la flessione registrata rispetto al risparmio pubblico delle risorse evidenzia che, al di là dei tagli agli enti locali contenuti in tutti i provvedimenti degli ultimi anni - non ultima la legge finanziaria approvata lo scorso anno - e della riduzione molto considerevole delle risorse gestite da Regioni e Comuni, che è sotto gli occhi di tutti e che sta destando ovviamente grande preoccupazione, soprattutto da parte dei sindaci, che sono davvero in difficoltà nell'erogare ormai i servizi essenziali ai cittadini, c'è comunque un aumento della spesa evidentemente legato ad una cattiva gestione delle risorse a livello centrale e all'incapacità di ridurre i costi in eccesso. Ed è particolarmente antipatica e particolarmente scorretta, da parte del Presidente del Consiglio, la volontà di mettere in evidenza gli sprechi degli enti locali (lo fa costantemente, da quando è stato eletto), in questo abile tentativo, sicuramente non apprezzabile, di spostare l'attenzione dell'opinione pubblica verso le eventuali mancanze degli amministratori locali, che invece si stanno trovando in situazioni sempre più difficili, causate da una riduzione delle risorse messe a loro disposizione. La spesa che stanno gestendo il Governo e lo Stato centrale è invece in controtendenza ed aumenta inesorabilmente. L'indebitamento è fuori controllo e l'accensione di prestiti rispetto al 2014 è aumentata del 9,5 per cento: un'enormità, forse mai registrata in tutti gli anni precedenti. Le spese per le autonomie territoriali (Regioni e Comuni), al di là dei recenti articoli di giornale che mettevano in evidenza chissà quali sperperi e sprechi, ovviamente con un'abile mossa di comunicazione da parte del Governo, pesano nel 2014 per il 24,9 per cento, rispetto al 25,2 per cento del 2013. Questo forse è l'unico dato in calo della spesa pubblica statale rispetto a tutte le altre missioni che vengono evidenziate. Quindi i trasferimenti verso i territori diminuiscono, mentre aumentano i costi di organizzazione dell'apparato statale. Sono in calo gli stanziamenti per le politiche importanti, quelle rivolte effettivamente ai cittadini: l'ordine pubblico e la sicurezza, il diritto alla mobilità, l'istruzione scolastica e universitaria e le politiche sociali per la famiglia. Gli unici dati di spesa in aumento sono quelli elencati nel rendiconto, cioè le politiche economiche e finanziarie di bilancio. Questa voce così generica, dietro la quale si racchiude una serie di interventi che non sono poi elencati, è in aumento, così come sono in aumento le somme destinate ad altre missioni (una voce anche questa assolutamente generica), dove si registra l'aumento più consistente, pari a +2,5 per cento. Questa è un'analisi impietosa, fatta proprio attraverso la lettura dei bilanci dello Stato, che mette in evidenza l'inadeguatezza delle politiche economiche di questo Governo. Nell'assestamento poi, rispetto alla possibilità di stanziare risorse, stride una voce che viene autorizzata, cioè l'assegnazione di ulteriori risorse per il piano di rientro finanziario del Comune di Roma. Questa è una costante delle attività economiche e di finanziamento di questo Governo. Di fronte all'incapacità di amministrare bene le risorse dei cittadini romani e dei cittadini italiani da parte degli amministratori locali della città di Roma, cosa fa il Governo per correggere la situazione? Dà altre risorse, dà altri soldi, dà altri fondi, frutto della raccolta delle tasse nei confronti dei cittadini. Quindi viene premiata la cattiva amministrazione, in una costante scelta da parte di questo Governo, che non trova altra soluzione se non quella di finanziare gli sprechi e di non mettere in discussione un'amministrazione che ormai sotto gli occhi di tutti è assolutamente inadeguata e dovrebbe lasciare il passo a libere elezioni, consentendo ai cittadini di scegliere un sindaco migliore, più attento e più adeguato, e un gruppo di amministratori non legati al malaffare, ma desiderosi di amministrare bene le risorse dei cittadini. È rilevante poi - come si legge nella relazione - il peggioramento del bilancio dello Stato in termini di cassa. Gli effetti dello split payment sono poco chiari; non sono definiti in modo chiaro, all'interno di questo assestamento, quali siano gli effettivi risultati positivi di questa scelta. Ricordiamoci poi che aleggia ancora un problema, che si evidenzierà nei confronti dei cittadini, legato ad una clausola di salvaguardia che doveva scadere a giugno, la cui scadenza è stata rinviata a fine settembre - ormai ci siamo - di un'entità considerevole: si tratta di 1,716 miliardi che, se non adeguatamente coperti, potranno causare l'aumento delle accise, in particolare sulla benzina. Dalle osservazioni dei tecnici della Commissione bilancio si evidenzia che questa copertura non è ancora stata identificata e chiarita. Si attende quello che doveva essere l'effetto del cosiddetto reverse charge, sul quale vi è tutta una serie di osservazioni da parte delle istituzioni europee, con il rischio, quindi, che quella clausola di salvaguardia trovi necessità di essere utilizzata con aumento delle accise, al di là di tutti gli impegni e le buone intenzioni, a parole e a chiacchiere, del Presidente del Consiglio di ridurre la pressione fiscale. C'è un'altra riduzione considerevole di spesa per quanto riguarda le spese in conto capitale, classificata ed evidenziata dall'assestamento di bilancio, che riguarda alcuni investimenti che, invece, dovevano essere strategici: la riduzione delle risorse - per esempio - per il rinnovo del materiale rotabile (meno 365 milioni di investimenti) e la riduzione dell'intervento per l'edilizia sanitaria pubblica (meno 285 milioni). Ebbene, credo che uno Stato che aumenta la spesa pubblica, riduce le risorse agli enti locali e non è più in grado di investire in settori strategici come la rete ferroviaria, da adeguare, e l'edilizia sanitaria, che versa in una situazione in alcuni casi preoccupante, va verso il dissesto, verso un fallimento totale e, solo a parole, esprime un ottimismo assolutamente ingiustificato. Il Governo, quindi, con le sue scelte, o meglio non scelte, causa un preoccupante aumento del debito pubblico e un indebitamento fuori controllo. La spesa pubblica aumenta e gli investimenti strategici diminuiscono. I numeri del bilancio che ci avete sottoposto sono i conti di uno Stato fallito, gestito da un curatore fallimentare assolutamente irresponsabile e parolaio. Renzi vende solo chiacchiere ed illusioni ai cittadini, i quali, però, sono giustamente arrabbiati e stanchi delle false promesse del Premier. La situazione del Paese reale è totalmente diversa da quella che ci viene propagandata dal Premier in televisione e sui giornali, che - a mio avviso - sono nei suoi confronti eccessivamente compiacenti. La situazione è grave, e questi numeri lo testimoniano chiaramente e lo evidenziano in tutta la loro drammaticità. Certamente i numeri si possono interpretare e anche truccare: abbiamo visto Stati che lo hanno fatto e le conseguenze che ne hanno patito (la Grecia è uno di questi, ed è evidente quanto è accaduto). Ma la vita reale del Paese è sotto gli occhi di tutti: la situazione non sta migliorando, la disoccupazione è comunque uno dei fattori più negativi, nonostante le condizioni internazionali siano tra le migliori degli ultimi dieci anni (il costo del petrolio, il cambio dell'euro). La verità è che le cose non stanno migliorando, i conti dello Stato stanno peggiorando, la vita dei cittadini non cambia in meglio, l'occupazione non decolla. Il Governo - a nostro avviso - ha fatto solo danni con le sue politiche economiche ha peggiorato la situazione e i conti dello Stato, ragion per cui noi ci auguriamo che tolga il disturbo al più presto.
2015-09-16	LN	CentinaioGianMarco	Una parola, forse una parolaccia visto e considerato quello che è stato dichiarato in queste ore dalla maggioranza. Le ricordo il 44 per cento di disoccupazione giovanile: è forse una priorità la disoccupazione giovanile o sono più importanti le riforme costituzionali del Presidente del Consiglio che deve giocare? Le ricordo che a Piacenza - lo ricordiamo a questo Governo - qualche giorno fa è successo qualcosa di grave, e forse si sarebbe dovuto intervenire tempestivamente, discuterne in Aula e capire da un dibattito parlamentare anche quelle che potrebbero essere le proposte sul dissesto idrogeologico di questo Paese. No, non fa niente; procediamo con la riforma costituzionale di Renzi e della Boschi. Poi c'è il problema dell'immigrazione, che questo Governo veramente ha gestito con i piedi, e di conseguenza in questo momento ci troviamo a fronteggiare il problema dell'immigrazione al livello europeo. È vero che in Germania lo stanno risolvendo, ma in Italia è ancora attuale, Presidente. Però le riforme costituzionali sono la priorità di Renzi.
2015-10-08	PD	IchinoPietro	Signor Presidente, colleghi, la nuova ripartizione delle competenze legislative in materia di servizi per l'impiego, che l'articolo 31 del disegno di legge delinea con la modifica dall'articolo 117 della Costituzione, è stata letta e criticata da più parti come frutto di una scelta volta a mortificare l'autonomia regionale. Come ha già sottolineato il collega Martini in riferimento all'articolo 116, questa chiave di lettura della disposizione non corrisponde agli intendimenti del Governo. A questo proposito apro una parentesi per i colleghi del Movimeno 5 Stelle. Il Governo ha preso questa iniziativa sulla Costituzione perché il Parlamento, che si era riservato l'iniziativa su questo terreno nell'ultimo anno e mezzo della scorsa legislatura, non è riuscito a cavare un ragno dal buco in quel lasso di tempo e la stessa cosa si è ripetuta nel primo anno di questa legislatura. È questo il motivo per cui, di fronte al pericolo grave di un blocco funzionale del Paese, il Governo si è assunto questa responsabilità e in ciò non c'è niente di contrario ai doveri istituzionali; anzi, era dovere del Governo e per fortuna sta riuscendo a sbloccare il Paese con detta riforma. A mio parere, la chiave di lettura di questo articolo nel senso della mortificazione delle autonomie regionali è contraria agli intendimenti del Governo, perché è chiaro a tutti quanto sarebbe illusorio perseguire l'efficienza e l'efficacia dei servizi del mercato del lavoro semplicemente centralizzandoli. È vero che nel quarantennio passato, nel quale le Regioni hanno esercitato la potestà legislativa ed amministrativa in materia di formazione professionale, e nel quindicennio trascorso nel quale esse hanno esercitato la stessa potestà in riferimento alla generalità dei servizi al mercato del lavoro, se si escludono pochi casi - penso soprattutto a quelli del Trentino-Alto Adige, della Lombardia, e nell'ultimo biennio alla Regione Lazio - i risultati prodotti dall'autonomia regionale effettivamente sono stati gravemente insoddisfacenti e, stavolta, disastrosi. Ma il discrimine tra servizi per l'impiego buoni e cattivi non passa certo tra quelli gestiti centralmente e quelli gestiti in modo decentrato. Tre mancanze sono certe. In primo luogo, è mancato del tutto un servizio di orientamento scolastico e professionale degno di questo nome, cioè capace di raggiungere uno per uno tutti gli adolescenti all'uscita di un qualsiasi ciclo scolastico per tracciarne il quadro delle competenze, delle aspirazioni e indicare loro i percorsi possibili nel mercato del lavoro verso i servizi in esso disponibili. Il risultato di questa mancanza totale, di questo fallimento della funzione pubblica su tale terreno è sotto gli occhi di tutti in termini di disoccupazione giovanile sopra il 40 per cento. In secondo luogo, è mancata del tutto la rilevazione sistematica del tasso di coerenza della formazione professionale impartita con soldi pubblici rispetto agli sbocchi occupazionali effettivi, con il risultato che si sono perpetuate, sul terreno della formazione, posizioni di pura rendita o comunque iniziative utili soltanto agli addetti al servizio, ma non ai lavoratori e alle imprese. Lo spreco di denaro pubblico, su questo terreno, ma ancor più lo spreco di risorse umane che in questo modo si è determinato, è stato ed è tuttora ingentissimo. In terzo luogo, i centri per l'impiego sono in uno stato di totale abbandono: privi di una direzione da quando i Consigli provinciali sono stati aboliti, tranne poche eccezioni, non sono ancora stati incorporati nelle amministrazioni regionali; e, oltretutto, mancano le risorse minime indispensabili per il loro funzionamento. Non hanno soldi neanche per la carta, per il toner e per riparare la strumentazione informatica. Se si escludono alcune poche Regioni che hanno cominciato a muovere i primi passi per la cooperazione ed integrazione tra servizio pubblico e operatori privati specializzati, in tutto il resto del territorio nazionale i servizi di collocamento hanno livelli di efficacia poco più che nulli. Di fronte a questo stato di cose, cioè in una situazione che ben possiamo qualificare come "anno zero" per i servizi al mercato del lavoro nella maggior parte delle Regioni, è evidente che è mancato un sistema di fissazione degli standard di efficacia dei servizi, di controllo del rispetto di tali standard e di attivazione dei rimedi necessari nei casi in cui il controllo abbia dato esito negativo. Rispetto a questo stato di cose, la disposizione costituzionale al nostro esame intende voltare pagina. Il nuovo articolo 117 della Costituzione riassegna, sì, allo Stato centrale la competenza legislativa su tutta la materia del lavoro, dell'incontro fra domanda e offerta, nonché dei servizi mirati a facilitare questo incontro; ma non lo fa con l'intendimento di riaccentrare in modo ottuso le competenze operative in questa materia, bensì con quello di assicurare che le competenze stesse siano esercitate fino in fondo solo dall'amministrazione sia essa centrale o regionale, che effettivamente quelle competenze possiede e vuole esercitare. Il progetto, che si esprime in modo trasparente nel sesto comma del nuovo articolo, e che è in qualche i modo anticipato nel decreto legislativo n. 150 del 2015, attuativo della riforma del lavoro, prevede che alle Regioni interessate continuino ad essere affidate, mediante delega, le competenze amministrative e di implementazione delle politiche attive del lavoro, ma soltanto se e fino a quando esse sapranno esercitare quelle competenze in modo efficace. Tutti sappiamo che in questo campo, assai più della norma legislativa, conta il know how, il sapere come concretamente si opera sul campo e la capacità di confrontarsi con le esperienze straniere più avanzate. Nel nuovo quadro costituzionale è comunque auspicabile che la legge statale si limiti a stabilire i principi fondamentali, le linee guida e l'organo centrale cui competerà la fissazione degli obiettivi e dei livelli essenziali dei servizi, a istituire le agenzie autonome deputate alla valutazione dei risultati, a disciplinare la responsabilità dei dirigenti per il raggiungimento dei risultati stessi e infine a prevedere i modi in cui l'amministrazione centrale revocherà la delega alle Regioni che si riveleranno incapaci di conseguire gli obiettivi. Resta da interrogarsi, semmai, sul motivo per il quale si è ritenuto, al comma 3 del nuovo articolo 117, di escludere la materia della formazione professionale da questa facoltà dello Stato di avocare a sé la funzione che la Regione inadempiente non sappia svolgere in modo adeguato. Si creano così le condizioni per un riprodursi della scissione fra la funzione della formazione professionale e quella del collocamento, che tanto danno ha fatto all'efficacia sia dell'una sia dell'altra funzione nel nostro mercato del lavoro. Per concludere, l'attenzione critica non deve appuntarsi tanto sulla nuova ripartizione costituzionale delle competenze legislative, in materia di servizi nel mercato del lavoro, quanto sugli esperimenti pilota già meritoriamente avviati da alcune Regioni sulle misure di riorganizzazione che già sono state adottate con il decreto legislativo n. 150 di quest'anno, ma non ancora attuate, e su quelle che ancora devono essere adottate per superare il gravissimo ritardo che in questo settore l'amministrazione pubblica ha accumulato rispetto ai Paesi più avanzati del centro e Nord Europa. È con questi intendimenti che il Gruppo PD voterà a favore dell'articolo 31 del disegno di legge costituzionale.
2015-10-13	PD	ZandaLuigi	In conclusione, l'Italia vede un chiaro miglioramento della sua economia: il debito pubblico ha iniziato a scendere; scende il deficit; scende anche la disoccupazione. RIZZOTTI (FI-PdL XVII). Ma dove? Zanda dà i numeri! ZANDA (PD). Sale il PIL, che nel 2016 crescerà ancora di più; si riduce in positivo il divario della nostra crescita rispetto a quella dell'eurozona e della Germania; contemporaneamente, il Fondo monetario internazionale migliora le sue previsioni sull'andamento della nostra economia. Alberto Quadrio Curzio ha osservato che la riduzione del divario di crescita tra noi e le economie più forti è dovuta più alla nostra ripresa che al rallentamento delle economie dei nostri partner. È un'osservazione acuta: sono le riforme che ci hanno rimesso in moto e anche la fine del bicameralismo paritario ci aiuterà a crescere. Queste analisi devono farci riflettere: le riforme sono la nostra buona strada e non dobbiamo interromperla. La legislatura, iniziata tra tante incertezze, finirà nel 2018: c'è ancora molto lavoro da fare, prima della campagna elettorale; e lo ricordo a chi, ancora oggi, pensa più alle urne che alla riforma. Mi dispiace che sia uscito, ma lo ricordo anche al senatore Castaldi, al quale voglio dire che non è con argomenti così modesti e faziosi che si possa guadagnare un grande consenso.
2015-10-14	M5S	FattoriElena	Abbiamo anche avanzato una proposta, signor Presidente del Consiglio: se mi ascolta, le faccio le proposte perché noi ci teniamo a essere propositivi. Abbiamo proposto che 15.000 giovani vengano istruiti per esaminare le domande d'asilo e immessi nei centri territoriali: risolveremmo così, da un lato, la disoccupazione giovanile e, dall'altro, formeremmo delle persone alla pratica dell'accoglienza, che comunque deve essere potenziata perché le commissioni in questo momento lavorano a bassa velocità.
2015-11-17	M5S	GiarrussoMarioMichele	Signor Ministro, abbiamo temuto che uno di quelli che stavano cercando fosse venuto in Italia e, non a caso, lo cercavano nel Torinese, dove ci sono ampi quartieri con disperazione e disoccupazione, con gente che non sa come arrivare a fine mese. Noi queste cose ce le dobbiamo dire in questo momento signor Ministro, la precedente finanziaria prevedeva 491 milioni di tagli alle forze di sicurezza; è previsto. Ministro Alfano, noi questo fatto lo consideriamo il passato, e responsabilmente diciamo: quello che è accaduto in Francia, ci deve servire da lezione, ci deve condurre a cambiare. Abbiamo bisogno di investire sulle Forze dell'ordine, sull' intelligence perché quando un attentato è già in corso di preparazione è troppo tardi. Noi dobbiamo arrivare prima. Tutto quello che riguarda questi temi troverà il Movimento 5 Stelle in prima linea per sostenere quanti vorranno dare uomini e mezzi alle Forze dell'ordine e risorse per diminuire il disagio di tutti gli abitanti di questo Paese. È così che si combatte il terrore che vogliono instillare nelle nostre città.
2015-11-19	FI	AmideiBartolomeo	AMIDEI (FI-PdL XVII). Magari riesco anche a concludere il mio intervento prima del tempo assegnatomi, visto che è contingentato e ciò ci limita nel poter esprimere ed approfondire i vari aspetti della legge di stabilità. Signora Presidente, onorevoli colleghi, più che di stabilità quella al nostro esame risulta essere una legge di instabilità, la quale, nei suoi contenuti, contiene l'errore di fondo di cercare di dare o soprattutto di far finta di dare. Uso la classica espressione che con una mano si dà e con due si toglie. E vediamo questo in diversi suoi aspetti, ma fondamentalmente nel fatto che non si attua quella strategia fondamentale perché il Paese torni a crescere: una strategia di defiscalizzazione, di detassazione che permette alle imprese di trovare impulso a crescere. Ma ciò non può avvenire fintanto si fa finta di fare, e poi lo vedremo anche attraverso alcuni punti su cui mi soffermerò brevemente. Effettivamente le imprese non traggono alcun beneficio da questa legge di stabilità, della quale non ci si può accontentare con l'argomento - come ho sentito dire anche stamattina dai relatori - che il Paese sta crescendo. Ma di cosa? Sta crescendo dello zero virgola o di qualcosa leggermente superiore allo zero virgola, che non è sufficiente a risolvere il grosso problema che affligge oggi il nostro Paese. Mi riferisco alla disoccupazione e, in particolare, a quella giovanile, la quale ha raggiunto livelli inqualificabili per un Paese come il nostro che è tra i primi, o forse lo è stato nella storia, a livello industriale; una disoccupazione giovanile che rasenta il 50 per cento è inaccettabile. Si è bruciata una generazione. Oggi abbiamo giovani di 35-40 anni che non hanno mai lavorato e che hanno al loro attivo forse qualche anno di contributo. Che futuro avrà questa generazione? Quando andrà in pensione? Chi pagherà le loro pensioni o anche quelle di altre persone che dovranno su di essi contare per potere fruire di un aiuto durante gli anni della quiescenza? Ma entriamo ora nel merito di alcuni provvedimenti. In questi giorni si è parlato molto dell'IMU agricola. Si dice che è stata tolta l'IMU per i terreni agricoli. Ma cosa vuol dire togliere l'IMU ai terreni agricoli quando aumento del 30 per cento la rivalutazione del reddito domenicale, del reddito agrario solo nel 2016, e quando già nei tre anni precedenti 2013, 2014 e 2015 si è rivalutata ogni anno di un 15 per cento? Sostanzialmente in tre anni si è avuto un raddoppio della rivalutazione del reddito domenicale, del reddito agrario. Quindi, il settore primario non è assolutamente agevolato. Nel momento in cui non si ripristinano le agevolazioni sul gasolio agricolo, che è il carburante che permette di creare attività all'interno dell'attività agricola, vuol dire che non si vuole aiutare l'agricoltura. E quando si passa dalla rivalutazione dei terreni con un costo di tassazione dal 4 all'8 per cento o si stabilisce di togliere alle piccole aziende l'esonero dal regime fiscale di cui godevano fino ad un volume di affari di 7.000 euro, significa non tanto un guadagno per il Paese in termini di tassazione, bensì un enorme aggravio fiscale nei confronti di quelle piccole aziende, le quali - per fortuna - non si occuperanno probabilmente di coltivazioni, ma sono una maglia fondamentale nel nostro Paese per quanto riguarda la tenuta dell'ambiente, il mantenimento del territorio e la bellezza di cui il nostro Paese va orgoglioso. Allora che fare quando si fa finta di intervenire, come qualche mese fa, quando è stata approvata la legge cosiddetta di semplificazione e di rilancio del settore agricolo? Ma dove sta questa semplificazione? Devo ancora vederla. Ogni volta che si è parlato di semplificazione non si è fatto altro che complicare, è un dato di fatto. Che dire quando, a un certo punto, l'imposta di registro passa - per i non coltivatori, per carità, perché va detto anche questo - dal 12 al 15 per cento? Ma pensate forse che far pagare il 15 anziché il 12 per cento a chi acquista nelle compravendite di terreni agricoli non sia un aggravio dei costi nell'economia agricola? È chiaro infatti che, a un certo punto, chi compra (il quale, avendo la possibilità di pagare un'imposta così alta, magari non fa il coltivatore) poi riversa la stessa sui canoni di affitto. C'è, quindi, un'economia che fondamentalmente stenta a decollare, a causa della inefficacia dell'azione nei confronti dell'imposizione fiscale. Mi avvio alla conclusione, visto che il semaforo rosso lampeggia sul mio microfono. Per quanto riguarda l'articolo 27, come l'anno scorso, sono primo firmatario di una richiesta di modifica dell'articolo 45 della legge 23 luglio 2009, n. 99. All'articolo 27 ho proposto l'inserimento del comma 10- bis, che è finalizzato a far sì che, in quei territori dove esistono impianti di coltivazione di idrocarburi nonché attività di rigassificazione attraverso impianti fissi offshore, invece dell'aiuto che dovrebbe arrivare a seguito delle accise ottenute, per lo sviluppo del settore economico nel territorio, nonché la cosiddetta social card, che non ha prodotto alcun effetto sul territorio, si ripristini almeno quella logica dello sconto alla pompa. In particolar modo, a largo di Porto Viro, sul mare Adriatico, in provincia di Rovigo, esiste un rigassificatore: che almeno i cittadini ne ricavino un vantaggio con lo sconto alla pompa sul carburante. Mi avvio alla conclusione, signora Presidente, per stare nei tempi che mi sono stati assegnati. Sentivo la relatrice Zanoni che prima diceva che assistiamo ad una cornice macroeconomica in aumento: ma quale aumento? Dalla cornice, forse. Manca, però, il quadro, signora Presidente, onorevoli colleghi. Manca il quadro, se non quello di un Paese che sta morendo, ha bisogno di azioni forti per crescere; non ce ne facciamo nulla della cornice macroeconomica in aumento. Agiamo effettivamente per dare impulso a questo Paese. Ma facciamolo veramente e non con questa legge, che a mio avviso non incide ed è ininfluente e inefficace.
2015-11-19	FI	BoccardiMichele	Voi forse non vi rendete conto che nonostante i proclami lanciati attraverso i mass media e i social, oggi molti giovani al Sud partono con trolley e computer per trovare collocazione altrove. Le buone intenzioni e i progetti iniziali sono stati poi traditi dal Governo e dalla stessa maggioranza che hanno annacquato il provvedimento con misure che non rappresentano alcuna progettualità per il futuro. La nostra Nazione, a mio modo di vedere, prima di una legge di stabilità, di una legge finanziaria, ha bisogno di una maggiore sensibilità governativa, di lungimiranza, di acume politico, di una visione strategica tipica del leader che, anche nelle nebbie degli eventi internazionali, conosce comunque la rotta sulla quale condurre il proprio Paese. Per questo motivo i miei emendamenti cercavano di tamponare una situazione che rischia di incancrenirsi dando maggior respiro alle potenzialità e non all'assistenzialismo, che ogni Regione - purtroppo - ha nel suo DNA. Il Meridione d'Italia - voglio ricordarlo - è noto per le sue bellezze storiche, artistiche ed architettoniche ma anche e soprattutto per le sue eccellenze enogastronomiche, frutto dell'impegno e del duro lavoro. Coloro che fanno impresa al Sud non sono certo figli di un dio minore, ma figli della stessa Italia, eppure il Governo volge lo sguardo altrove e non li considera. Le agevolazioni rappresentate dal credito d'imposta sugli investimenti - argomento da me rappresentato - e dalla defiscalizzazione contributiva, a mio modo di vedere (ma anche secondo il vice ministro Morando, come ho potuto constatare in Commissione), rappresentano gli unici strumenti che permetterebbero alle aziende virtuose e coraggiose di continuare ad investire. Nello specifico, il credito d'imposta sugli investimenti sarebbe lo strumento automatico per compensare i versamenti fiscali e contributivi non attingendo alla liquidità aziendale che in questo momento storico, specialmente nelle aziende del Mezzogiorno, è insufficiente. Ma questo impegno è stato colpevolmente disatteso dal Governo rimandando tutto alla Camera dei Deputati. Con gli emendamenti che ho presentato non ho voluto fare ostruzionismo o vana retorica, non ho voluto certamente alimentare la polemica: lungi da me la volontà di cavalcare l'onda della protesta sterile ed infruttuosa. Mi sono sforzato senza enfasi, a pochi mesi dal mio insediamento, ritenendomi un umile servitore di un popolo che mi ha voluto onorare di questo incarico, per affrontare nel mio piccolo con dedizione, spirito di servizio, da soldato semplice, i problemi più urgenti che affliggono i nostri cittadini: crisi economica, disoccupazione, precarietà, insicurezza. Se riuscissimo ad affrontare di petto questi mostri del XXI secolo, potremmo automaticamente creare le condizioni perché quest'Assemblea parlamentare, prescindendo dagli steccati ideologici e partitici, possa essere quella che ha individuato la giusta rotta di cui parlavo poc'anzi, quella per una nuova terra promessa. Queste sono le possibili soluzioni che mi sono preoccupato di sottoporre in Commissione e sulle quali forse non c'è stata un'adeguata attenzione. Ma se lo Stato non ha risorse sufficienti per le pensioni, per le Forze dell'ordine, per i disoccupati, per le classi meno abbienti, su chi può fare leva lo Stato se non sulle imprese, comprese quelle agricole? Se non agiamo concretamente per dare gli strumenti necessari alle aziende per investire, per ingrandirsi, per assumere; se non diamo seguito e risposta alle grida di allarme che ci provengono da cittadini, famiglie, imprese, il risultato sarà quello di alimentare il partito degli arrabbiati. Non cogliendo il disagio che c'è nel Paese, la politica si dimostrerà inadeguata e sarà ritenuta il luogo inidoneo a risolvere i grandi problemi che attanagliano la nostra Nazione. Daremo l'impressione, insomma, di esser un Parlamento rannicchiato su se stesso e sui propri difetti. La crisi economica non è un destino, ma il frutto delle scelte sbagliate del Governo. Oggi sembriamo un Paese smarrito e fiacco. L'Italia è in subbuglio: da una parte movimenti di piazza e di rete, pieni di risentimento; la povertà impera fra le famiglie; proteste fiscali ovunque, ceti disgregati da una recessione violenta e dolorosa e, dall'altra parte, un Governo che naviga a vista con provvedimenti elettoralistici che si risolveranno in prebende e privilegi per qualcuno, lasciando la maggior parte degli italiani, senza speranza e senza futuro. In questa ragnatela densa di strumentalizzazioni avverto però forte il desiderio di lanciare un appello al Governo per un risanamento di ricostruzione indispensabile per la ripresa di questa Nazione. PRESIDENTE. È iscritta a parlare la senatrice Donno. Ne ha facoltà.
2015-11-19	PD	CuomoVincenzo	Da senatore campano ed ex sindaco non mi sfugge il ruolo centrale del Mezzogiorno nella nostra discussione (tra l'altro, l'intervento appena terminato del senatore Milo lo poneva con grande centralità nell'ambito di questa riflessione), un Mezzogiorno che evidentemente deve essere centrale nella discussione e, conseguentemente, nelle scelte. Un Mezzogiorno che ha in sé risorse, talenti e capacità per contribuire in maniera decisiva a tirar fuori tutto il Paese dalle difficoltà diffuse della crisi economica che in questi anni ha costruito deserti industriali, disoccupazione e disinvestimenti crescenti.
2015-11-20	M5S	MartonBruno	Signora Presidente, mi aiuta a trovare un termine, che sia elegante, per una persona che dice una cosa e ne fa un altra? CASTALDI (M5S). Renzi! MARTON (M5S). Io uso il termine "ipocrita", anche se forse "incoerente" sarebbe meglio. Il Presidente del Consiglio l'altro giorno a «Sky TG24» ha fatto una dichiarazione di quelle roboanti: ha detto di aver dato la disponibilità a verificare se si possono mettere più denari sulla sicurezza nella legge di stabilità. Sembra la clausola che si mette negli ordini del giorno: «a valutare l'opportunità di». Bene, noi andiamo oltre questa verifica della possibilità. A questo disegno di legge di stabilità noi abbiamo presentato emendamenti seri e coperti, che andavano nella direzione di potenziare sia l' intelligence, sia le forze di polizia: li avete respinti tutti quanti. Ora, io mi chiedo come si possa definire una persona che continua insistentemente a mentire agli italiani. Chiedo anche al vice ministro Morando se è contento del fatto che la Francia possa sforare il Patto di stabilità per le spese riguardanti la difesa e la sicurezza; pensa che anche l'Italia lo possa fare o non lo farà, vice ministro Morando? È, infatti, una cosa piuttosto importante: facciamo debito per comprare armi - e quello non fa parte del Patto di stabilità - mentre dare stipendi alle persone e fare istituire un reddito di cittadinanza non è possibile: non è mai possibile difendere i deboli. Mi chiedo in che razza di Paese stiamo andando a finire o a vivere. Terminerò velocemente perché non voglio parlare a un'Assemblea vuota e a un Ministro che non ascolta o comunque per fare una cosa totalmente inutile. Vi leggo però un sms che mi è arrivato da un lavoratore dell'ex Alfa Romeo di Arese, che da quattro anni sta lottando, insieme con altri 38 suoi colleghi, per avere il reintegro in una società che, di fatto, è fallita ed è passata di mano, scientemente, attraverso vari passaggi coperti da fiduciarie, per fare in modo che questi lavoratori non avessero né una liquidazione, né una pensione, né uno straccio di dignità economica. Sono quattro anni che queste persone non prendono uno stipendio e hanno ricevuto l'ennesimo schiaffo in questi ultimi giorni. Vi leggo il messaggio così come è scritto perché è terrificante, mentre noi siamo qui a fare questa pagliacciata. «Ciao, come era previsto, il curatore fallimentare non fa niente per modificare la nostra vergognosa qualifica all'INPS. Dice che non ha elementi sufficienti ed ufficiali dal Ministero. All'INPS di Roma nessuna chiarezza. Quindi la cassa verrà bocciata». Questi lavoratori stanno chiedendo semplicemente la cassa integrazione in deroga. «Una questione semplice è diventata complicata, con nessuno che fa niente per cambiarla. Cioè risulta che all'Alfa Romeo di Arese noi metalmeccanici non eravamo metalmeccanici, ma eravamo inquadrati come cacciatori di animali e pescatori. Adesso ci licenziano ancora e andiamo in disoccupazione. Però l'INPS ci chiede indietro i soldi della disoccupazione perché siamo stati reintegrati, anche se reintegrati da un'azienda fallita che non ci paga. Non abbiamo preso nessuna retribuzione e quindi per un anno, fino a Natale del 2016, non avremo neanche un minimo sussidio. La sentenza non viene applicata. Da tre sentenze in giudizio sono stati obbligati al reintegro, ma hanno fatto fallire quell'azienda. Ripeto: si tratta di una Srl con 10.000 euro di capitale protetta da una fiduciaria in Lussemburgo. Non viene applicata la sentenza. La giustizia è lenta e miope. I poteri forti sono dappertutto e in quel posto lo prendiamo sempre noi». Viva l'Italia!
2015-11-20	M5S	PugliaSergio	C'è poi il rifinanziamento dell'indennità di disoccupazione per i collaboratori, tra ciò che non avete fatto: questo è tutto quello che avete bocciato. Non siamo noi a dire no: che sia chiaro a tutti i cittadini. Non è il Movimento 5 Stelle a dire no, ma sono loro che dicono no. Soltanto lo 0,2 per cento dei loro voti è stato favorevole alle nostre proposte. Sono loro che dicono no! A proposito della riforma Fornero c'è è un giochino politico su cui concentrare la nostra attenzione. Voi avete creato il disastro e voi stato cercando, annaspando, di risolverlo. Siamo alla settima norma di salvaguardia: una, due, tre, quattro, cinque, sei e sette norme di salvaguardia e non è finita! Invito tutti i lavoratori, tutte le persone che sono state esodate a mettersi insieme, a venire fuori dal Parlamento, a non cercare le briciole, perché vi faranno aspettare ancora. Mettetevi insieme, fatevi sentire e non cercate favori, perché non si tratta di favori, ma dei vostri diritti, che vi hanno tolto!
2015-11-20	M5S	PugliaSergio	Concludo, signora Presidente. È impensabile tenere le persone a lavorare fino a 67 anni e andare in televisione a dire che si deve risolvere il problema della disoccupazione giovanile. Se non lasciamo andare in pensione questi lavoratori, chi assumiamo? Signora Presidente, noi proponiamo norme di buon senso, ma non possiamo attendere un Governo a 5 Stelle per fare queste cose per i cittadini. Prendete pure le nostre proposte, che ci sono e che ho elencato. Le avete bocciate tutte! Accoglietele invece, e risolleviamo il Paese.
2015-11-24	PD	ManasseroPatrizia	L'articolo 1 del provvedimento è volto a rendere immediatamente spendibili e disponibili 110 milioni - ne sono necessari ben 170 - per quella tranche di interventi sull'edilizia scolastica dedicati alla pulizia e al decoro degli edifici denominata "scuole belle". È un progetto nato proprio a seguito dell'attenzione sollecitata da questi lavoratori che, da anni, vivono in condizioni di lavoro precario in cooperative assegnatarie degli appalti di pulizia e manutenzione, una assegnazione storica interrotta dalla nuova disciplina sugli acquisti ed appalti tramite CONSIP. Il 28 marzo 2014 il Governo sottoscrisse un accordo che dava avvio al progetto "scuole belle" e trovava una prima soluzione al problema occupazionale dei lavoratori conseguente alla riduzione degli appalti per avvio delle procedure CONSIP. Al progetto veniva attribuito un finanziamento di 450 milioni di euro per interventi fino al 31 marzo 2016 e a tal fine i lavoratori furono formati per la parte relativa alle piccole e leggere manutenzioni. Il successivo accordo del 25 luglio 2015, che definiva lo stanziamento di 170 milioni (dei quali 110 diventano spendibili con questo decreto-legge), fissava anche l'impegno del Governo a convocare entro fine 2015 un tavolo di verifica del progetto e dello stato dei lavoratori coinvolti. Con l'articolo 1- bis, invece, si interviene su un'altra fascia di lavoratori, e entriamo qui nel campo del lavoro socialmente utile, normato dal decreto legislativo n. 468 del 1° dicembre 1997. Questo decreto introduce e norma il lavoro socialmente utile e, all'articolo 4, identifica i soggetti interessati; nello specifico, alle lettere c) e d) si comprendono i lavoratori iscritti nelle liste di mobilità e percettori dell'indennità di mobilità o di altro trattamento speciale di disoccupazione e i lavoratori che godono del trattamento straordinario di integrazione salariale, sospesi a zero ore, ai quali sono dedicati gli articoli 7 e 8 del presente decreto. Ora, per effetto del decreto legislativo n. 150 del 14 settembre 2015, uno dei decreti attuativi del jobs act, i lavoratori titolari di strumenti di sostegno al reddito in costanza di rapporto di lavoro possono essere chiamati a progetti di lavoro di pubblica utilità, normati dall'articolo 26 del suddetto decreto. Succede, quindi, che lavoratori che si trovano in questa situazione escano dalla normativa del decreto legislativo n. 468 del 1997 ed entrino nella nuova normativa del decreto legislativo n. 150 del 2015, con la sola condizione transitoria, prevista dal comma 12, che mantiene la precedente norma, ossia gli articoli 7 e 8 del decreto legislativo n. 468 del 1997, solo per quei progetti già in essere all'entrata in vigore del decreto. Si crea, quindi, un vuoto al quale pone soluzione l'articolo introdotto alla Camera, che prevede che i nuovi progetti di lavoro socialmente utile che d'ora in avanti nasceranno saranno regolati sulla base di una convenzione quadro definita dall'ANPAL, la nuova Agenzia nazionale per le politiche attive del lavoro, che personalmente ritengo strategica, ma istituita dal citato decreto legislativo n. 150, che deve ancora vedere le luce, e resta, quindi, lontana la definizione della convenzione quadro. Si estende, pertanto, la norma transitoria anche a quei progetti che nasceranno fino all'approvazione di questo testo. Con il decreto-legge in esame agiamo dunque in modo positivo e - io ritengo - favorevole per i lavoratori. Ma, come non c'è un limite al peggio, così deve esserci in noi l'ambizione a fare il meglio, che nella fattispecie dovrebbe essere: per il lavoratori delle "scuole belle", la necessità di reperire quanto prima i mancanti 60 milioni di euro, rispetto ai 170 dell'accordo di luglio, utili per arrivare a fine programma. Sottolineiamo che, per tali risorse, sarebbe necessario individuare una copertura alternativa rispetto alla riduzione delle risorse del Fondo sociale per l'occupazione e la formazione. Sempre su questo punto, è necessario mantenere l'impegno a convocare il tavolo di verifica previsto nell'accordo per fine anno, utile all'individuazione di una soluzione strutturata e stabile per i lavoratori provenienti da contratti di lavoro socialmente utile o da appalti storici, oggi formati ma in costante precariato da oltre quindici anni. Per quanto attiene al lavoro socialmente utile e alle motivazioni che rendono necessaria la norma transitoria, torno - come il nostro Gruppo ha già fatto con ordini del giorno in Commissione e nella legge di stabilità - sulla necessità di avviare quanto prima la parte del jobs act relativa alle politiche attive per il lavoro e all'ANPAL, così come è previsto proprio dal decreto legislativo n. 150. Sono convinta - e lo siamo in molti - che investire in risorse, competenze e strumenti per le politiche attive per il lavoro possa diventare determinante per innalzare il tasso di occupazione del Paese, in linea con gli obiettivi della Strategia 2020 dell'Unione europea, tra cui quello di offrire ad ogni singola persona la possibilità di uscire dalle insidie dell'esclusione sociale, elevare il livello di competenze delle persone medesime e contribuire a un utilizzo virtuoso delle risorse pubbliche. È un tassello che considero il vero fondamento del jobs act.
2015-11-26	M5S	BertorottaOrnella	Il PIL georgiano è di 16 miliardi di euro annui, con una disoccupazione al 15 per cento e stipendi medi di circa 250 euro al mese.
2015-11-26	M5S	PugliaSergio	Signor Presidente, voglio far notare che il prossimo gennaio sarà un massacro per tantissime famiglie. Più di 350.000 lavoratori rimarranno senza il sussidio di disoccupazione, perché questa maggioranza ha voluto per forza - quindi senza ascoltare i nostri richiami in Commissione lavoro - modificare la normativa sull'indennità di disoccupazione, lasciandone fuori una categoria particolare che è quella dei lavoratori stagionali. Già durante l'esame della legge di stabilità abbiamo proposto alcuni emendamenti. Voglio anche far notare come l'emendamento che abbiamo presentato al disegno di legge di stabilità, da voi bocciato, fosse una proposta di buonsenso e prevedesse una copertura minima, ma neanche quello è stato accolto. Facciamo allora appello al Ministro del lavoro ed alla Commissione lavoro della Camera dei deputati, affinché gli emendamenti riferiti al lavoro stagionale vengano approvati, perché si tratta di un settore strategico per l'Italia. A questo punto ci dobbiamo mettere d'accordo: quando si va in televisione e si parla tanto del fatto che l'Italia è un Paese fantastico, un Paese che deve accogliere e che può vivere di turismo, queste sono parole; i fatti, invece, sono tutti gli atti normativi, come in questo caso, che vanno tutt'altro che a favore del turismo. È pertanto dovere di tutti noi fare in modo che i lavoratori stagionali siano nuovamente considerati per quello che sono, cioè una categoria speciale e particolare dell'Italia. In conclusione, signor Presidente, faccio appello ancora una volta anche al Partito Democratico: fate vostre le nostre proposte e presentatele. Facciamo in modo che questa categoria veda nuovamente ripristinato il diritto che gli avete tolto.
2015-12-15	FI	BoccardiMichele	Ma il provvedimento appare criticabile anche nel merito, a mio modo di vedere, e, visto l'esiguo tempo a disposizione del mio intervento, mi limiterò ad un solo punto. L'articolo 8 reca uno stanziamento di 10 milioni di euro per il piano di promozione straordinaria del made in Italy. Vorrei capire dal Governo se anche la Puglia, la mia Regione, è considerata Italia, e se anche le sue eccellenze agroalimentari meritano di essere tutelate al pari di quelle delle altre Regioni. Voglio ricordare che l'apertura di una procedura di infrazione avviata in questi giorni dalla Comunità europea contro l'Italia sul caso xylella sta proprio a dimostrare con quanta superficialità il Governo abbia gestito la vicenda. Forse, a giudizio del Governo, l'olio pugliese, le nostre coltivazioni, i nostri vivai evidentemente non meritano di essere tutelati. L'emergenza xylella è stata affrontata con un piano caotico e inconcludente, che ha avuto come unico risultato mettere in crisi il comparto agricolo e vivaistico pugliese. Uno dei settori cardine della competitività della Puglia rischia ora di essere definitivamente messo in ginocchio, con ripercussioni gravi sui livelli occupazionali. La terra, i suoi prodotti e chi la lavora sono la nostra ricchezza, che il Governo sta colpevolmente svalutando. Si tratta di provvedimenti di vitale importanza e, se si vuole sperare in una vera ripresa, occorre una puntuale, seria ed oculata programmazione, e non una mera ed rabberciata elencazione per poi avere mano libera nella destinazione, magari per venire incontro alle sollecitazioni di schieramento. Questo - secondo me - è un vecchio modo di intendere e praticare la politica che mal si confà alle reali esigenze del nostro territorio. Si parla tanto di favorire le imprese soprattutto al Sud, di avere un occhio di riguardo nei confronti del Sud, ma a me sembra che questo sia il figlio povero della nostra Nazione. Onorevoli colleghi, perché la politica cambi, dobbiamo prima cambiare noi. Non possiamo pretendere che le cose cambino se continueremo ad agire allo stesso modo. Non possiamo permetterci ancora anni di conflitti, di divisioni e tensioni, con coalizioni interessate più ad ottenere vittorie politiche e a sconfiggere l'avversario di turno che a risolvere i problemi. Il cambiamento va affrontato in questa maniera, per affrontare il disagio della gente, lo sconforto delle famiglie, la rabbia dei giovani. Il Governo oggi dimostra, con questo provvedimento, ancora una volta, incapacità nell'utilizzare una bussola e nell'indicare un giro di boa, galleggia e si barcamena in ritualità che non incantano più nessuno. La nostra Nazione, più che di provvedimenti tampone, ha bisogno di una maggiore governabilità e rappresentatività parlamentare, in primo luogo per affrontare i problemi più urgenti che affliggono i cittadini (la crisi economica e sociale, la disoccupazione, la precarietà, l'insicurezza, la tutela del territorio). Questi sono gli ingredienti per attenuare la linea di demarcazione tra politica e opinione pubblica, togliendo spazio all'antipolitica e al disfattismo della disperazione. PRESIDENTE. È iscritto a parlare il senatore Lucherini. Ne ha facoltà.
2015-12-16	LN	CentinaioGianMarco	Nel frattempo, Presidente, queste persone che si trovano in Italia a spese nostre se ne stanno tranquille in albergo, non fanno niente e vivono beate in attesa che qualcuno decida per loro. Ebbene, signor Presidente, nel momento in cui abbiamo più del 40 per cento di disoccupazione giovanile e 10 milioni di italiani sotto la soglia di povertà, forse spendere qualche euro in più per aumentare il numero delle commissioni che dovrebbero svolgere questo lavoro e quindi accelerare le procedure di identificazione dei cosiddetti profughi - come li chiamate voi - dovrebbe essere un atto morale nei confronti dei cittadini italiani!
2015-12-16	PD	GuerrieriPaleottiPaolo	Signor Presidente, colleghi senatori, signor Presidente del Consiglio, come lei ha ricordato, sul tavolo di questo importante summit europeo i temi dell'immigrazione, della sicurezza e dell'unione economica e monetaria saranno centrali. Qualche tempo fa la cancelliera tedesca Angela Merkel ha detto che solo trovando un accordo europeo su un meccanismo che consenta di ridistribuire equamente i flussi di immigrazione potremo salvare l'area di Schengen e quindi la possibilità di un spazio di mobilità intraeuropeo libero da passaporti e da barriere. Il presidente della Commissione europea Juncker ancora più recentemente ha detto che, se Schengen dovesse fallire e ridiventare uno spazio segmentato a livello nazionale, anche l'euro e l'accordo monetario sarebbero destinati a fallire. Ecco, credo che l'esistenza di questo legame sia assolutamente un dato di fatto e che euro, rifugiati e Schengen non siano solo delle crisi e delle emergenze che si sono susseguite in questi mesi, una a ridosso dell'altra, ma siano in qualche modo delle emergenze che si sommano e interagiscono. Questo legame è tanto più evidente perché c'è un elemento in comune tra euro e Schengen; questo elemento è che sono progetti incompiuti, che l'Europa in qualche modo ha lasciato a metà. Si tratta quindi di casi, prendiamo l'esempio dell'euro, in cui è stata varata la moneta unica, ma le banche e i bilanci statali sono rimasti separati. E così, quando è scoppiata la crisi, non avevamo strumenti e meccanismi per intervenire, per gestire la crisi a livello federale e per trovare una soluzione. Ci abbiamo messo cinque anni, con grandi costi e sacrifici, e siamo ancora purtroppo alle prese con molti di questi problemi. Ora, credo che non dobbiamo ripetere lo stesso errore con Schengen e con i problemi dell'immigrazione e della sicurezza. Anche Schengen è un'opera incompiuta: in qualche modo ci muoviamo liberamente in quest'area, ma il problema è che, nel disegnarla ci siamo dimenticati di mettere in comune servizi di intelligence e polizia. Quindi, in qualche modo, ci siamo anche dimenticati di trasferire parte dell'autorità di controllo sulle barriere esterne al centro, a livello europeo. Tutto ciò, come sappiamo, rende difficile garantire un livello adeguato di sicurezza ai cittadini europei. C'è un pericolo, quando delle unioni restano incompiute: esse corrono il rischio di disintegrarsi. Per questo l'unica possibilità, come lei ha detto, e la sola realistica oggi è in qualche modo quella di un'Unione che si doti finalmente e realizzi quelle politiche necessarie di cui è stata finora priva. Ma sappiamo che ciò non è affatto scontato. Per quanto riguarda i problemi dell'immigrazione e della sicurezza, c'è chi pensa di smantellare Schengen e di tornare in qualche modo a sistemi di sicurezza nazionali, pensando che questa possa essere una soluzione. Naturalmente politicamente sarebbe una scelta facile: si tratta di portare a compimento a livello domestico certi cambiamenti. Tornerebbero così queste barriere tra Paesi. Tuttavia, oltre al fatto che, per le ragioni che lei ha illustrato, non funzionerebbero come diga contro il terrorismo, si tratterebbe del più inefficiente dei meccanismi. Stiamo parlando di Paesi che dovrebbero ricostruire questi sistemi a livello nazionale. Per queste ragioni, credo che il suo Governo abbia fatto bene ad auspicare, pensare e presentare come inevitabile la seconda strada, cioè l'intervento volto a rafforzare l'accordo di Schengen a livello europeo con la costruzione di una capacità di intelligence europea ed un controllo congiunto che funzioni a livello di frontiere esterne. Vi sono alcune prime proposte della Commissione in questa direzione, ma occorrono risorse. È stato stimato che nel 2015 gli Stati Uniti spenderanno 35 miliardi di dollari per difendere le proprie frontiere, contro i 140 milioni di euro attualmente gestiti da Frontex per la sicurezza dei nostri confini. È quindi giusto che, come reazione per fronteggiare l'emergenza, a livello nazionale si siano attivate delle risorse e si sia cominciato a spendere. È però evidente che ciò non sarà sufficiente. Visto l'ammontare di risorse, dobbiamo aumentare la capacità di spesa dell'Unione europea, anche emettendo debito federale. Per una finalità di questo genere, è infatti pienamente legittimo mettere risorse in comune per affrontare un problema comune. Naturalmente è evidente che, affinché una strategia di questo genere si realizzi, occorrono una visione, uno sguardo lungo e, soprattutto, un rafforzamento anche sul piano economico. Torniamo dunque al legame con l'euro e all'unione monetaria. Anche nel caso dell'unione monetaria si sono fatte dellecose, ma non dimentichiamo che permangono criticità e rischi tali da non escludere la possibilità a medio termine di una rottura. Anche in questo caso, è quindi necessaria una strategia di riforme. Sono in molti a riconoscerne l'esigenza ma, come sappiamo, ciò non ne rende meno difficile l'introduzione. Ciò che manca - sono d'accordo con lei, presidente Renzi - è soprattutto un disegno strategico sulla crescita e sullo sviluppo dell'area dell'euro e dell'Unione europea per battere populismi d'Europa. È infatti vero che il populismo è un po' ovunque alimentato soprattutto da fattori economici, dalla disoccupazione e dalla povertà, che rappresentano una forte spinta. Se guardiamo alle zone dove in Francia il Fronte Nazionale ha ottenuto più voti, ci accorgiamo che sono le più depresse e con condizioni di vita più disagiate. Come sappiamo, questo tema è da troppo tempo sul tavolo di Bruxelles (da prima della crisi greca) e, affinché diventi operativo, dobbiamo uscire dalle politiche sbagliate fin qui condotte e rilanciare il tema della governance e della capacità di decisione a livello europeo. Per concludere e riassumere il legame tra Schengen ed euro, si tratta di due integrazioni incompiute e, se dovessero rimanere tali, il rischio sarebbe quello di una dissoluzione dell'Europa. Il processo va quindi portato avanti e completato, ma per questo occorre un cambiamento profondo dell'Unione europea e dimostrare che i sistemi dell'Europa e la messa in comune di certe politiche sono utili ed efficaci se usati con forza e determinazione. In qualche modo bisogna convincere i cittadini europei, sempre più scettici, che mettere insieme risorse e strategie in Europa può rappresentare un valore aggiunto. È vero, in questa fase il nostro Paese può svolgere un grande ruolo, cercando di colmare il vuoto e la profonda sfiducia tra Paesi che oggi esistono. Abbiamo bisogno naturalmente di risorse. Sarà molto difficile, ma credo che sia l'unico modo per scongiurare il rischio che il processo di unificazione e di integrazione si fermi a metà o viva un pericoloso regresso.
2015-12-22	FI	BoccardiMichele	Ad un'analisi generale la legge di stabilità che ci troviamo ad esaminare, in tutta onestà, pare mancare di una visione prospettica e strategica del Paese e di una progettualità di lungo respiro, che sola può promuovere quella ripartenza tanto annunciata, ma mai realmente agganciata. Si interviene con fondi a pioggia e interventi di cui si fatica a comprendere la ratio, senza tentare di risolvere concretamente e in maniera efficace e definitiva i nodi che frenano lo sviluppo della nostra economia e che impediscono una vera ripresa, piuttosto favorendo l'incancrenirsi di quei fenomeni che rappresentano una piaga per la vita dei singoli e il benessere della collettività e delle imprese: dalla disoccupazione alla povertà in aumento, dal calo dei consumi al giogo di un sistema fiscale vessatorio che schiaccia soprattutto i più deboli, dal crescente divario fra Nord e Sud del Paese allo sfaldamento del tessuto sociale, sempre più eroso dalla perdita di punti di riferimento certi. Per non parlare poi degli effetti che il perdurare di questa condizione di sofferta paralisi provoca nel rapporto fra cittadini e istituzioni, con un calo di fiducia nella classe politica - che noi tutti qui abbiamo l'onore di rappresentare - che non sembra trovare soluzione. Illustre Presidente, onorevoli colleghi, questo onore ci chiama con voce pressante ai nostri oneri, al dovere di responsabilità, non solo verso chi ci ha eletto (delegando a noi, membri del Parlamento, le scelte che riguardano il presente e il futuro del Paese), ma verso tutti gli italiani che chiedono lavoro, semplificazione, riconoscimento del merito, nessun privilegio ma opportunità vere per i giovani e attenzione per la marginalità e per le periferie, tanto care a Papa Francesco. Gli italiani chiedono la tutela dei diritti di base, come quello alla salute, e il ristoro dalle piccole e grandi ingiustizie, che mortificano le energie e minano la coesione sociale. È dunque per questo sentimento di responsabilità che mi trovo qui a dover esprimere profonda insoddisfazione per il provvedimento che ci apprestiamo a votare.
2015-12-22	FI	DAliAntonio	Poi, dal punto di vista politico e sostanziale, dirò ora perché ciò forse non è stato fatto. Queste variazioni sono infatti il frutto di emendamenti presentati dal Governo alla Camera nelle ultime ventiquattr'ore del dibattito. Noi siamo tornati non solo ad una legge di stabilità simile alle vecchie finanziarie, che avevamo voluto superare con la riforma del 2009, e che tutti abbiamo criticato come fonte principale dell'enorme crescita del debito pubblico nel nostro Paese, ma addirittura siamo arrivati ad una legge di stabilità che, volendo fare un'assimilazione costituzionale, è una sorta di decreto‑legge accelerato. Mentre noi critichiamo il fatto che molte questioni vengano affrontate per decreto‑legge, senza che vi siano la necessità e l'urgenza di una conversione definitiva in legge entro sessanta giorni, ci scorre sulla pelle un aumento di 3 miliardi e passa del ricorso all'indebitamento, con la previsione di una serie enorme di elargizioni a pioggia in vari comparti e in vari settori delle amministrazioni, fatto nell'arco di ventiquattr'ore. C'è infatti la possibilità per il Governo, come prevede il Regolamento, di presentare emendamenti anche dopo la scadenza dei termini; poi viene qua e in una giornata si deve approvare il provvedimento. Quindi il Governo utilizza strumenti regolamentari, che dovrebbero essere eccezionali, per mettere in piedi una sorta di decreto‑legge accelerato. Non abbiamo neanche più sessanta giorni per parlare delle banche, della crisi bancaria del Paese e degli interventi da fare. Giustamente la relatrice ha liquidato il discorso dicendo che non avrebbe commentato questi interventi, perché già se ne è parlato tanto. Ma dove? Sui giornali, nei talk-show, nelle televisioni? Voglio dire che se ne è parlato, ma non in questa sede. Noi oggi ci troviamo ad approvare una norma importante per il sistema bancario nazionale, che è stata licenziata alla Camera nel giro di ventiquattro ore e in questa sede viene superata dalla necessità inderogabile di approvare il testo così come è, per evitare che si possa andare a una revisione e a un dibattito anche post-natalizio. La verità è che la legge di stabilità dovrebbe contenere ben altro rispetto a tutta questa massa indistinta e anche confusionaria di disposizioni che vi sono state introdotte. Le faccio un esempio, Presidente. Non più di una settimana fa, abbiamo approvato un decreto-legge sugli enti territoriali che reca una norma-quadro di interventi a favore del CONI, compresa la possibilità di attingere a un fondo di 100 milioni per la promozione di Roma 2024; non contenta di ciò, la Camera (forse a seguito di qualche singola sollecitazione) ha aggiunto altri 10 milioni solo per il Comitato Roma 2024 del CONI, che poi non si sa cosa stia decidendo, perché il passaggio parlamentare su una spesa e su un fatto di questa rilevanza per il Paese è stato completamente negato. È stato disposto uno stanziamento di 100 milioni su un altro provvedimento e poi è stata fatta un'aggiunta alla Camera sullo stesso argomento una settimana dopo. Di questi esempi ne potrei veramente citare tanti. Lo stato confusionale con cui questo Governo sta procedendo e cerca di confondere le idee anche a noi in Parlamento non si era mai registrato prima d'ora, signora Presidente; poi è chiaro che nella concitazione di queste ore che, precedendo il Natale, porteranno la maggioranza (certamente non noi) ad approvare qualsiasi cosa purché si chiuda il Parlamento, si ignorano anche i pareri delle Commissioni parlamentari. Mi chiedo allora cosa lo chiediamo a fare il parere delle Commissioni parlamentari. La Commissione giustizia ha posto due condizioni, signora Presidente, e io spero che sia agli atti della Presidenza. Quando una Commissione si pronuncia all'unanimità, a maggior ragione ciò avviene con l'assenso della maggioranza, perché sia l'approvazione del parere che l'unanimità non si potrebbero certo conseguire senza la maggioranza. Ebbene, la Commissione giustizia ha posto due condizioni: la prima è che sia rivisto il disposto del comma 609 dell'articolo 1 del disegno di legge di stabilità e la seconda che sia rivista la disposizione di cui la al comma 777 dello stesso articolo 1. Sappiamo che la manovra è composta da un articolo unico perché è stato approvato con la fiducia, quindi è arrivato a 999 commi e forse hanno unificato qualche disposizione per evitare che si esponesse la cifra «1.000» e quindi che il mostro evidenziasse la sua abnormità anche attraverso un minimo di rilevazione mediatica. Se una Commissione parlamentare all'unanimità pone delle condizioni, noi non possiamo licenziare un testo che non subisca le modifiche poste da quelle condizioni. Ripeto che nelle Commissioni la maggioranza che regge il Governo è anche quella che determina il voto, quindi ciò significa che c'è stata anche da parte della maggioranza una precisa presa di posizione contro alcune previsioni di questo disegno di legge di stabilità. Questo è un altro esempio, Presidente, che le faccio per dirle che noi non possiamo procedere nell'esame del presente disegno di legge, intanto per l'assenza della Nota di variazioni e al DEF, una circostanza che infrange completamente le norme della legge di bilancio, della legge di contabilità approvate nel 2009, quindi già di per sé ciò dovrebbe prevedere il rinvio o la sospensione in attesa che arrivi la Nota; inoltre, non possiamo procedere anche per la palese violazione di alcune condizioni poste dalle Commissioni parlamentari e votate all'unanimità. Dopodiché, anche io debbo confessare, come hanno fatto le relatrici, che è assai arduo entrare nel commento di tutte queste norme. Infatti, l'approvazione può anche avvenire in tempi brevissimi - noi siamo tenuti a seguire il dibattito che si svolge alla Camera dei deputati e lo facciamo - ma è chiaro che ci vogliono tempi adeguati per apprendere di cosa stiamo parlando. Stiamo discutendo dell'universo mondo e, nel tempo prelettorale gestito da altri Governi, le manovre finanziarie erano sicuramente meno piene di vergogne del disegno di legge in esame. In occasione della prima lettura del provvedimento, nello svolgere la relazione di minoranza ebbi a dire che vi erano alcune assenze forti nel disegno di legge come esitato dal Governo e, poi, come approvato dal Senato. Il Governo aveva trascurato completamente i pensionati, gli esodati, il Mezzogiorno ed il comparto sicurezza e aveva sminuito, perché incapace di valorizzarli, gli effetti benefici di riduzione della spesa pubblica. Adesso ci si viene a dire che si è riusciti ad ovviare ad alcune di tali mancanze. Naturalmente, nel corso del dibattito parlamentare non ci si dà la possibilità di capire come si sia ovviato, ma certamente non è pensabile che noi possiamo considerare attuato un intervento sulla disoccupazione nel Mezzogiorno solo perché rinviato al 2017, in quanto la Commissione europea deve ancora darci alcune risposte riguardo ai fondi che possiamo utilizzare. La riduzione della spesa pubblica, che dovrebbe ammontare a circa 9,5 miliardi di euro, è ancora del tutto indeterminata e, come sempre, in ragione delle dinamiche che sta prendendo, non darà risultati in questi termini. Sugli esodati non si è detto nulla e, anzi, sono stati rigettati tutti gli emendamenti che abbiamo presentato per risolvere completamente la triste parentesi della nostra storia previdenziale. Sui pensionati tutte le televisioni (che ricevono non pochi vantaggi con questo provvedimento) si premurano di evidenziare i 100 euro di differenza l'anno per ogni famiglia, come se fossero la soluzione a tutti i problemi sociali del nostro Paese. Signora Presidente, sui pensionati l'estensione da 7.750 a 8.000 euro della no tax area è veramente qualcosa che mi vergognerei pure a propagandare. La nostra proposta di elevare a 1.000 euro le pensioni minime, con la previsione di un incremento medio di oltre 200 euro al mese, sono invece state rigettate. Devo ricordare che il rigetto di questa nostra proposta in Senato è stato motivato con l'impossibilità di aumentare la cifra di ricorso all'indebitamento, cosa che invece è stata fatta dal Governo a man bassa e senza la preliminare presentazione della Nota di variazione al DEF, che è obbligatoriamente prevista dalla nostra legge di contabilità e di finanza pubblica. Tutti gli elementi che ho enunciato non possono non portare ad un giudizio pesantemente negativo su questo provvedimento confusionario, i cui beneficiari sono naturalmente scelti con il bisturi del condizionamento politico. Altro che eliminazione delle vecchie prassi dell'assalto alla diligenza! Con questo provvedimento si assalta una diligenza che, tra l'altro, non ha dentro nulla, perché si ricorre ad un aumento ormai insostenibile del debito pubblico. Negli anni passati dicevamo che il debito pubblico di questo Paese stava impegnando anche la produttività dei nostri figli, mentre ormai possiamo dire che, grazie a questo Governo, impegniamo anche i nostri nipoti al pagamento di quella che sarà la tragedia degli esiti della finanza pubblica, nel momento in cui - arrivano già le avvisaglie da tutti i mercati - i tassi procederanno al rialzo e aumenterà il valore assoluto del nostro debito pubblico, con un onere sempre più cospicuo da dover sopportare. Queste sono dinamiche insostenibili e intollerabili; sono dinamiche di irresponsabilità che il Governo sta mettendo in atto contro il Paese. Questo disegno di legge di stabilità non è un assalto alla diligenza, ma al Paese e alla tenuta dei suoi conti, con l'incapacità di questo Governo di sfruttare anche la congiuntura internazionale. Il Governo sbandiera un PIL in crescita dello 0,8 (che, tra l'altro, è la cifra più bassa nell'area euro e rispetto ai Paesi che hanno il segno «+» come incremento del prodotto interno lordo), ma non ci dice che la diminuzione del prezzo del petrolio - che per noi è una forte voce di incidenza sul prodotto interno lordo - a circa 35 dollari al barile, da un massimo di quasi 100 registrato in questo anno, ha dato al nostro Paese la possibilità di avere un vantaggio sul PIL di 1,5 punti. PRESIDENTE. Dovrebbe concludere, senatore. D'ALI', relatore di minoranza. Quindi, se il nostro Paese si fosse limitato a godere del vantaggio di una sola voce della congiuntura internazionale, avrebbe dovuto segnare una crescita dell'1,5; ma, segnando una crescita ufficiale nei numeri dello 0,8, il Governo dichiara di essere stato capace di far regredire il nostro Paese dello 0,7 per cento. Alla luce di queste ultime considerazioni, non possiamo che riaffermare la nostra assoluta contrarietà a questo disegno di legge di stabilità nel metodo, nel modo mortificante con cui tratta il Parlamento, per l'assoluta stringatezza (che è un eufemismo) ovvero la totale assenza del dibattito in questa sede, e nella sostanza per il danno cospicuo che farà ancora una volta all'economia del Paese, lanciandola verso tempi ancora più bui.
2015-12-22	LN	TosatoPaolo	Signora Presidente, la Lega Nord considera questa legge di stabilità un provvedimento assolutamente inadeguato. È una manovra in forte deficit e inevitabilmente determinerà un aumento ulteriore del debito pubblico. Questa scelta non è la soluzione, ma farà affondare sempre di più il Paese e tutti noi. Il rapporto deficit -PIL è stata innalzato dal 2,2 al 2,4 per cento, con l'allontanamento dell'obiettivo del consolidamento dei conti pubblici. Le previsioni dell'aumento del PIL peccano a dir poco di eccessivo ottimismo. È una legge di stabilità disseminata di microinterventi di facciata utili a stampare numerose slide, ma contiene poche risposte importanti ed efficaci. È sempre più profondo il solco tra il Paese reale e il Paese di Renzi e del suo Governo. Stiamo vivendo un momento drammatico e voi fate finta di niente. La vita reale dei cittadini è caratterizzata da molte preoccupazioni per il proprio futuro. Oggi viviamo paure ed incertezze che non avevamo in passato, prima di tutto per il lavoro: i dati reali della disoccupazione sono sempre più allarmanti; troppo cittadini vivono il dramma di non riuscire a trovare un ruolo dignitoso nella nostra società. Si vive, poi, con la paura di non poter raggiungere una pensione dignitosa, a causa dell'infame legge Fornero, che prevede di lavorare più a lungo e di avere pensioni da fame. Non ci si sente più sicuri nelle proprie abitazioni. Ormai siamo alla mercé di bande organizzate, di delinquenti che confidano nell'impunità. Non ci sente sicuri nelle proprie città, con un Governo assolutamente incerto e inadeguato nella lotta contro il terrorismo. Neppure i soldi in banca sono più al sicuro. I risparmi di una vita possono sparire nel giro di una notte con un decreto del Governo. Questo è il Paese reale del Governo Renzi e voi avete grandi responsabilità: voi l'avete reso tale, con gli svuota carcere, con la depenalizzazione dei reati cosiddetti minori contro le persone e il patrimonio; con le politiche miliardarie dell'invasione e l'incapacità di identificare chi entra nel nostro Paese
2015-12-22	M5S	PugliaSergio	Vengo ora ai lavoratori stagionali ricorrenti. Presidente, non so in che altro modo dirlo. Il nostro Gruppo aveva più volte sottolineato il sorgere di un problema in Italia al momento dell'introduzione del nuovo calcolo della disoccupazione, chiamata oggi nuova prestazione di assicurazione sociale per l'impiego (NASPI). Se è vero - ed è vero - che l'Italia è una bellissima Nazione dal clima fantastico e dai tantissimi beni storici e archeologici, deve puntare sul turismo. Tutti siamo d'accordo e si va nei programmi televisivi a dire che bisogna puntare sul turismo. Ma in che modo vogliono farlo se avete detto ai vostri futuri lavoratori del settore turistico che il loro futuro è senza famiglia? Avete detto che, se si vive in zone dove il lavoro è stagionale ricorrente, ci si deve trasferire in tutt'altro Stato o Regione e, quindi, non si può avere una famiglia perché bisogna spostarsi continuamente.
2015-12-22	PD	SantiniGiorgio	Signora Presidente, signori rappresentanti del Governo, colleghi, le due letture del disegno di legge di stabilità hanno confermato, da un lato, l'iniziale impostazione espansiva e solidale e, nel contempo, l'hanno irrobustito con importanti nuove misure. Per una gran parte si è trattato di un lavoro ripartito tra il Senato e la Camera, al quale si è aggiunto il necessario intervento sulla sicurezza dopo il 13 novembre e i gravi fatti di Parigi. Restano, però, ben chiari gli aspetti fondamentali del disegno di legge di stabilità. Mi riferisco alla riduzione della tassazione, realizzata disattivando le clausole di salvaguardia, con effetti positivi consistenti per famiglie e imprese, derivanti dall'abolizione della tassa sulla prima casa, sugli imbullonati e sull'IMU agricola. Mi riferisco altresì al sostegno agli investimenti nel settore sia privato, col maxiammortamento, che pubblico, con l'obbligo di effettuare nel 2016 i 5 miliardi derivanti dall'utilizzo della flessibilità di bilancio e con lo sblocco degli investimenti per gli enti locali con il progressivo superamento del Patto di stabilità. Cito il sostegno all'occupazione, con la decontribuzione del 40 per cento confermata per i prossimi due anni, con un intervento più forte nel Sud, nelle aree critiche, con il rafforzamento del credito d'imposta pluriennale per gli investimenti e con la possibilità, anche per il 2017, di prolungare la decontribuzione sui nuovi assunti. Vi è poi un qualificato intervento in materia di enti locali, e non solo sui Comuni, ma anche sulle ex Province e le aree vaste, che vedono un sostegno più adeguato alle funzioni fondamentali che mantengono (scuole e strade), e per le Regioni, a cui è stata resa sostenibile la politica di bilancio nel prossimo anno, in particolare con interventi importanti sulla sanità. Vi è, infine, una significativa politica sociale, che ha confermato il consistente fondo di contrasto alla povertà per il 2016 e 2017, a cui si sono aggiunti molti interventi sulla disabilità, un'importante misura per ridurre la tassazione sulle pensioni e un ampliamento del welfare contrattuale. A questo quadro si sono aggiunti gli interventi sulla sicurezza, con la scelta coraggiosa di abbinare alle doverose disposizioni per le Forze dell'ordine, per la difesa, per il potenziamento organizzativo, anche misure originali per la cultura, segnatamente rivolte ai giovani e al superamento del degrado delle periferie. Si è poi intervenuti in tema di banche (altra emergenza) con il necessario salvataggio delle quattro banche entro il 31 dicembre, scongiurando conseguenze disastrose sui depositi di un milione di cittadini, sugli affidamenti delle imprese, sui posti di lavoro. Il Fondo di solidarietà approvato, anche per le sue dimensioni quantitative, permette di dare un ristoro concreto a quegli obbligazionisti subordinati che fossero stati vittima di raggiri. Nel dibattito sono state espresse critiche alla scelta operata dal presente disegno di legge di stabilità di utilizzare tutti i margini di flessibilità, esponendo - secondo tali critiche - il Paese a un rischio futuro di tenuta del bilancio. Noi pensiamo che mantenere l'impostazione espansiva del disegno di legge di stabilità in un momento di rallentamento dell'economia internazionale e, nello stesso tempo, fronteggiare l'emergenza della sicurezza hanno invece reso necessaria ancora di più questa scelta, peraltro già autorizzata dal Parlamento. È una scelta per fare del 2016 un anno di consolidamento della crescita, per continuare a creare posti di lavoro, sconfiggere la disoccupazione e la povertà; una scelta per un Paese che vuol non tornare indietro, ma continuare la risalita dopo la grande crisi, tenendo insieme la crescita e la solidarietà e dando una dimensione concreta e consapevole anche alla speranza. Per questi motivi il Gruppo del Partito Democratico voterà la fiducia sul disegno di legge di stabilità.
2015-12-22	PD	ZanoniMagdaAngela	Sulle misure per il lavoro e la previdenza, voglio ricordare che in questa legge di stabilità è stato previsto l'anticipo dal 2017 al 2016 della no tax area per i pensionati. Questa è un'iniziativa forte e riguarda circa 6 milioni di cittadini che hanno un reddito da pensione fino a 8.000 euro. È previsto anche il prolungamento a tutto il 2016 delle tutele in caso di disoccupazione per i lavoratori precari, la cosiddetta DIS-COLL. La norma scadeva quest'anno e si tratta di un intervento a difesa dei lavoratori più deboli. Viene riconosciuta l'inclusione dei periodi di maternità ai fini del conteggio dei premi di produttività aziendali. Questa manovra, sommata alle altre misure che avevamo preso in Senato, dimostra un'attenzione a tutta la fascia delle lavoratrici che affrontano il tema della maternità. Mi fermo qui, ma chiedo di consegnare alla Presidenza il testo completo della mia relazione. Lascio la parola alla relatrice Chiavaroli che ringrazio particolarmente per il lavoro svolto insieme con serietà e impegno, ma anche con affetto e stima reciproca.
