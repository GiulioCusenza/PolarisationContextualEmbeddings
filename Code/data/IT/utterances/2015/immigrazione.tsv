2015-01-12	LN	CentinaioGianMarco	; il secondo: «Siete contenti, tu e i tuoi genitori, di pagare le tasse per accogliere i 170.000 invasori che il signor Alfano ci ha portato con Mare nostrum»? Io ricordo a tutti quella studentessa di Rovigo che era stata sospesa dalla propria scuola per essersi permessa di dire la propria opinione sull'immigrazione che sta arrivando in questo momento nel questo Paese: due pesi e due misure all'interno della democratica - speriamo che non sia la "partito democratica" - scuola italiana.
2015-01-19	LN	StefaniErika	Mi avvio a concludere, signor Presidente. Per quanto riguarda il processo civile, prima vogliamo vedere il provvedimento e poi ci riserviamo sicuramente di valutare. Quanto all'aumento del costo della giustizia, si parlava di un problema di spending review e di mancanza di risorse anche del Ministero per riuscire nell'approntare. Non è però possibile che aumenti il costo per ricorrere alla giustizia. La giustizia non deve essere considerata un privilegio di pochi: deve essere considerata una forma accessibile a tutti. Infatti, la giustizia non deve essere un qualcosa di elitario (di chi si può permettere i grandi avvocati e di fare le battaglie di principio): la giustizia deve essere accessibile a tutti. Solo in questa maniera si darà la percezione che la legge deve essere assolutamente rispettata. Passo al tema del processo telematico: bello parlarne anche se, alla fine, le cose succedono e accadono sempre all'Italiana. Oggi per depositare un atto con il processo telematico bisogna veramente essere quasi dei periti informatici. Io stessa, che sono qui in queste Aule e frequento meno quelle di giustizia, non riuscirei a fare un deposito telematico. Mi è stata data proprio oggi notizia di un problema di immigrazione delle PEC a causa dello sfratto esecutivo a carico della ditta che doveva effettuare il servizio. Si blocca il sistema telematico per uno sfratto. Arriviamo a fare un paio di considerazioni. Bellissima, sì, la Relazione, grandi intenti e grandi obiettivi, ma, alla fine, quando vediamo come vengono gestite alcune situazioni, ci fa un po' avere, grandissime perplessità. Si è parlato di falso in bilancio e false comunicazioni sociali e di aumento della pena. Tuttavia, se guardiamo l'emendamento del Governo, vediamo che è stata inserita una soglia di non punibilità, per un falso in bilancio chiamiamola lieve in relazione alla dimensione dell'impresa. Per certi versi, devalorizziamo quello che dovrebbe essere invece un istituto fondamentale. Quindi, insistono ancora grandi dubbi. La giustizia necessita davvero di interventi strutturali e non solamente emergenziali. Personalmente confido proprio nella serietà del Ministro e nella grande attività che ha cercato di svolgere, anche cercando di aprire un grande dialogo. A questo punti il Ministro ci ascolti, visto che parliamo di dialogo. Stia attento a non ammalarsi mai di «renzite», con l'intento di fare delle riforme solo per chiamarle riforme. Certamente, signor Ministro, lei è una persona seria e tutti i provvedimenti che dovranno essere adottati in materia di giustizia non dovranno mai essere inquinati da demagogie, da populismo e da voglia di fare in fretta. Facciamo le cose con i giusti tempi, ma che siano corrette e serie.
2015-01-22	LN	CentinaioGianMarco	Noi lo diciamo sempre che il senatore Davico ha fatto bene ad andare via dalla Lega perché queste cose da noi non si fanno. Signora Presidente, avrei voluto intervenire questa mattina prima della sospensione. Pensavo sarebbe stata convocata la Conferenza dei Capigruppo e avrei avanzato in quella sede questa proposta. In queste ore è stata diffusa una dichiarazione del ministro Gentiloni, in questo momento a Londra per una conferenza sull'ISIS, che dice: «Rischio infiltrazioni da immigrazione». Ha fatto questa dichiarazione, riportata da tutti gli organi di informazione da cui risulta che dall'immigrazione, che noi riteniamo clandestina ma favorita dallo Stato italiano, prima attraverso l'operazione Mare Nostrum e poi attraverso l'operazione Triton, ci sarebbe la possibilità, secondo il Ministro, che arrivino dei terroristi. È una dichiarazione importante e grave, anche alla luce di quanto la Lega continua a dire da due anni a questa parte e che invece il Governo ha sempre minimizzato attraverso le parole del ministro Alfano, che in più di un'occasione ha detto che le affermazioni della Lega sono false e portano solamente a fare terrorismo psicologico. Lui porta i terroristi in Italia e poi ci accusa di fare terrorismo psicologico. Alla luce di quanto affermato dal ministro Gentiloni, chiedo a lei, ai Capigruppo e a quest'Assemblea un'audizione urgentissima del Ministro per poter capire, attraverso le sue parole in quest'Aula, cosa si intende dire quando si legge: «Terrorismo. Gentiloni: rischio infiltrazioni da immigrazione.». È un'affermazione grave. Siamo in un momento particolarmente difficile per il nostro Paese, un momento in cui affermazioni anche di questo tipo devono essere confutate o confermate. Quindi chiediamo ai Capigruppo, e a lei Presidente, di invitare con estrema urgenza - direi nelle prossime ore, visto e considerato quanto sta succedendo - il ministro Gentiloni a venire in Aula per riferire al Parlamento.
2015-01-22	PD	CuomoVincenzo	Signor Presidente, non so come il Governo si è regolato e come si regolerà, ma, più che fare riferimento ai risultati e ai dati elaborati dal Ministero dell'interno, bisognerebbe fare riferimento alle iscrizioni nelle liste elettorali. Infatti, con i fenomeni di emigrazione e di immigrazione c'è bisogno della cancellazione delle liste elettorali di un Comune per consentire l'iscrizione nelle liste elettorali del Comune in cui si è immigrati. Pertanto bisognerebbe riformularlo ulteriormente, facendo riferimento alle iscrizioni nelle liste elettorali del Comune che ritiene di rientrare nei 15.000 abitanti in quanto ha gli iscritti nelle liste elettorali relative alle persone che hanno diritto al voto. Questo emendamento si riferisce agli abitanti. Teniamo conto del fatto che non sempre gli abitanti sono conformi a quelli che sono gli elettori, quindi bisognerebbe ulteriormente modificare il testo, anche in relazione a questo ulteriore elemento, che andrebbe ricalcolato. Senatore Crimi, non è la prima volta: può capitare che un elettore è iscritto nelle liste elettorali e magari risulta ancora residente in un altro Comune, perché non è stato ancora cancellato. Probabilmente, quindi, questo emendamento andrebbe ulteriormente riformulato e ulteriormente specificato. Tutto ciò - l'ho premesso - al di là della valutazione che il Governo farà in ordine al parere che emetterà.
2015-02-04	M5S	EndrizziGiovanni	Signor Presidente, l'assessore all'istruzione, alla formazione e al lavoro della Regione Veneto, Elena Donazzan, ha avuto l'ardire di inviare una circolare contenente una frase del tipo: se non è vero che tutti i musulmani sono terroristi, è vero che tutti i terroristi sono musulmani. PRESIDENTE. La circolare parlava di islamici e terroristi. ENDRIZZI (M5S). Grazie di questa ulteriore precisazione. Credo che questa frase sia non solo falsa - profondamente falsa - ma vergognosa, considerando come è stata inviata, a chi è stata inviata e l'uso politico che è stato fatto di una vicenda tragica. Su una vicenda di quel tipo, se era scontato, dovuto, immediato, a caldo, contrastare la violenza omicida, era anche necessario poi evitarne strumentalizzazioni. Quando si arriva a dire mezze frasi o quando, come oggi, ho visto in Aula il centrodestra difendere la Donazzan arrampicandosi sugli specchi, stiamo facendo un torto alla verità; la stiamo prostituendo. Su questa vicenda avevamo il dovere, come italiani, come veneti, come cittadini, di capire. Se Papa Francesco si è scagliato contro l'odio e il disprezzo instillati verso le religioni, anche quella cattolica, ricordando le vignette vergognose contro la santissima Trinità - lo dico io che sono un laico - allora credo che tutti potremo capire l'importanza di una convivenza civile, nel rispetto della legalità, con politiche di accoglienza programmate che permettano che non ci sia un far west in questa tragica vicenda, che è l'immigrazione. Soprattutto, ci deve essere il rispetto. Allora dico: viva la Repubblica, viva la democrazia, ma soprattutto viva la verità!
2015-02-18	PD	LatorreNicola	In queste ore ed anche, ahimè, in questa discussione continuiamo a discutere di questo tema solo in relazione al dramma dell'immigrazione, sul quale lei ha detto parole del tutto condivisibili ma che sono, semmai, la conseguenza di una crisi che ci ha messo, già da qualche tempo, di fronte ad una Libia con strutture statali distrutte, con due Governi, nessuno dei quali rappresentativo dell'intero popolo libico, ed una guerra civile tra le numerose milizie, armate fino ai denti e tutto questo in un punto cruciale del Mediterraneo.
2015-02-19	PD	ManconiLuigi	Per entrare nel merito della mia interpellanza, desidero fare ancora una brevissima premessa. La Commissione straordinaria per la tutela e la promozione dei diritti umani, che presiedo, nei suoi circa 18 mesi di attività, ha realizzato una lunga, minuziosa e dettagliata indagine sui centri di identificazione ed espulsione, visitandoli tutti ed effettuando numerose audizioni di funzionari dell'amministrazione, di magistrati che operano in questo campo, persino di una persona già trattenuta in un CIE, di operatori, di rappresentanti del Governo e del Dipartimento dell'immigrazione. Al termine di questo lungo lavoro di indagine abbiamo realizzato un report, che è stato approvato dalla Commissione e che è a disposizione di quanti vi siano interessati. Questo lavoro ci consente dunque di parlare dei centri di identificazione ed espulsione, partendo da una realtà complessiva, che in questi anni ha subito profondissime trasformazioni. Voglio ricordare, limitandomi a due dati essenziali, che mentre nel 2008, complessivamente, coloro che erano transitati nei centri di identificazione ed espulsione assommavano ad una cifra intorno alle 10.000 unità, nel corso del 2014 questa cifra si è drasticamente ridotta, ovvero si è letteralmente dimezzata. Ricordo anche che nel corso degli anni c'è un dato che è rimasto inalterato, ovvero quello relativo al conseguimento del fine primo perseguito dall'istituzione di tali centri, ovvero le pratiche relative all'identificazione e alla successiva espulsione degli stranieri lì trattenuti. In tutti questi anni, il numero di coloro che, dopo un periodo variabile di permanenza nei centri, venivano identificati ed espulsi non ha mai superato la metà dell'universo complessivo dei trattenuti. In questo dato c'è già il segno inequivocabile, se non di un fallimento, di un'evidente impotenza di questo istituto ad ottenere lo scopo per il quale è stato istituito. Parlo di questo aspetto, perché credo sia necessario evidenziare il mancato successo di centri che sotto altri due profili presentano un bilancio ancora più negativo. Mi riferisco al profilo economico perché, appunto, i costi spesso rilevanti dei centri non hanno come esito una efficacia rispetto al perseguimento dello scopo, e, punto ancora più delicato, perché all'interno di questi centri, come la Commissione da me presieduta ha potuto documentare, il livello di tutela dei diritti umani fondamentali è estremamente carente. Tale tutela infatti presenta zone particolarmente drammatiche di oscurità, con violazioni in qualche caso sistematiche dei diritti fondamentali, nonché una condizione complessiva di generale abbrutimento di persone che si trovano all'interno di una struttura della quale ignorano le regole, il linguaggio che vi si parla, spessissimo la ragione per cui vi sono trattenuti e, ancora più spesso, il destino che a quel trattenimento seguirà. Aggiungo ancora un dato che mi sembra anch'esso estremamente serio: la capienza presunta del complessivo universo dei Centri di identificazione ed espulsione dovrebbe essere - così è stata stimata - intorno a 1.700 unità; quella reale, di posti effettivamente disponibili, cala drasticamente oltre la metà e oggi le presenze complessive nei cinque CIE ancora attivi oscillano tra i 400 e i 500 trattenuti e così è stato nel corso del 2014. Credo che tutte queste considerazioni conducano in maniera univoca ad una riflessione che porta necessariamente a riconoscere la superfluità di questi istituti. Istituti dall'incerto statuto giuridico, estremamente costosi, largamente inefficaci rispetto allo scopo, drammaticamente lesivi dei diritti umani delle persone lì trattenute. Concludo questa illustrazione evidenziando alcuni dati che la mia interpellanza presentava. In essa si chiedeva se il centro di identificazione ed espulsione di Gradisca d'Isonzo, in provincia di Gorizia, allora sospeso nella sua attività, fosse destinato a chiusura definitiva. Ebbene, personalmente ancora non conosco questo dato, cioè se quel CIE non funzionante sia da considerarsi definitivamente chiuso. Sulla base del lavoro svolto dalla nostra Commissione, che aveva evidenziato la necessità di rendere questi centri osservabili, conoscibili, quindi destinati alla massima trasparenza e anche alla massima capacità di vigilanza, in particolare sulla tutela dei diritti umani per le persone trattenute, come evidenziato da numerose organizzazioni internazionali, ponevo un secondo quesito. Chiedevo cioè se su questo punto si potessero fare passi avanti secondo l'indirizzo che la nostra Commissione aveva suggerito nell'ipotesi di riforma del regolamento degli accesi. Nel dicembre scorso è entrato a regime il nuovo regolamento relativo agli accessi che segna qualche passo in avanti, lasciando tuttavia un buco a mio avviso, per un verso, scarsamente spiegabile e, per altro verso decisamente criticabile. L'accesso ai centri di identificazione e di espulsione non è consentito al sindaco della località in cui si trova quel centro, né ai membri della giunta e ai consiglieri comunali di quel territorio. Penso si tratti di un limite estremamente grave, perché la vita di quel centro ha una relazione estremamente stretta con la vita del territorio e altrettanto stretto dovrebbe essere anche il rapporto con l'amministrazione locale che su quel territorio ha la possibilità di esercitare un'attività non solo di governo, ma anche di controllo.
2015-03-03	LN	CalderoliRoberto	Per il resto, Presidente, io mi domando - è una domanda sincera e non dietrologica - se il ministro Alfano ha paura di confrontarsi con il Senato rispetto a fatti di sua competenza, come fa ad occuparsi della difesa del Paese dall'Isis o dall'invasione dell'immigrazione irregolare?
2015-03-04	LN	StefaniErika	Signor Presidente, facciamo anche noi una seppur breve dichiarazione di voto, che vuole essere anche un'espressione di apprezzamento, molto sentita da parte del Gruppo della Lega Nord, nei confronti di questo disegno di legge, così come è stato anche licenziato dalla Commissione. A volte sorprende pensare a quali sono stati i successi della medicina se si ricorda quel lontanissimo 1902, quando Alexis Carrel fece il primo intervento. Arriviamo ad oggi, dove si parla di quasi 115.000 trapianti eseguiti ogni anno in tutto il mondo. Si sta parlando di una cifra enorme, che testimonia quanto vi siano delle problematiche molto difficili in medicina e quanto vi sia l'estrema, estremissima necessità che questi trapianti vengano effettuati in possesso del materiale necessario, anche e soprattutto per evitare tutta quella serie di traffici. Il problema, infatti, è nelle liste di attesa che, purtroppo, ancora oggi, rappresentano una realtà difficile. Si sta parlando, limitatamente all'Italia, di una lista di attesa che, ad esempio, nel dicembre 2013 (si tratta di un dato che abbiamo rinvenuto nel sito stesso della AIDO), era di quasi 9.000 persone: 9.000 casi, 9.000 vite che sono lì, che pendono da un atto che normalmente nasce da un grande atto di generosità - quello della donazione di un organo - o che, purtroppo, delle volte, è la conseguenza di altri eventi tristi. È come se da una morte dovesse nascere una vita. La problematica è quella che è stata evidenziata anche dai dati forniti dal senatore Romani: il 20 per cento dei pazienti, purtroppo, muore durante queste lunghissime attese. Sono delle morti che, in quel momento, diventano difficilmente accettabili da parte dei familiari e di chi sopravvive a questi difficilissimi momenti di crisi. La morte diventa quasi intollerabile a fronte del fatto che, probabilmente, quella vita si poteva salvare tramite quell'atto di spontaneità e di estrema generosità, che è la donazione di un organo. La lunghezza di queste liste di attesa è collegata alla grandissima domanda che - ripetiamo - discende anche dal fatto che la medicina ha raggiunto dei livelli talmente apprezzabili da ritenere possibile il ricorso a questi impianti, quando decenni fa neanche si poteva minimamente immaginare di poter arrivare a questi risultati. Purtroppo, però, queste liste di attesa lunghissime e la disperazione di chi attende possono alimentare dei traffici illegali, che, malauguratamente, sono molto, ma molto diffusi. Anche durante la discussione generale si è parlato di giri di affari di 600 milioni di dollari o, addirittura, di un miliardo di dollari. Si sta quindi parlando di un'organizzazione enorme che, purtroppo, sta intorno alla richiesta di persone disperate. Vi sono anche dei casi che sono balzati alle cronache. Sono quelli i casi che balzano alle cronache, ma chissà qual è quel mondo sconosciuto che resta nel buio, magari anche di quartieri malfamati o di piccoli paesi, magari nelle realtà del Terzo mondo. Rammento a chi non lo ricordasse il caso di quel paese nel Nepal: in un paese di 4.000 abitanti sono risultati addirittura 121 i reni ufficialmente venduti. Sottolineo «ufficialmente», visto che i dati non sono probabilmente rispondenti alla verità. Per chi ha la sfortuna di vedere questa povera gente, si vedono ancora delle foto di persone che, alzandosi la maglia, fanno vedere la cicatrice del punto in cui è stato prelevato l'organo. Pensiamo in che condizioni queste persone possono attualmente vivere. Probabilmente questo disegno di legge non arriva a risolvere questa grandissima problematica, questa grandissima tragedia; però, quantomeno, è un passo importante, in particolare nell'arrivare a punire il traffico di organi e tutte quelle organizzazioni che sono idonee e che hanno come obiettivo quello di fare uno spaccio vero e proprio di organi (organi prelevati, addirittura, da persone viventi). È importante introdurre questo tipo di ipotesi di reato, così com'è importante aver previsto le pene contenute nel testo licenziato dalla Commissione; stiamo parlando della reclusione da tre a dodici anni e di multe da 50.000 a 300.000 euro. Le pene che sono state scelte e che verranno erogate sono significative e sono volte a sanzionare delle ipotesi veramente gravissime, non solo perché si tratta di un fatto che già di per sé comporta una lesione, ma anche perché tale problematica riguarda lo sfruttamento di condizioni di disperazione. Purtroppo si vedono anche delle professionalità asservite a queste organizzazioni vergognose. Per questo è importante aver inserito proprio questa ipotesi di reato ed è per questa ragione che noi del Gruppo della Lega Nord già anticipiamo il nostro voto favorevole sul testo. Penso sia anche importante il fatto che, nel corso del dibattito sia in Commissione che qui in Aula, non vi sia stata una grande attività di tipo emendativo; questo conferma che la sostanza in nuce del disegno di legge aveva una qualità che è stata apprezzata da parte di tutti i commissari e, come si vede, anche da parte di tutta l'Aula. Quindi speriamo ed auspichiamo che questo tipo di normativa sia idonea a proteggere queste realtà di disperazione e ad evitare che vi siano dei bambini abbandonati o trovati morti - come diceva prima il relatore - con gli organi già prelevati. Si pensi a tutti quei bambini che risultano spariti, a tutti quei bambini che nascono in realtà estremamente disagiate. Molti dati a volte sorprendono: pensiamo agli episodi di immigrazione che hanno avuto come oggetto l'Italia, dove molti minori non risultano censiti, non vengono trovati e non si sa neanche più dove siano e quale sia stata la loro sorte. Quindi si auspica che questa legge possa raggiungere il suo obiettivo: frenare questo tipo di realtà ed evitare che si verifichino dei casi tremendi di miseria umana, con delitti e nefandezze volti proprio a sfruttare l'ansia, il dolore e la paura di chi ha bisogno di un'altra creatura per vivere o ha bisogno addirittura della morte di un'altra persona per vivere. Pensiamo a questa gente, il nostro pensiero deve andare solo a questa gente, che non possiede nulla, tranne il proprio corpo o forse neppure questo: un corpo che diventa l'ultima merce di scambio a disposizione.
2015-03-05	M5S	DonnoDaniela	Le Regioni maggiormente interessate dalle pratiche dell'affido sono agli estremi dello Stivale, in barba allo stereotipo del benestante Nord e del disgraziato Sud. La Liguria e la Sicilia, infatti, sono le Regioni in cui è più alto il tasso di bambini e di adolescenti fuori dalla famiglia di origine, vale a dire più di 3,5 per ogni 1.000 abitanti. Si tratta per lo più di ragazzi con un'età compresa nella fascia che va dagli undici ai quattordici anni. I piccoli ed i piccolissimi, dunque, sono quasi un'eccezione rispetto alle altre classi di età e se qualcuno pensa che stiamo trattando di un fenomeno legato all'immigrazione, sbaglia di grosso. Solo 17 bambini affidati su 100 sono stranieri e l'esposizione al rischio povertà colpisce tutti, o meglio, sta colpendo tutti, senza distinzioni di sorta.
2015-03-12	LN	CandianiStefano	Una sorta di attività parallela, quella dei fratelli Yunous e Jaffar Mariaki, trentenni di Lonate Pozzolo, che "esercitavano" con altri due fratelli, rimasti in Marocco a occuparsi dei documenti in patria. Il gruppo forniva allo sposo e alla sposa un servizio di " wedding planner ", tutto compreso: pubblicazioni, sala nozze in Comune, testimoni (pagati 200 euro), pubblico, ristorante, festa di matrimonio, fotografie incluse, un appartamento per poter fornire una residenza, il nulla osta dal consolato e infine anche i soldi e l'avvocato per poter divorziare: 1.500 euro per il servizio di separazione, che iniziava in genere dopo 40 giorni. In questo modo, la banda dei finti matrimoni, è riuscita in circa un anno di indagini a combinare 33 sposalizi accertati e 20 sospetti. Secondo i carabinieri e il pubblico ministero Francesca Parola della procura di Busto Arsizio, il guadagno era buono. C'è stato anche il caso di una signora che, dopo aver scoperto che la figlia ventitreenne aveva appena intascato una bella somma per il matrimonio farlocco, aveva preso contatti per sposare un marocchino anche lei. Non c'è riuscita solo perché sono arrivati prima i carabinieri. Sono state deferite all'autorità giudiziaria - signor Presidente - ben 94 persone a vario titolo, e tra le contestazioni vi è l'associazione per delinquere finalizzata al favoreggiamento dell'immigrazione clandestina, ma anche il traffico internazionale di droga (è stato sequestrato hashish per 4 chili a Malpensa, tra cui 233 ovuli). In qualche caso si sono prestati anche uomini di nazionalità italiana, per le nozze combinate con donne marocchine. Il problema era che i trafficanti intascavano dallo sposo (o dalla sposa) tra gli 8 e i 12.000 euro, ma poi dovevano spendere parecchio tra ristorante, feste, e figuranti, per cui di soldi in cassa tendevano a restarne pochi. La banda stava pensando di sostituire le donne italiane con ungheresi, meno "costose", ma che potevano comunque garantire al marocchino di essere coniugato con una cittadina comunitaria. La procura farà ricorso ai tribunale civile, per l'annullamento di tutte le nozze, celebrate a Busto Arsizio, Lombate Pozzolo, Ferno, Milano, Torino, Vercelli» e io aggiungo in chissà quanti altri posti. Signor Presidente, la circostanza sulla quale vorrei far riflettere non è, però, pertinente alla cittadinanza di una delle due figure nubende (sposo o sposa), ma al fatto che il matrimonio sia diventato - in questo caso anche complice la distrazione del legislatore - una modalità fraudolenta per impossessarsi della cittadinanza italiana. Io mi rivolgo al Governo, anche se lo vedo un po' distratto, anzi molto distratto, per non dire totalmente assente o, meglio, interessato ad altre conservazioni, al telefono! Ecco, signor Vice Ministro, la ringrazio di avermi finalmente rivolto la sua attenzione. Vorrei dirle che a crearmi perplessità e preoccupazione è il fatto che in questo provvedimento di legge non vi siano contrappesi. Ci siamo purtroppo abituati, con la riforma costituzionale, a credere che questo possa essere un ragionamento che scivola via. Ma l'azione del legislatore non può essere fatta sempre in alleggerimento. Pensiamo ad un caso estremo: si eliminano i limiti di velocità sulle strade. Allora, o si mette un limitatore nel motore delle auto quando escono dalla fabbrica, oppure è molto probabile che, alla prima curva, si verifichi qualche incidente, anche grave. In questo caso, allentando i limiti di legge imposti per lo scioglimento del vincolo matrimoniale, addirittura prevedendo lo scioglimento lampo del matrimonio, questo tipo di celebrazioni potrebbe diventare una consuetudine comune, con le Forze dell'ordine incapaci di rincorrere la situazione e di bloccare l'evento prima che si verifichi. Signor Vice Ministro, non ho formulato emendamenti o ordini del giorno. Mi aspetto però da voi, che avete l'onore del Governo e di offrire anche delle soluzioni, che nel provvedimento sia considerato questo aspetto. Se vengono tolti i pesi e i contrappesi - cosa che abbiamo criticato anche in occasione della riforma costituzionale - si rischia di creare sistemi strabici. Si allentano i vincoli matrimoniali e si rende veloce lo scioglimento, ma non si può perdere di vista il fatto che una vasta fetta della criminalità se ne approfitta. A proposito di questi temi, ci aspettiamo inserimenti e modifiche all'interno del disegno di legge in esame che garantiscano i cittadini che contraggono il matrimonio, in quanto vincolo tra marito e moglie, base fondamentale della struttura familiare e cosa seria, rispetto a chi invece utilizza questo vincolo a fini civilistici, trasformandolo poi in illecito penale. Senza questo tipo di contrappesi, quello che ci avviamo ad approvare è semplicemente un allentamento del sistema di diritto civile, che inevitabilmente scivolerà in una ulteriore confusione, generando anche nei cittadini la certezza che lo Stato non è più una cosa seria, per cui anche il vincolo matrimoniale, se contratto in maniera fraudolenta, alla fine non porta ad avere alcuna conseguenza.
2015-03-12	M5S	BertorottaOrnella	Signora Presidente, è notizia di oggi che sull'appalto del Cara di Mineo sarebbero state aperte due inchieste: una della procura competente per territorio e una della Direzione distrettuale antimafia di Catania per reati collegati all'immigrazione. Dal quotidiano «La Sicilia» si apprende che sarebbero più di dieci le persone a vario titolo coinvolte in un'indagine che parte da ipotesi di reati che vanno dall'abuso d'ufficio alla turbativa d'asta, ma pare siano in corso pure delle verifiche sulla sussistenza di voto di scambio. Fra le persone coinvolte gli organi di stampa annoverano pure l'attuale sottosegretario all'agricoltura Giuseppe Castiglione, già presidente della Provincia di Catania, nella qualità di soggetto attuatore; in seguito, quando nel 2013 la competenza è passata al Ministero dell'interno, è divenuto presidente del «Calatino Terra di Accoglienza», il consorzio dei Comuni che ha indetto una gara d'appalto dichiarata illegittima, lo scorso 25 febbraio, dall'Autorità nazionale anticorruzione. Sul punto, con l'interrogazione 4-03599 di due giorni fa, ho chiesto al Governo di conoscere quali misure intenda adottare al fine di verificare quanto accaduto in relazione alla gara di appalto dichiarata illegittima da Cantone e se non sia opportuno procedere ad una revisione dello schema di capitolato d'appalto previsto dal decreto ministeriale del 2008, al fine di renderlo conforme alla normativa nazionale e comunitaria in materia di appalti. Ma soprattutto ho chiesto quali iniziative il Governo intenda intraprendere per eliminare i paventati conflitti di interesse sussistenti in capo ad alcuni rappresentanti apicali, inclusi i commissari della commissione aggiudicatrice e i sindaci del consorzio Terra di accoglienza, nonché quali provvedimenti si vogliano assumere per accertare le relative responsabilità. Responsabilità che oggi devono attribuirsi anche al sottosegretario Castiglione, che si dichiara ignaro di tutta la vicenda. È rimasta priva di risposta un'altra interrogazione da me presentata, la 4-03159 del 16 dicembre 2014, con la quale ho chiesto al Presidente del Consiglio dei ministri e al Ministro dell'interno se ritengano opportuna la permanenza del dottor Castiglione nell'incarico di sottosegretario o non considerino invece necessario avviare le opportune procedure di revoca. Adesso che è certo che un'inchiesta sta coinvolgendo il Sottosegretario, il Movimento 5 Stelle chiede che si acceleri la procedura di revoca, non essendo concepibile che un rappresentante del Governo con deleghe importanti possa continuare ad esercitare il proprio mandato istituzionale, con l'aggravante che pure nelle indagini dei pubblici ministeri di Roma su Mafia Capitale figura il nome di Castiglione per avere nominato l'ormai noto «esperto» in fatti d'immigrazione Odevaine.
2015-03-18	LN	CentinaioGianMarco	Il problema, Presidente, è che la Spagna gestisce il tema dell'immigrazione molto meglio di noi, perché sa come si gestisce il problema dei profughi, mentre noi siamo i Pulcinella, e voglio continuare ad usare questo termine.
2015-03-18	LN	CentinaioGianMarco	È vero che la Libia non è solo il problema dell'immigrazione, ma è anche questo problema e lei volutamente non ne ha parlato, e forse per far felice il suo ministro Alfano. I 170.000 immigrati clandestini che sono entrati nel 2014, però, ce li ricordiamo benissimo, come pure il fatto che avete invocato Triton perché Mare nostrum non andava bene e bisognava far intervenire l'Europa. Adesso, però, Triton non va più bene e le nostre navi tornano in acque territoriali libiche.
2015-04-08	LN	ConsiglioNunziante	C'è una considerazione da fare per chi ci ascolta da casa: le pene per reati che creano un'enorme tensione nella popolazione andranno a scemare. Mi riferisco a quelli relativi a ciò che viene considerata, a volte, microcriminalità. Sono quelli che probabilmente per le famiglie e tra la cittadinanza dovrebbero ricevere maggiore attenzione da parte dei politici. La relazione cita anche una cosa molto semplice. A titolo esemplificativo si dice di tener presente che, a legislazione vigente, tra i reati puniti con la pena della reclusione fino a quattro anni troviamo tra gli altri le lesioni colpose gravi cagionate con violazione delle norme sulla circolazione stradale da soggetto in stato di ebbrezza alcolica. Vogliamo alzare l'asticella a cinque anni. Si parla poi del favoreggiamento dell'immigrazione clandestina. Probabilmente al legislatore non sarà parso vero di mettere in condizione l'immigrato clandestino di poter essere ancora più tutelato. C'è poi l'abbandono, lo scarico e il deposito incontrollato di rifiuti in territorio in stato di emergenza. Ne abbiamo parlato in tutte le Commissioni. Abbiamo prodotto fiumi di carta per quanto riguarda l'ILVA e poi andiamo a mettere in condizione questi soggetti di non essere puniti a dovere. C'è anche il lancio di razzi o uso di strumenti atti ad offendere in occasione di manifestazioni sportive. Ci siamo sciacquati la bocca tutti, ogni volta che, a fine partita, succedeva qualcosa, sul fatto che probabilmente avremmo dovuto avere leggi più restrittive.
2015-04-09	M5S	MontevecchiMichela	Signora Presidente, l'Europa ha bisogno del Mediterraneo ed il Mediterraneo ha bisogno dell'Europa. Le comuni ed indissolubili matrici storiche e culturali danno vita a quella che è stata più volte denominata la regione euromediterranea: è per questo che l'equilibrio politico e sociale dell'area delle sponde del Sud del Mediterraneo è di primaria importanza. Stabilizzare i Paesi della cosiddetta primavera araba vuol dire frenare l'immigrazione, soprattutto clandestina, e la tratta di esseri umani. È perciò importante l'impegno di permettere la presentazione della richiesta di asilo nei Paesi di origine e quello di rivedere la regolamentazione europea sull'immigrazione, come da sempre richiesto dal Gruppo Movimento 5 Stelle e come proposto anche da un nostro disegno di legge, che l'attualità impone di discutere tutti insieme, senza bandiere né barriere. Noi siamo pronti: la situazione contingente impone provvedimenti fattivi. Non limitiamoci, come al solito, a mettere delle toppe e a fare la parte dei riparatori, quando invece è ora di costruire e di prevenire. Dobbiamo dare una seria sferzata al fenomeno delle tratte, alla gestione criminosa dei barconi della speranza, e dobbiamo dare e ridare dignità all'essere umano. Stiamo per votare una risoluzione più che mai opportuna, che però dovrà avere un seguito reale e non rimanere in queste stanze. Il bacino del Mediterraneo ha un'importanza strategica, sotto tutti punti di vista: commerciali, sociali e politici. Il ruolo dell'Italia potrà essere quello di protagonista o addirittura di capofila per lo sviluppo di questo bacino, in una visione proficua. Basti pensare alle potenzialità commerciali, a quelle agricole e a quelle alimentari, che oggi sono invece impostate più in chiave concorrenziale, spesso scorretta e senza il controllo delle produzioni che arrivano da noi, dando talvolta ai Paesi del Nord Africa un ruolo di crocevia per le produzioni intensive e geneticamente modificate - come ad esempio quelle del Brasile - dirette ai grandi mercati di Cina e Russia. Attualmente ci si sta muovendo in direzione contraria rispetto ai buoni propositi presenti nel testo in esame: l'IMU agricola e l'Expo, sponsorizzato dalle multinazionali dell'alimentazione, come la nota catena americana, danno poco spolvero alle nostre eccellenze e alle potenzialità della area mediterranea. E noi oggi subiamo inermi. La situazione della Libia deve essere risolta a livello diplomatico ed eventuali azioni europee devono puntare alla cooperazione e allo sviluppo, soprattutto con l'impiego di forze civili. Anche in questo caso il fenomeno va stroncato all'origine, ovvero alla radice, intervenendo sugli armamenti, sulla corsa al profitto a tutti i costi e sulla strumentalizzazione della religione. Il rubinetto della produzione e della fornitura di armi deve essere chiuso. I pretesti per la guerriglia, che si schermano dietro ad una pseudovisione religiosa, devono essere ridotti a zero. L'azione diplomatica deve essere seria e di uno spessore tale da non consentire più pasticci, perché si tratta di un vero e proprio pot-pourri di errori consecutivi, come nel caso della questione palestinese, che oggi rischia di mettere un intero popolo in ginocchio, anche dal punto di vista umanitario. Guardiamo a quanto sta accadendo nel campo profughi di Yarmuk in Siria, dove ci sono decine di migliaia di persone in condizioni disperate, tra cui 3.500 bambini, che sono i primi a pagare e i veri ignari di tutto. A Yarmuk non arrivano né cibo, né acqua, né medicine, come ci fa sapere l'organizzazione Save the children. È un vero inferno nell'inferno, per decine di migliaia di persone, prese nella morsa violenta dello Stato islamico e del Fronte al-Nusra, che oggi pare controllino l'80 per cento del campo. Ribadiamo e ripetiamo le nostre domande: chi arma lo Stato islamico? Davvero l'azione diplomatica non ha mai potuto prevenire questo stato di cose? Purtroppo sembra che gli equilibri legati al profitto abbiano il sopravvento sulla dignità umana. Voteremo, dunque, a favore della risoluzione in esame, ma siamo coscienti che non bastano le parole scritte su un foglio bianco a produrre una seria svolta umanitaria, politica ed economica. Servono quelle azioni che, dallo scorso novembre, quando votammo il precedente testo, non sono mai state messe in campo. È dunque l'ora di passare dalla parola all'azione: noi siamo pronti.
2015-04-09	PD	CociancichRoberto	Signora Presidente, prima di intervenire in dichiarazione di voto, mi lasci esprimere lo sgomento per quanto sta avvenendo a Milano nel tribunale che ho frequentato per oltre vent'anni, essendo iscritto all'ordine degli avvocati di Milano, e che ha coinvolto persone che conoscevo personalmente. Mi riferisco, ad esempio, al giudice Ciampi, che ho avuto più volte come magistrato di fronte a me. È un momento di grande emozione per tutta la comunità del foro di Milano e della magistratura milanese. Attendiamo di capire come sia potuto succedere che delle persone siano entrate armate nel tribunale essendoci metal detector a tutte le entrate. PRESIDENTE. La Presidenza è in costante contatto sia per seguire l'esito che per capire quando il Governo potrà riferire sui fatti. COCIANCICH (PD). Credo che molte cose siano state dette in questo dibattito e credo che sia inutile che io oggi le ripeta. Vorrei mettere in evidenza un punto che mi pare sia emerso con grande nettezza nel corso dell'indagine conoscitiva fatta dalla 14ᵃ Commissione. È un'indagine per la quale ringrazio il presidente Chiti e i relatori che hanno offerto la possibilità di un approfondimento reale di tante questioni che forse sono note a pochi. Credo che il punto fondamentale sia che noi abbiamo avuto una grande opportunità a metà degli anni Novanta, quando è stato dato avvio al processo di Barcellona, che era un'occasione che ha messo su un percorso di costruzione di una zona di solidarietà e non solo di libero scambio economico, ma anche culturale tra la società civile delle diverse genti delle varie sponde del Mediterraneo. Questo processo di Barcellona è stato via via colpevolmente abbandonato da tutti. Abbiamo sentito il senso di frustrazione degli ambasciatori dei Paesi della riva Sud del Mediterraneo, che si erano impegnati in prima persona. Ricordo, per esempio, l'audizione dell'ambasciatore del Marocco. Questo significa che oggi ci troviamo anche con un grave problema di polizia internazionale, che non è frutto di un fato cinico e baro, ma la conseguenza di una carenza di iniziativa politica grave che noi, innanzitutto come Unione europea, non abbiamo saputo coltivare. E quando non si cura, non si previene, non si anticipano i problemi, poi se ne pagano duramente le conseguenze. Oggi vediamo il grande disastro presente nella sponda Sud del Mediterraneo. Paesi che pochi anni fa salutavamo come all'alba di una nuova primavera sono oggi dilaniati dalla guerra civile, da una guerra che non può essere ricondotta esclusivamente al conflitto israelo-palestinese, come tante volte viene detto. In questo caso è un conflitto che riguarda il mondo arabo e musulmano al suo interno. Il conflitto tra sciiti e sunniti (e non soltanto perché anche all'interno del mondo sunnita esistono profonde divaricazioni tra i fratelli musulmani e coloro che invece non appartengono alla componente più radicale), tra i salafiti e coloro che invece aspirano ad una società che si sviluppi nel rispetto della propria identità religiosa e culturale, ma che al tempo stesso non accettano un radicalismo che di fatto nega la storia recente di questi popoli. Ebbene, noi abbiamo abbandonato questo dialogo, abbiamo abbandonato questo dibattito e abbiamo lasciato che questi Paesi percorressero la strada in perfetta solitudine. Dobbiamo ricordare che, dopo la Seconda guerra mondiale, nell'Europa occidentale il grande Piano Marshall ha costituito un fondamento sulla base del quale i nostri popoli hanno potuto ritornare ad una floridezza economica, al pieno godimento dei diritti civili ed economici. Credo che il processo di Barcellona avrebbe potuto rappresentare la premessa per un Piano Marshall che investisse l'area del Mediterraneo nel suo insieme. Purtroppo questo non è avvenuto e oggi è molto più difficile che avvenga, perché sono diverse le condizioni nelle quali un'iniziativa politica potrebbe esplicarsi. Quest'ultima si troverebbe inevitabilmente di fronte ad una situazione ormai profondamente corrotta e incancrenita. In questi anni siamo stati ipnotizzati dall'agenda dettata da alcuni Paesi del Nord Europa - lo hanno ricordato anche altri colleghi - e abbiamo pensato che il futuro del nostro Paese, dell'Europa, fosse legato soltanto al rispetto dei parametri firmati a Maastricht, in un tempo in cui le condizioni macroeconomiche erano profondamente diverse da quelle di oggi; e non ci siamo resi conto, invece, che la centralità del Mediterraneo è il vero futuro del nostro Continente e che trascurare questo tema significa condannare sia l'Europa sia l'Italia ad un ruolo sempre più marginale nel nostro mondo. In particolare, se l'Italia non sarà capace di imporre questa agenda - come aveva tentato di fare Sarkozy alcuni anni fa proponendo l'unione del Mediterraneo, salvo poi abbandonare quella politica, in maniera a mio avviso dissennata, ed avviando il conflitto in Libia - e di prendere un'iniziativa politica forte come quella proposta in merito all'unione del Mediterraneo, autocondannerà se stessa ad una marginalità nel dibattito politico. Ben venga quindi una sessione permanente del Parlamento. Credo che il Parlamento debba avere un ruolo centrale, perché questo genere di iniziative non possono essere lasciate esclusivamente al Governo. È necessario che i Parlamenti facciano la loro parte, che la società civile faccia la sua parte, che tutti noi ci si renda protagonisti di questo processo. Non possono essere sempre e soltanto gli altri a prendere l'iniziativa, e la colpa non può essere sempre e soltanto degli altri. Allo stesso modo non ha senso continuare a vedere i rapporti euromediterranei soltanto in termini di prevenzione dell'immigrazione illegale. Questo è un tema grave, ma non può essere soltanto questa la risposta. Frontex è stata sicuramente un'iniziativa che ha avuto il merito di coinvolgere l'Unione europea, ma è indubbio che la risposta, a livello europeo, sia ancora insufficiente perché le risorse messe a disposizione non sono adeguate. Noi dobbiamo avere un coinvolgimento non solo simbolico, ma effettivo, il che vuol dire un'attenzione prioritaria di tutta l'Unione europea su questi temi. Concludendo, Presidente, credo veramente che questo lavoro sia stato molto positivo. L'inchiesta che è stata svolta ha messo in evidenza tanti temi, tracce e fili rossi che dovranno essere esplorati in futuro con maggiore attenzione dando loro ulteriore priorità perché riguardano davvero il futuro del nostro Paese e del nostro continente, e credo anche il futuro delle relazioni tra i tre importanti continenti che si affacciano sul Mediterraneo: l'Asia, l'Africa e l'Europa. Per questo motivo il Partito Democratico dichiara il voto favorevole a questa risoluzione
2015-04-14	M5S	SantangeloVincenzo	Arrivano le persone, vengono prese dal porto e portate in quei centri e, dopo sei mesi, vengono riconosciute per la prima volta. Poi restano tre-quattro anni all'interno dei centri. Non vi siete accorti di questo business ? Perché non si parla di niente? Siete convinti che l'immigrazione non sia correlata a tutto quello che avviene nel mondo e alle guerre. Siete convinti sia il frutto della casualità, mentre è frutto delle bombe che anche voi, italiani, andate a far esplodere nelle Nazioni del mondo. Davanti a questo scempio, signor Presidente, diremo con fermezza un no deciso e concreto. Abbiamo anche questa volta presentato emendamenti e vedremo se avrete la dignità di discutere e articolare il parere su di essi.
2015-04-14	PD	GinettiNadia	Si tratta di un decreto-legge che innova il codice penale, con nuove fattispecie di reato per l'emersione e il contrasto del terrorismo, anche internazionale, che modifica il codice di procedura penale e l'ordinamento penitenziario, così come il codice antimafia e il codice per la tutela della privacy, che modifica ed amplia l'azione dei Servizi di informazione e sicurezza e che istituisce la Procura nazionale antimafia e antiterrorismo. Il provvedimento si è reso necessario per introdurre nel nostro sistema misure urgenti di contrasto al terrorismo internazionale, contro la radicalizzazione e l'estremismo violento, anche in attuazione della risoluzione n. 2178 del 2014, adottata dal Consiglio di sicurezza delle Nazioni Unite, vincolante per gli Stati, finalizzata all'adozione di misure di prevenzione e di emersione del fenomeno, elevando a reato anche gli atti cosiddetti preparatori e gli spostamenti mirati alla partecipazione ad atti di terrorismo. È indubbio infatti che il quadro di legalità e di sicurezza internazionale sia in continua evoluzione nell'area di crisi del Mediterraneo allargato dal 2011 ad oggi e che la minaccia alla sicurezza sia estesa all'Europa. Ce lo testimoniano i gravi fatti di Parigi, l'attacco armato alla redazione di «Charlie Hebdo» e al supermercato Hyper Cacher, intorno alle cui vittime si è stretta l'intera coscienza europea, pubblica e privata, trattandosi di un attentato alle libertà fondamentali della nostra democrazia. L'attacco al museo di Tunisi, che ha coinvolto anche nostri cittadini, ha reso ancor più evidente una minaccia senza confini e che segue schemi nuovi di formazioni terroristiche e di interventi che si avvalgono di gruppi locali, di singoli combattenti esteri, di reti di reclutamento che, nate per mettere in connessione un mondo senza più barriere, diventano strumento di terrore e di morte. La prevenzione rispetto al propagarsi di tale fenomeno terroristico, con un attivo dialogo con gli Stati coinvolti, al fine di elaborare strategie integrate, con un approccio globale a tale grave minaccia, il rispetto dei diritti dell'uomo, la lotta al finanziamento del terrorismo, legato anche al riciclaggio di denaro, una rafforzata capacità di crescita economica e sociale in quelle aree, il consolidamento dei processi di democrazia rappresentano pertanto facce di un unico aspetto, complementari e che si rafforzano vicendevolmente. Il terrorismo islamista va dal jihad afgano all'Islam radicale, dall'11 settembre 2001 ad oggi, tra nuove organizzazioni e nuovi sodalizi, da Al Qaeda e al-Zarqawi fino alla proclamazione, da parte di Abu Bakr al-Baghdadi, della rinascita del califfato e di uno Stato islamico fondato su violenza e crimini internazionali contro l'umanità, persecuzioni di minoranze e milizie che procedono con lapidazioni, decapitazioni, uccisioni efferate, trafficanti di morte e di esseri umani, da Boko Haram in Nigeria e Kenya, fino alle fosse comuni di Tikrit e ai campi profughi di Yarmouk; violenza indiscriminata nelle scuole come negli ospedali, sino alla distruzione di opere architettoniche e artistiche e di un patrimonio archeologico simbolo di civiltà e cultura. In tale grave contesto si è reso necessario perciò rafforzare gli strumenti interni di contrasto al terrorismo, innovando il nostro ordinamento giuridico con il decreto-legge n. 7 del 2015. Il capo I (articoli da 1 a 8) detta disposizioni di contrasto al terrorismo internazionale. In particolare, l'articolo 1 interviene sulle disposizioni del codice penale relative ai delitti di terrorismo, anche internazionale, per punire i cosiddetti foreign fighters, ovvero coloro che si arruolano per il compimento di atti di violenza con finalità di terrorismo e si applica salvo che non ricorrano la più gravi fattispecie della partecipazione all'associazione con finalità di terrorismo. Inoltre, prevede una nuova fattispecie per chiunque organizzi, finanzi o propagandi viaggi finalizzati al compimento di condotte con finalità di terrorismo, mentre l'articolo 270- quinquies punisce colui che, dopo aver autonomamente acquisito le istruzioni relative alle tecniche sull'uso di armi da fuoco o di esplosivi, cosiddetto autoaddestramento, pone in essere comportamenti finalizzati in maniera univoca alla commissione di tali atti. La pena è aggravata per il delitto di addestramento ad attività con finalità di terrorismo, quando le condotte di chi addestra o istruisce siano commesse attraverso strumenti telematici o informatici. Inoltre, è previsto che alla condanna per associazione terroristica, assistenza agli associati, arruolamento e organizzazione di espatrio a fini di terrorismo consegua l'obbligo della pena accessoria della perdita della potestà genitoriale «quando è coinvolto un minore». L'articolo 2 introduce misure per il contrasto alle attività di proselitismo attraverso Internet dei cosiddetti foreign fighters. Quando i reati di terrorismo, l'istigazione e l'apologia del terrorismo sono commessi tramite strumenti informatici e telematici, sono anzitutto previste aggravanti di pena. Analoghe aggravanti sono introdotte per il possesso e la fabbricazione di documenti falsi, delitti per i quali viene previsto ora l'arresto obbligatorio. In materia di intercettazioni di comunicazioni informatiche e telematiche, si prevede la possibilità di utilizzare programmi informatici per acquisire da remoto le comunicazioni e i dati presenti in un sistema informatico. Viene modificata, poi, la disciplina delle norme di attuazione del codice processuale penale: per autorizzare le cosiddette intercettazioni preventive anche in relazione ad indagini per delitti in materia di terrorismo commessi con l'impiego di tecnologie informatiche o telematiche; per stabilire che il procuratore della Repubblica che ha autorizzato le intercettazioni preventive, ove ciò sia indispensabile per la prosecuzione delle attività di prevenzione consente la conservazione dei dati di traffico acquisiti per un periodo massimo di ventiquattro mesi; tale deroga non include, naturalmente, i contenuti delle intercettazioni; per ammettere, in ogni caso, l'acquisizione di documenti e dati informatici conservati all'estero, anche diversi da quelli disponibili al pubblico, con il consenso tuttavia del legittimo titolare. La polizia postale e delle comunicazioni dovrà altresì costantemente tenere aggiornata una black list dei siti Internet che vengano utilizzati per la commissione di reati di terrorismo, anche al fine di favorire lo svolgimento delle indagini della polizia giudiziaria, effettuate anche sotto copertura. Previa richiesta dell'autorità giudiziaria e preferibilmente tramite la polizia postale e delle comunicazioni, sono introdotti in capo agli Internet provider specifici obblighi di oscuramento dei siti e di rimozione dei contenuti illeciti connessi a reati di terrorismo pubblicati sulla rete, di cui dovrà rendere conto il Ministro dell'interno in un'apposita sezione della relazione annuale sull'attività delle forze di polizia. Inoltre, si dispone che il Comitato di analisi strategica presso il Ministero dell'interno possa ricevere dall'Unità di informazione finanziaria della Banca d'Italia gli esiti delle analisi e degli studi effettuati su specifiche anomalie da cui emergono fenomeni di riciclaggio o di finanziamento del terrorismo L'articolo 3 inserisce nel codice penale due nuove contravvenzioni in materia di armi: la detenzione abusiva di precursori di esplosivi, ai sensi del regolamento UE 98/2013, nonché la mancata segnalazione all'autorità di furti o sparizioni degli stessi precursori per le condotte previste dal regolamento di cui sopra. Una sanzione amministrativa è prevista invece a carico degli operatori che, legittimamente trattando tali sostanze, omettono di segnalare operazioni sospette alle autorità, e vengono imposti obblighi di comunicazione a chi vende e fabbrica armi, munizioni e materiali esplodenti, per consentire al Ministero dell'interno l'immediata raccolta delle informazioni in materia, per il tramite delle questure per via informatica o telematica. Il testo unico di pubblica sicurezza (regio decreto n. 773 del 1931) viene inoltre modificato per prevedere: obblighi di denuncia alle autorità di pubblica sicurezza anche dei caricatori delle armi, lunghe e corte, aventi determinata capienza di colpi; la detenzione abusiva di armi, la violazione degli obblighi di denuncia dei caricatori è quindi punito a titolo di contravvenzione. La denuncia dei citati caricatori di armi dovrà essere effettuata entro il 4 novembre 2015. Inoltre, viene introdotto un divieto un divieto nell'uso di determinate categorie di armi per attività venatoria di cui alla direttiva UE 91/477 e viene dettata una disciplina transitoria relativa all'uso delle armi escluse dall'uso venatorio. L'articolo 3- bis integra, inoltre, l'articolo 4- bis dell'ordinamento penitenziario e l'articolo 380 del codice di procedura penale. Con la prima modifica si prevede che anche i promotori, organizzatori e finanziatori del trasporto di stranieri nel territorio dello Stato diretti a procurarne illegalmente l'ingresso nel territorio nazionale possano godere dei benefici penitenziari solo se collaborano con la giustizia (ed è previsto l'arresto obbligatorio). L'articolo 4 interviene sul codice antimafia (decreto legislativo n. 159 del 2011) per estendere la disciplina delle misure di prevenzione e di espulsione dallo Stato per motivi di terrorismo, applicate dall'autorità giudiziaria, e viene introdotto un provvedimento d'urgenza del questore che, già in sede di proposta al tribunale della misura di sorveglianza speciale e dell'obbligo di soggiorno, possa disporre nei confronti del proposto il ritiro temporaneo del passaporto e la sospensione della validità ai fini dell'espatrio di ogni altro documento di identità. Viene altresì estesa al procuratore nazionale antimafia, ora anche antiterrorismo, la titolarità della proposta di applicazione delle misure di prevenzione patrimoniali. La commissione di delitti in materia di terrorismo nel corso dell'applicazione di misure definitive di prevenzione comporta l'aggravante consistente nell'aumento da un terzo alla metà della pena, ed è previsto un nuovo delitto relativo alla violazione del divieto di espatrio. Nel testo unico sull'immigrazione (decreto legislativo n. 286 del 1998) è introdotta l'espulsione amministrativa da parte del prefetto per motivi di prevenzione del terrorismo nei confronti degli stranieri che svolgano rilevanti atti preparatori diretti a partecipare ad un conflitto all'estero a sostegno di organizzazioni che perseguono finalità terroristiche. Infine, nelle disposizioni di attuazione al codice di procedura penale viene raddoppiato, da cinque a dieci giorni, il termine entro cui - ove siano necessarie traduzioni - deve essere depositato il verbale sintetico delle intercettazioni cosiddette preventive presso il pubblico ministero che le ha autorizzate. L'articolo 4- bis modifica l'articolo 132 del codice della privacy in materia di conservazione dei dati di traffico per finalità di accertamento e repressione dei reati. La durata dell'obbligo del fornitore di conservare i dati relativi al traffico telematico è equiparato a quello del traffico telefonico (ventiquattro mesi). Analogamente, viene previsto che sono conservati per ventiquattro mesi i dati sulle chiamate senza risposta. L'articolo 6 modifica il decreto-legge n. 144 del 2005, concernente misure urgenti per il contrasto del terrorismo internazionale, nonché la legge sull'ordinamento penitenziario, al fine di estendere la possibilità di rilasciare a stranieri permessi di soggiorno a fini investigativi anche nel corso di operazioni di polizia e di indagini in materia di criminalità transnazionale. Si introduce inoltre, in via transitoria (fino al 31 gennaio 2016), la possibilità per i Servizi di informazione e sicurezza di effettuare colloqui investigativi, su richiesta del Presidente del Consiglio e su autorizzazione del procuratore generale presso la corte di appello di Roma, di cui deve essere informato il procuratore nazionale antimafia e antiterrorismo, e ne è data informazione anche al Comitato parlamentare per la sicurezza della Repubblica. Viene richiamata l'applicabilità della disciplina derogatoria dell'obbligo di denuncia dei reati nonché la possibilità, per i direttori dei Servizi di informazione di ritardare la comunicazione all'autorità giudiziaria degli elementi di prova acquisiti in ordine alla commissione dei reati. Anche in tali ipotesi, gli elementi acquisiti attraverso le attività preventive non possono essere utilizzati nel procedimento penale, fatti salvi i fini investigativi. L'integrazione del contenuto dell'art 18- bis dell'ordinamento penitenziario in materia di colloqui prevede la possibilità per il procuratore nazionale antimafia e antiterrorismo di svolgere, senza autorizzazione, colloqui investigativi con i detenuti; al medesimo procuratore vanno comunicati i provvedimenti di autorizzazione ai colloqui con persone indagate, imputate o condannate per delitti con finalità di terrorismo. L'articolo 6 -bis modifica la disciplina sui collaboratori di giustizia per coordinarne il contenuto con il ruolo del procuratore nazionale antimafia e antiterrorismo, cui spetterà, ai sensi dell'articolo 11, la proposta di ammissione alle speciali misure di protezione per la revoca o sostituzione della custodia per l'applicazione di benefici penitenziari. L'articolo 6 -ter, inoltre, modifica il decreto legislativo n. 231 del 2007, contro il riciclaggio e finanziamento del terrorismo, per prevedere che il procuratore nazionale antimafia e antiterrorismo debba essere informato delle segnalazioni dell'Unità di informazione finanziaria per l'Italia, istituita presso la Banca d'Italia, relative ad operazioni sospette di riciclaggio o di finanziamento del terrorismo trasmesse alla DIA e al nucleo speciale di polizia valutaria della Guardia di finanza. L'articolo 7 interviene sul codice della privacy (decreto legislativo n. 196 del 2003) per estendere l'ambito dei trattamenti con finalità di polizia, non solo quando il trattamento per finalità di polizia sia previsto dalla legge, ma anche quando sia previsto da una norma regolamentare. L'articolo 8 introduce disposizioni volte alla tutela funzionale e processuale del personale dei Servizi di informazione e sicurezza interna ed esterna. È anzitutto modificato l'articolo 497 del codice di procedura penale per prevedere che anche detto personale, in sede di deposizione in un processo penale sulle attività svolte sotto copertura, possa fornire le generalità di copertura usate nel corso delle operazioni e sia autorizzato a condotte previste dalla legge come reato anche in relazione ad una specifica serie di delitti con finalità di terrorismo, operando nei loro confronti la speciale causa di non punibilità. Inoltre, si attribuisce anche al personale delle Forze armate adibito alla tutela delle strutture e del personale dei Servizi di informazione per la sicurezza la qualifica di ufficiale o di agente di pubblica sicurezza con funzioni di polizia di prevenzione. All'AISE (Agenzia informazione e sicurezza esterna) è affidato il compito di svolgere attività di informazione anche tramite ricerca elettronica verso l'estero, a protezione degli interessi economici, scientifici e industriali del Paese. Delle citate attività, il Presidente del Consiglio dei ministri informa mensilmente il Copasir. Gli articoli 9 e 10, infine, che compongono il capo II, relativo al coordinamento nazionale delle indagini nei procedimenti per i delitti di terrorismo, anche internazionale, prevedono l'attribuzione al procuratore nazionale antimafia anche delle funzioni in materia di antiterrorismo e ne disciplinano gli adeguamenti organizzativi, in tema sia di contrasti tra pubblici ministeri, che di trasmissione degli atti ad altro pubblico ministero per incompetenza, prevedendo l'accesso del procuratore nazionale antimafia e antiterrorismo al registro delle notizie di reato, ai registri delle misure di prevenzione e alle banche dati istituite appositamente presso le procure distrettuali, nonché alle rogatorie dei magistrati del pubblico ministero, formulate nell'ambito di procedimenti relativi ai delitti con finalità di terrorismo. L'articolo 10 modifica alcuni articoli del codice antimafia con riguardo all'organizzazione della Direzione nazionale antimafia e antiterrorismo istituita nell'ambito della procura generale della Corte di cassazione. Signor Presidente, prima di passare la parola ai colleghi senatori relatori sul capo III, che reca disposizioni in materia di missioni internazionali delle Forze armate e di polizia, e dopo aver illustrato le nuove fattispecie di reato e i nuovi strumenti normativi nazionali di contrasto al terrorismo, vorrei ricordare che giovedì scorso l'Assemblea del Senato ha approvato un'importante risoluzione proposta dalla 14ᵃ Commissione sulle politiche europee nel Mediterraneo. Infatti, davanti alla grave instabilità che coinvolge una vasta area del Mediterraneo e del Medio Oriente, occorre insistere affinché sia l'Unione europea nella sua unità ad elaborare risposte comuni (oltre che a modificare gli ordinamenti interni), politicamente forti ed efficaci, per una nuova ed aggiornata strategia di sicurezza europea; occorre, altresì, restituire centralità e priorità alla frontiera unica europea sul Mediterraneo, in termini di sicurezza, ma anche di opportunità, di solidarietà e di controllo. Insomma, occorre un nuovo paradigma per un quadrante strategico, quello del Mediterraneo allargato, la cui stabilità politica, la cui crescita democratica, economica e sociale ci riguardano, come protagonisti. Oggi ancor di più un'assunzione di responsabilità è dovuta.
2015-04-14	LN	StefaniErika	La ringrazio, Presidente, e spero che tenga conto di queste interruzioni. PRESIDENTE. La Presidenza ne terrà conto. Prego senatrice, prosegua pure il suo intervento. STEFANI (LN-Aut). Per la verità critichiamo più quello che non c'è che quello che c'è in questo provvedimento. Stiamo parlando di antiterrorismo, ma senza affrontare alcune tematiche fondamentali. Non si può parlare di antiterrorismo senza parlare di un incremento delle Forze dell'ordine, di una vera e propria tutela e di un controllo del territorio. Per questa ragione come Gruppo della Lega Nord abbiamo proposto anche noi una serie di emendamenti che, stando alle voci che purtroppo stanno già circolando, probabilmente non verranno né discussi, né votati. Per noi è fondamentale, quando si parla di terrorismo, affrontare il tema di un incremento delle Forze dell'ordine. A tale scopo abbiamo inserito alcune proposte volte ad incrementare l'organico delle forze di polizia, sbloccare il turnover e cercare di preparare in maniera specifica i funzionari e tutti gli agenti delle Forze dell'ordine al fine di saper affrontare questo tipo di fenomeno che, come si diceva prima, è particolarmente insidioso. Abbiamo bisogno di uomini e di mezzi, perché il controllo del territorio non può prescindere da un'organizzazione di uomini e di mezzi. Non parliamo di leggi marziali, di situazioni emergenziali, ma di una realtà quotidiana che interessa Paesi come l'Italia - che si pensa possano essere considerati civilizzati - chiamati ad affrontare il fenomeno del terrorismo. Ma non parliamo solo di uomini, ma anche di mezzi, perché le tecnologie al servizio delle Forze dell'ordine in questo momento possono anche ritenersi insufficienti. Nel provvedimento in esame si finisce magari con il parlare, un po' alla maniera italiana come spesso succede, di falsi problemi come quello delle armi tenute dai cacciatori. Non è quello il problema. Il problema è a monte. Questo provvedimento può inserire alcuni spot, alcuni elementi sui quali costruire in futuro una normativa adeguata, ma non è sufficiente; può essere un primo tassello, ma non si può considerare esaurito il problema del terrorismo. È un problema che deve essere affrontato in maniera sistematica. Per l'ennesima volta, invece, vediamo molte delle tematiche in questione, passate anche al vaglio della Commissione giustizia, di cui faccio parte, affrontate in modo frammentato e trasmesse invece all'esterno, dal punto di vista mediatico, come qualcosa di positivo, quasi a dire «Guardate cosa abbiamo fatto!». Ma cosa pensate di aver fatto con questo provvedimento? Possono esserci alcuni buoni spunti per cominciare, ma non è risolutivo nel modo più assoluto. Per noi è fondamentale, e a tale scopo abbiamo presentato delle proposte emendative, il controllo dei nostri territori anche attraverso misure specifiche. Abbiamo presentato a tal fine un disegno di legge sulle moschee, a firma dell'intero Gruppo della Lega Nord, nel quale si avanzano proposte finalizzate a controllare e monitorare certe realtà. Non stiamo dicendo di voler vietare i culti, di eliminarli, ma si invita semplicemente a fare in modo, come scritto nel nostro disegno di legge, che negli statuti di queste associazioni culturali e religiose siano inserite norme per il rispetto dei principi di democraticità che assicurino anche la democraticità interna e il rispetto dell'individuo. Non mi sembra una proposta razzista o xenofoba. Ciò che si chiede è semplicemente un monitoraggio della realtà italiana. Inoltre, quando si dice che in tre giorni sono arrivati 5.600 migranti, come si può sostenere che stiamo controllando il territorio se abbiamo un flusso enorme di persone che alla fine risulta essere quasi incontrollato? Come possiamo pensare che il sistema delle Forze dell'ordine possa riuscire a verificare l'attività di ogni singola persona? Sono certa vi rendiate conto che ciò, praticamente, è quasi impossibile. Pertanto, l'ottica che dobbiamo assumere come Gruppo, come Parlamento, come Governo è garantire la sicurezza del nostro territorio. Abbiamo problemi di criminalità enorme, problemi di intensificazione dei reati predatori, problemi di sicurezza dei singoli Paesi e in mezzo a tutto questo c'è il problema del terrorismo. E il terrorismo non è il furto di un orologio in un appartamento, non è il furto di un'auto, ma un rischio totale per la nostra collettività. È per questo che deve essere affrontato in una maniera estremamente responsabile, con grande consapevolezza. In questo provvedimento si parla anche delle missioni all'estero, e in proposito abbiamo sollevato delle perplessità circa il fatto che in un decreto-legge possano essere riconsiderate entrambe queste tematiche, molto particolari e per certi versi difficili da trattare congiuntamente. Nell'interrogarci su tutte queste risorse che vengono impiegate e spese per interventi, tra l'altro, magari, anche giustissimi all'estero, dobbiamo pensare che la vera linea gotica per noi diventano i nostri confini: il nostro territorio, il territorio dell'Italia, delle nostre Regioni, di tutti i Comuni. È per questa ragione che abbiamo avanzato una serie di proposte, anche emendative, per dire: pensate, pensate a queste tematiche. Non consideriamo temi quali l'immigrazione piuttosto che le moschee o la sicurezza come appartenenti soltanto ad un'ideologia di partito. Devono essere il fulcro dell'attività di un Governo e di un Parlamento, perché non si può pensare alle relazioni tra le civiltà prima ancora di avere risolto il problema della sicurezza interna. Primum vivere, deinde philosophari, qualcuno aveva anche detto: prima troviamo una sicurezza per i nostri territori, poi possiamo fare anche altri ragionamenti. In questo provvedimento ci sono anche passaggi che ci vedono per certi versi favorevoli, ma rispetto all'intero impianto di questo disegno di legge di conversione del decreto-legge riteniamo siano troppo gravi le mancanze. Per l'ennesima volta questo Governo e la sua maggioranza hanno dimostrato di non affrontare le tematiche in modo sistematico perdendo così grandissime occasioni per avere risvolti e ottenere effetti. Bisogna avere coraggio. Di fronte a situazioni emergenziali non bisogna fare politichese o facili ideologie. Dobbiamo veramente avere il coraggio di difendere la nostra gente e la nostra civiltà.
2015-04-14	M5S	AirolaAlberto	Hanno ucciso tre persone, non un giudice! AIROLA (M5S). Hai ragione, Manconi, hanno ucciso tre persone; ho sbagliato. Non c'è stata nessuna capacità di gestione, perché, se adesso vogliamo, con il ministro Alfano, gestire la sicurezza nei tribunali o in altri luoghi strategici come voi state facendo, mi sembra che fermerete di più la giustizia invece che garantire la sicurezza dei cittadini. Quindi a me sembra sinceramente che, più che da un terrorismo internazionale, il nostro Paese si debba guardare dal terrore che provocano questo Governo, i Governi precedenti, questa maggioranza e i decreti-legge che votiamo con la fiducia, come probabilmente succederà anche oggi, i quali sono molto più gravi e molto più pericolosi del terrorismo internazionale. Il ministro Alfano, mentre cercava di infilare proprio in questo decreto-legge incostituzionali invasioni della privacy dei cittadini tramite virus o trojan informatici, si scagliava il giorno prima contro le intercettazioni ai politici. Ma guarda caso! Allora io sinceramente la chiudo qua, perché non c'è molto da dire. Se vogliamo veramente lottare contro il terrorismo, allora il prossimo decreto-legge che facciamo, lo facciamo stabilendo, all'articolo 1, che il presidente del Consiglio Renzi se ne va a casa e, all'articolo 2, che il ministro dell'interno Alfano se ne va a casa. E così di seguito: mettiamo Gentiloni, la Pinotti, Orlando e Padoan. I cittadini sono terrorizzati per il fatto che avete tagliato 13 miliardi agli enti Comuni e non ci sono più servizi. Nella mia città, io vivo in un quartiere dove dobbiamo convivere con un 30-40 per cento di immigrazione e lo dobbiamo fare da soli, abbandonati, con un livello di microcriminalità altissima; i primi a protestare sono proprio gli immigrati regolari che stanno lavorando. Questo è abbandonare un Paese, è far cadere il Paese letteralmente in testa ai cittadini. E poi spendiamo oltre un miliardo per delle missioni incongruenti, senza una visione strategica. Questo Paese si deve guardare da voi. Volete salvarci? Andatevene.
2015-04-14	PD	LoGiudiceSergio	Signora Presidente, siamo in presenza di un provvedimento che chiama in causa un Paese ed una comunità, in un momento di emergenza e di grande criticità, in cui la sicurezza di tutti noi è messa a repentaglio da una presenza terroristica che si muove con modalità inusuali. La coscienza collettiva e quella di ognuno di noi è chiamata a far fronte ad un fenomeno di terrorismo internazionale che non si muove solo in modo assolutamente marginale e con modalità consuete, ma sta mettendo in campo modalità nuove; mi riferisco soprattutto ad un grande utilizzo dei mezzi di comunicazione, da Internet alla televisione, alle immagini, ai video girati che tutti noi abbiamo potuto vedere; mi riferisco inoltre alle modalità di reclutamento e di addestramento all'interno delle nostre comunità. Ad esempio nei Paesi europei è presente il fenomeno dei cosiddetti foreign fighters, di quei giovani, spesso ragazzi provenienti da famiglie immigrate da Paesi e comunità di cultura islamica, che oggi sentono il richiamo di quelle organizzazioni e di quelle teorie. Contemporaneamente, siamo di fronte al solito dilemma che investe una comunità nel momento in cui decide che è il momento di mettere in campo misure di sicurezza emergenziali, cioè la consapevolezza che in un Paese democratico, in un Paese di diritto avanzato, l'eccessivo ricorso a misure di sicurezza non può non trovare un suo contraltare in una riduzione dei diritti di cittadinanza e dei diritti di libertà. È rispetto a questo equilibrio che siamo costretti, anche in questo caso, a confrontarci. Io ritengo che la misura individuata da questo provvedimento possa essere accettabile rispetto a questo equilibrio, seppure con alcuni elementi di criticità, di cui dirò, su cui credo che l'attenzione di ognuno di noi debba rimanere molto alta. Nel momento in cui si mettono in campo misure emergenziali, infatti, noi dobbiamo avere due preoccupazioni: la prima è che tali misure non vadano a sconfinare eccessivamente nella limitazione dei diritti di cittadinanza e di libertà individuali rispetto agli obiettivi che ci si è prefissi; la seconda è che quelle misure temporanee che abbiamo definito rimangano effettivamente tali; in altri termini che non si verifichi quell'adagio per cui nulla è più stabile di ciò che è temporaneo, affinché alcune modificazioni dei diritti e delle garanzie delle persone (ad esempio la garanzia della privacy di cittadine e cittadini) non diventino effettivamente una pratica comune, e rimangano invece nell'alveo dell'eccezionalità e dell'emergenza. Fatte queste precisazioni, è indubbio che oggi noi abbiamo la necessità di dotare le nostre istituzioni di strumenti efficaci. Qualcuno ha voluto paragonare la minaccia del Daesh, quello che viene impropriamente definito Stato islamico, alla terribile minaccia per l'ordine internazionale costituita, nel secolo scorso, dal pericolo nazista. È evidente che siamo di fronte ad un fenomeno del tutto diverso da quello, ma è altrettanto evidente che possiamo trovare segni inequivocabili di relazione con quel fenomeno nel modo in cui oggi questo gruppo terroristico, che si autodefinisce Stato, tratta il rapporto tra il potere politico e libertà e nel modo in cui tratta i diritti dei più deboli. Basti pensare a quello che sta accadendo rispetto ai tantissimi bambini dei territori occupati controllati da Daesh o da loro alleati - penso ad esempio a Boko Haram - che oggi si trovano in uno stato di privazione del loro diritto all'infanzia, ma che spesso è privazione della libertà e spesso è privazione dell'integrità fisica e della loro stessa vita. Basti pensare, ad esempio, a quello che sta accadendo alle donne, agli stupri di massa di cui siamo venuti a conoscenza; penso a quello che sta accadendo ad esempio alle persone omosessuali, sterminate senza pietà nelle zone controllate dal Daesh; penso alla minaccia inumana, alle argomentazioni fredde, ciniche e spietate, che i dirigenti e i militanti di questa organizzazione mettono in campo per accompagnare le loro azioni. Noi siamo vicinissimi a questo pericolo. Il fatto che Roma sia stata evocata più di una volta come possibile obiettivo di un'azione terroristica non va considerato solo come una provocazione: siamo in un contesto in cui un pericolo reale è possibile. C'è un'argomentazione che sicuramente ha il suo fondamento: una organizzazione di questo genere, così come già ero stato anticipato da Al Qaeda, interviene non solo con misure programmate, pianificate e controllate dal centro, ossia da un'organizzazione monstre che riesce a intervenire su tutto il Pianeta, ma anche con azioni terroristiche messe in campo da gruppi ristrettissimi di persone, spesso da singoli individui o da gruppi composti da poche unità magari privi di un legame operativo, se non attraverso contatti via Internet. L'obiezione è che, a fronte di una trasformazione epocale di un pericolo terrorista di questo tipo, le misure di cui stiamo oggi parlando siano poco efficaci. Può darsi che sia così, anzi sicuramente questa frammentazione del pericolo terrorista è un ostacolo alla pianificazione di azioni di prevenzione, di repressione e di contrasto. Da una parte è inevitabile che comunque mettiamo in campo tutte le misure a nostra disposizione; dall'altra parte, è indubbio che alcune delle previsioni contenute in questo decreto-legge tengano conto di questa specificità. Mi riferisco, ad esempio, all'introduzione di quelle nuove fattispecie penali che parlano di addestramento o di arruolamento tramite Internet di queste persone, o addirittura puniscono l'autoaddestramento tramite Internet cioè quella singolarità e quella specificità di persone che, magari dalla periferia di Parigi, di Londra o di un altro Paese europeo, costruiscono una loro presenza o una loro partecipazione a questa organizzazione, pianificano un attentato e trovano in Rete gli strumenti per realizzarli. A tale proposito, vorrei sottolineare uno degli elementi di criticità su cui ritengo che l'attenzione del Governo, nostra e di chi dovrà monitorare l'implementazione di queste previsioni, dovrà essere alta. Mi riferisco al passaggio in cui si introduce come pena accessoria la perdita della potestà genitoriale quando in questa attività è coinvolto un minore. Ebbene, la formula «quando è coinvolto un minore» è abbastanza generica e fortemente discrezionale; per questo dovrà essere controllata. Vado ad esaminare ora direttamente ad alcuni punti di criticità su cui bisognerà intervenire. L'inserimento del favoreggiamento dell'immigrazione clandestina tra i reati ostativi alle misure alternative e ai benefici penitenziari non deve farci dimenticare che la platea di chi è sottoposto all'esclusione da tali benefici deve essere sempre fortemente controllata, monitorata e non eccessivamente estesa, perché anche in questo caso stiamo parlando di una sospensione di diritti di garanzia previsti dal nostro ordinamento. Chiudo ricordando il tema, su cui peraltro il Garante della privacy ha costruito una serie di argomentazioni non sempre recepite da questo decreto-legge, relativo al diritto alla tutela dei dati personali. PRESIDENTE. Deve concludere. LO GIUDICE (PD). Parliamo di misure eccezionali come la conservazione fino a ventiquattro mesi di dati del traffico telematico e delle chiamate non risposte, su cui, per esempio, spero ci sia un'attenzione forte affinché la data del 31 dicembre 2016 sia effettivamente rispettata e dopo quella data si possa ricostituire una situazione di normalità.
2015-04-15	LN	DivinaSergio	Nello specifico, facciamo fatica anche a capire il fatto che non vi sia stata una presa di posizione della Presidenza della Repubblica, che alcune volte ha preteso con rigore l'armonia dei contenuti all'interno del decreto-legge. In questa occasione, invece, anche il Presidente della Repubblica è stato abbastanza largo di vedute, consentendo l'emanazione di un provvedimento mix, nel quale sono contenute misure su armi in generale, armi contro il terrorismo, ma soprattutto misure su sicurezza, difesa e missioni internazionali. Sulle armi avremmo voluto dire qualcosa. Già i nostri produttori sono penalizzati per il fatto che, rispetto a tutti i Paesi del mondo, che producono e commerciano armi legalmente, il più delle volte sono sottoposti ad oneri esagerati per cui perdono bandi internazionali per la farraginosità del sistema. Con questo provvedimento non andiamo a sgravare, ma addirittura ad aggravare queste procedure. In secondo luogo, i poveri cacciatori da domani non sapranno neanche più se l'arma in loro possesso è legale o meno, perché abbiamo fatto passare nel provvedimento che, se l'arma è similare ad un'arma automatica utilizzabile in vari altri ambiti, non è legale. Ma il termine similare è molto chiaro! Per me tutte le armi sono similari, perché hanno un calcio, una canna ed un grilletto. Se utilizziamo il termine similare, nessun cacciatore sarà in grado di dire se il proprio fucile da domani è uno di quelli fuorilegge oppure è tra quelli ammessi. Sulla questione delle missioni - chiamiamole come vogliamo, da Mare nostrum a Triton - la Lega, da tempo immemore, ha sempre detto che andavano sospese, anche perché, se non ci si accorge che stiamo subendo un'autentica invasione, c'è poco da fare. Un Paese che subisce un'invasione, in primis non va a raccogliere quelle persone, e soprattutto non le ospita nei suoi migliori alberghi, perché su questo non ci capiamo più. Ci sono poi altri fenomeni poco piacevoli, di cui oggi leggiamo notizie sui giornali, come un'aggressione ai nostri navigli della Guardia costiera, che si è ripetuta per due volte. Si è preteso, sparando, in primo luogo la consegna del carico umano da parte degli scafisti e, in secondo luogo, sempre con la minaccia delle armi, la restituzione del barcone per tornare a ripetere l'operazione. Possiamo ancora consentire questo e mettere in mare persone non armate - come i membri della Guardia costiera - esponendole a tali rischi? La Lega insiste sul blocco navale, ma - si sa - è un partito poco incline all'apertura, dalla mentalità chiusa e dalle posizioni razziste (e capite chiaramente il mio paradosso). Quando però a dire le stesse cose è un certo signor Bernardino Leon, che non credo sia un noto razzista, ma è il commissario speciale dell'ONU per la Libia, il quale, proprio per una questione di sicurezza internazionale, recrimina la necessità di attuare il blocco navale delle partenze dei navigli dalle coste africane verso l'Europa, dovremmo almeno riflettere. Se l'ONU prende tali posizioni ed il suo commissario insiste su di esse, questo dovrebbe quantomeno far riflettere coloro che pensavano si trattasse soltanto di un vezzo o di una delle tante posizioni estreme adottate dalla Lega Nord. La questione dell'immigrazione indubbiamente s'interfaccia ormai con quella della sicurezza nazionale. Tutti abbiamo capito la grande minaccia che lo Stato terrorista islamico rappresenta e abbiamo anche potuto apprendere in quale modo si finanzi: in parte con proventi dalla vendita illegale di petrolio; in parte vendendo opere artistiche ed archeologiche trafugate; in gran parte, poi, tramite il commercio e la tratta di esseri umani. Più noi rendiamo facile l'approdo sulle nostre coste, più invitiamo ed incentiviamo l'ISIS: in tal modo, finanzieremo addirittura lo Stato islamico, che è arrivato fino a poche centinaia di chilometri da casa nostra, sulle sponde Nord del Mediterraneo. Se il Governo non avesse posto la questione di fiducia, avremmo formulato qualche richiesta e proposto alcune iniziative. Per esempio, ieri sono morti 400 immigrati per l'affondamento di un barcone, e sono solo gli ultimi cronologicamente. Avremmo proposto di prevenire questi massacri e i viaggi della morte, organizzando campi di accoglienza sulle sponde di partenza ed evitando effettivamente che tanta gente rischi di morire per arrivare in Italia ed essere poi riportata nel proprio Paese, perché non ha titoli per chiedere né asilo né rifugio politico. Avremmo chiesto - ad esempio - che le pattuglie di polizia siano dotate almeno di un effettivo addestrato specificatamente all'antiterrorismo, ma non abbiamo potuto farlo. Avremmo chiesto che tutte le persone che arrivano illegalmente nel nostro Paese siano identificate in modo certo, con rilevamenti biometrici, cioè del DNA, come fanno tanti Stati, ma non abbiamo potuto chiederlo. Avremmo chiesto che, senza il nulla osta del Ministero degli affari esteri, nessuna persona possa recarsi in zone di guerra o ad alto rischio, anche perché i sequestri sono un'altra delle fonti di approvvigionamento dello Stato terrorista. Avremmo anche chiesto che il nostro Paese non paghi alcun riscatto per liberare cittadini sequestrati, preventivamente avvisati che potrebbero correre un grossissimo rischio a recarsi in certi Paesi. Per finire, avremmo anche chiesto che, se il Brasile non collabora totalmente con il nostro Paese, consentendo l'estradizione di un terrorista quale Cesare Battisti
2015-04-16	PD	BubbicoFilippo	In genere, i lavoratori vivono in abitazioni affollate e dalle condizioni igienico-sanitarie precarie, che sono talvolta messe a disposizione dagli stessi datori di lavoro. Voglio subito sottolineare che le criticità legate all'impiego di manodopera straniera nel comparto agricolo ragusano sono da tempo all'attenzione delle forze di polizia e, più in generale, degli apparati pubblici preposti al controllo del lavoro agricolo. Da diversi anni, infatti, viene svolta una costante attività ispettiva e di indagine che ha evidenziato la presenza del caporalato, risultato a volte contiguo con la criminalità organizzata, unitamente allo sfruttamento dell'immigrazione irregolare e a casi di tratta degli esseri umani. Sono stati accertati, altresì, degli episodi di violenza sessuale e situazioni di assoggettamento psicologico nei riguardi di cittadine straniere.
2015-04-16	PD	BubbicoFilippo	Signor Presidente, onorevoli senatori, con l'interrogazione all'ordine del giorno, il senatore Gasparri ha chiesto di conoscere se risponda al vero che il Ministero dell'interno intendesse, con mera circolare interpretativa, estendere l'acquisto della cittadinanza in base allo ius soli ai minori nati in Italia dai beneficiari di protezione internazionale, sulla falsariga di quanto la normativa di settore prevede espressamente per i minori nati in Italia da genitori apolidi. In realtà, la problematica di cui questa amministrazione si è fatta carico non è quella evidenziata nell'interrogazione, bensì quella di evitare che all'interno del nucleo familiare di uno straniero titolare dì protezione internazionale potesse venirsi a determinare un'irragionevole disparità di trattamento tra i figli minori. Infatti, in base ad un precedente orientamento, la protezione internazionale riconosciuta allo straniero veniva automaticamente estesa - per espressa previsione di legge - ai figli minori presenti in Italia all'atto della presentazione della domanda da parte del genitore, ma non ai figli minori giunti o nati sul territorio nazionale in un momento successivo. La Commissione nazionale per il diritto di asilo è intervenuta per rivisitare tale interpretazione, facendo leva su alcune recenti modifiche normative che hanno ulteriormente rafforzato il principio della tutela dell'unità del nucleo familiare, attraverso l'affermazione del carattere di priorità rivestito dall'interesse del minore. In particolare, tale organismo, con circolare interpretativa del 17 luglio dello scorso anno, ha chiarito che anche i minori nati o giunti in Italia dopo il riconoscimento della protezione internazionale al genitore beneficiano, fino al compimento della maggiore età, della protezione medesima. Conseguentemente, il dipartimento della pubblica sicurezza è stato invitato a fornire le opportune istruzioni alle questure, ai fini dell'iscrizione dei figli minori nati in Italia nei documenti rilasciati al titolare della protezione internazionale. Assicuro che la predetta circolare non ha inciso in alcun modo sugli aspetti legati all'acquisto della cittadinanza, regolati dalla legge n. 91 del 1992. Ogni eventuale modifica dei principi su cui si basa tale legge non potrà che essere oggetto di approfondita valutazione in sede parlamentare. Con l'interrogazione, il senatore Gasparri ha posto al Governo anche una domanda di carattere generale, cioè quali iniziative esso intendesse intraprendere, durante il semestre di presidenza italiana dell'Unione europea, per avviare un dialogo sui flussi migratori e sulle ragioni degli stessi verso il nostro Paese. Ovviamente, a tale quesito darò una risposta a consuntivo, sulla base dell'attività svolta e dei risultati conseguiti. L'impegno del governo italiano durante il predetto semestre è stato diretto a creare attenzione e consenso intorno alla propria proposta di un controllo rinforzato delle frontiere esterne dell'Unione, con particolare riferimento al quadrante mediterraneo, da realizzare attraverso un maggiore coinvolgimento delle istituzioni comunitarie e degli altri Stati membri nelle attività di sorveglianza marittima e di gestione dei flussi migratori. Il risultato di tali sforzi è stato l'avvio dell'operazione Triton, finalizzata a contrastare l'immigrazione clandestina e la tratta e il traffico degli esseri umani, con conseguente dismissione dell'operazione Mare nostrum. Ai fini del contrasto di tali fattispecie criminali, è stata rafforzata, poi, la cooperazione di polizia tra gli Stati membri e i Paesi terzi, soprattutto quelli africani e quelli confinanti con la Siria (Giordania, Libano, Turchia, Iraq), con il coinvolgimento anche di Europol per la raccolta di tutte le informazioni utili. L'obiettivo sul quale ora il Governo sta concentrando l'attenzione è duplice. Innanzitutto, quello di ottenere l'innalzamento dei livelli di compartecipazione dell'Unione europea e degli Stati membri all'operazione Triton e, più in generale, alle attività di gestione delle frontiere sul Mediterraneo. Si tratta di un tema attualissimo, vista l'intensificazione dei flussi migratori registrata in questi ultimi giorni. Del resto, lo stesso commissario europeo per migrazione affari interni e cittadinanza Avramopoulos, ha dichiarato nei giorni scorsi che i Paesi meta dei flussi migratori, l'Italia in primis, vanno maggiormente sostenuti nei loro sforzi nel settore e, in tal senso, ha assicurato che la Commissione europea è pronta a fare la propria parte, anche in ragione della segnalazione del delegato dell'ONU, che ha appunto messo in evidenza come l'Italia subisca il carico maggiore in termini di onerosità dell'assistenza prestata a queste persone. L'altro obiettivo al quale il Governo sta lavorando è quello di una rivisitazione profonda delle politiche europee in materia di asilo, basata sul principio che l'accoglienza è un preciso compito dell'Europa, come soggetto politico ed istituzionale, e non di un singolo Paese. L'affermazione di tale principio passa per la modifica o quanto meno l'attenuazione del principio base del regolamento di Dublino, che limita l'ambito di radicamento del richiedente asilo allo Stato di primo approdo. Si tratta di un principio di chiara iniquità, sia nei confronti dei richiedenti asilo e dei rifugiati, menomati nei loro diritti e aspettative di vita familiare, sociale e lavorativa, sia nei confronti di quegli Stati membri che sono frontiera esterna dell'Unione. Consapevoli della netta contrarietà della larga maggioranza dei Paesi membri all'eliminazione tout court del principio in questione, durante il semestre di Presidenza italiana ne abbiamo prospettato un'applicazione flessibile, che tenga conto, ai fini della determinazione dello Stato competente, di fattori familiari (mi riferisco in modo particolare ai ricongiungimenti) e dell'interesse dei minori. Inoltre, abbiamo messo in campo la proposta del mutuo riconoscimento delle decisioni di asilo, a suo tempo elaborata proprio dalla Commissione europea. Stiamo stimolando inoltre anche l'adesione europea e internazionale a un'altra soluzione, che operi secondo il diverso principio di anticipare la decisione sulla domanda di protezione internazionale, affidandone l'esame ad avamposti dell'Unione europea costituiti nei Paesi di transito dei migranti. Questi stessi avamposti, in cooperazione con l'Alto commissariato delle Nazioni Unite per i rifugiati (ACNUR) e l'Organizzazione internazionale dei migranti, potrebbero decidere, secondo preventivi accordi tra gli Stati membri, anche la destinazione del migrante. Ciò potrebbe portare alla drastica flessione dei massicci esodi verso il nostro Paese. Sempre durante il semestre italiano di presidenza è stato riservato ampio spazio all'approfondimento del dialogo dell'Unione europea con i Paesi terzi di origine e transito dei flussi migratori, ai fini dell'apprestamento di una più articolata risposta alle cause profonde della migrazione. In quest'ambito, nell'ottobre del 2014 è stato firmato il partenariato di mobilità con la Giordania, dopo la positiva conclusione di analoghi accordi con il Marocco nel 2013 e con la Tunisia nel marzo del 2014. Oltre a quelli citati, sono stati firmati partenariati con la Moldavia, la Georgia, l'Armenia e l'Azerbaijan, mentre con il Libano è stato avviato formalmente, nel dicembre scorso, il negoziato per la firma di un partenariato su migrazione, mobilità e sicurezza. Per quanto attiene ai processi regionali, la Presidenza italiana ha organizzato a fine novembre scorso due importanti conferenze con i partner dei processi di Rabat e di Khartoum con l'obiettivo di coinvolgere responsabilmente sui temi migratori gli Stati dell'Africa occidentale, centrale, mediterranea e del Corno d'Africa. Queste le principali iniziative assunte dal nostro Paese durante il semestre di presidenza. Posso assicurare che anche nel prosieguo esse riceveranno da parte nostra un forte e deciso impulso, nella consapevolezza dell'importanza strategica che le politiche migratorie rivestono per il futuro dell'Italia e dell'Europa.
2015-04-21	LN	CrosioJonny	Signor Presidente, credo che al di là delle proprie convinzioni personali e politiche, questa mattina sia difficile non essere amareggiati e non essere particolarmente tristi per quello che abbiamo visto negli ultimi giorni. Lo dico proprio convintamente, al di là delle posizioni personali e politiche, ma anche al di là delle proprie convinzioni personali. Mi sono chiesto in questi giorni cosa ancora vogliamo vedere nel Mediterraneo, quanti morti, quanti bambini, quante madri rinchiuse in una stiva di una carretta del mare devono morire in una maniera inconcepibile, affinché la comunità internazionale e l'Europa, questa Europa alla quale - l'ho già detto, purtroppo, un'altra volta, intervenendo sulla stessa questione - abbiamo dato in maniera superficiale anche il premio Nobel per la pace, finalmente si sveglino. Noi lo diciamo da sempre, in maniera anche decisa e probabilmente non condivisibile nei modi per una parte di questa Assemblea: alla base di tutto, noi stiamo parlando, da troppo tempo, di esseri umani. In questa società moderna, del XXI secolo, trovo inconcepibile che si possa morire così a poche miglia da questa Europa. Noi abbiamo convinzioni politiche molto diverse, come dicevo prima, rispetto a una parte di questa Assemblea, ma, pur non condividendolo, troveremmo forse più logico che la comunità internazionale avesse il coraggio, a questo punto, di andare a prendere questi disperati e di non attenderli a poche miglia, assistendo inerme a ciò che succede. È una questione umana, che un uomo moderno, un uomo che fa parte di questa società, un padre di famiglia non può non pensare. Sicuramente non è il momento di fare polemica. Concordo con quello che diceva il presidente Schifani: è difficile parlare oggi con la Libia, quasi impossibile, considerato che ci sono due Governi. Ma, signor Presidente, la comunità internazionale è andata in altri Paesi senza chiedere permesso per questioni ben meno nobili di quella che mira a salvare vite umane: per il petrolio e altre questioni ben meno nobili. Se la comunità internazionale, le Nazioni Unite, l'Europa avessero veramente la volontà, seria, decisa, ferma, umana, avrebbero già dovuto fare qualcosa. Al collega De Cristofaro, al quale non riuscirò sicuramente a dare lezioni di propaganda, dico che non concordo sul fatto che settant'anni fa abbiamo assistito alla stessa cosa. Voglio ricordare le parole pronunciate proprio ieri, non da me (non sono sufficientemente intelligente), ma da Erri De Luca, che mi risulta non sia un leghista, secondo cui la differenza rispetto al genocidio di settant'anni fa è che allora la merce - sono parole sue - veniva pagata alla consegna, e dunque si aveva la garanzia che sarebbe arrivata - scusate la brutalità delle parole, che però condivido - mentre oggi la merce si paga alla partenza e non può fregare di meno a nessuno se essa viene consegnata o no. Questa è la verità ed è la rappresentazione plastica della società del XXI secolo e di questa comunità internazionale piena di ipocrisia. Qualcuno dice che saremmo noi a fare propaganda, ma questa non è propaganda, dal nostro punto di vista. Abbiamo gridato a gran voce quanto l'Europa e la comunità internazionale siano sorde e incapaci di far fronte a questa tragedia umanitaria, al netto della posizione politica e dei convincimenti personali di ciascuno. Stiamo parlando di persone: a questo punto ha poco senso anche parlare della questione dell'immigrazione clandestina. Qui stiamo parlando di uomini, donne e bambini - non sappiamo neanche quanti siano - che quotidianamente annegano o vengono trucidati nel nostro mare, nel mare nostrum. Penso che il punto di partenza per una riflessione seria debba essere questo. Non siamo sicuramente noi a voler fare propaganda oggi. Da lungo tempo abbiamo ben presente la situazione e sappiamo chi ha grandi responsabilità: oggi, chi ha queste responsabilità si deve vergognare verso l'umanità intera per quello che sta accadendo. Lo dico al netto della mia posizione politica, da padre di famiglia: c'è da vergognarsi della situazione. Dunque, chi vuole fare propaganda, lo faccia pure. Chi vuol dire che noi facciamo propaganda, lo dica pure, ma noi non abbiamo fatto propaganda, ma abbiamo da sempre gridato - e continuiamo a farlo - che la comunità internazionale, l'Europa e, a strascico, anche il nostro Paese non fanno assolutamente nulla di quello che un Paese civile dovrebbe fare. Questa è la realtà.
2015-04-21	PD	PizzettiLuciano	Il Presidente del Consiglio ha detto che gli scafisti sono i nuovi trafficanti di schiavi: è esattamente così. Non è solo un'affermazione che in qualche modo dà un annuncio mediatico, ma è una considerazione politica, che chiama in causa le politiche. Si tratta infatti di una tragedia immane, che interroga le coscienze dei cittadini e, soprattutto, indubbiamente, quelle dei governanti. L'Italia è stata di fatto lasciata sola ad affrontare un'immigrazione di enormi proporzioni, generata dall'instabilità dell'area mediterranea, dal fallimento delle "rivoluzioni di primavera", dalla gestione del traffico umano da parte di una criminalità politica e ordinaria.
2015-04-22	M5S	FattoriElena	Il Movimento 5 Stelle c'è perché per noi nessuno deve ritenere indietro, cittadini stranieri e cittadini italiani. Il Movimento 5 Stelle c'è sempre stato, mentre il Governo italiano, nel vuoto cosmico del semestre europeo, si occupava di tutto tranne che di immigrazione. Signor Presidente del Consiglio, se vuole collaborare ci deve ascoltare, altrimenti non sente le nostre proposte e la collaborazione muore sul nascere.
2015-04-22	M5S	FattoriElena	L'ascolto è fondamentale. PRESIDENTE. Prosegua, senatrice. FATTORI (M5S). Sono veramente interessata al fatto che noi, come Movimento 5 Stelle, possiamo interagire con il Governo, ma per interagire ci vuole ascolto reciproco, e se si ascolta una persona non si può ascoltarne un'altra. Un ultimo punto. La guerra tra i poveri è qualcosa che vogliamo assolutamente evitare. Noi esprimiamo tutta la nostra solidarietà per le morti in mare, la nostra vicinanza verso gli immigrati e i profughi cacciati dai loro Paesi, che vengono qui a cercare dei diritti che, però, sono negati anche ai cittadini italiani. Quindi riteniamo che qualunque politica nei confronti dell'immigrazione debba essere accompagnata dalla discussione e finalmente dall'approvazione del nostro disegno di legge sul reddito di cittadinanza, che darebbe dignità ai cittadini italiani e li porterebbe a una maggiore apertura verso chi sta peggio di loro. Concludo chiedendo l'appoggio non demagogico, l'ascolto e la collaborazione del Governo sulle nostre proposte e la votazione della nostra risoluzione.
2015-04-22	M5S	FattoriElena	Signor Presidente, a nome del Movimento 5 Stelle accolgo con piacere l'invito del presidente Renzi a collaborare su questi temi, perché in realtà il Movimento 5 Stelle sul tema dell'immigrazione sta lavorando dall'inizio di questa legislatura. Per il Movimento, infatti, non esistono persone di serie A o di serie B, ma esistono Governi di serie A, di serie B, di serie C o di serie Z.
2015-04-22	PD	ValdinosiMara	La Commissione europea presenterà il 13 maggio un'Agenda sull'immigrazione. Auspico che ci siano passi concreti e soluzioni da subito praticabili, in esecuzione dei punti posti dal Governo italiano durante il semestre europeo.
2015-04-29	M5S	CrimiVitoClaudio	So che il tempo è limitato, ma - mi creda - il mio intervento è teso a dare un contributo al dibattito. Come dicevo, ci si riferisce ai territori che insistono sulle coste della Sicilia, in particolare, oggetto dei flussi di immigrazione. Si propone di aggiungere «e nelle aree confinarie». Ma esiste un territorio non confinario in Italia? Qualcuno mi può individuare una provincia che non confini con qualcosa? Forse è un po' eccessivo. «Interessati da flussi migratori», ma di cosa? Di uccelli o di persone? I flussi migratori possono anche riferirsi alle rondini che si spostano. Siccome nel testo è già scritto «fenomeni delle immigrazioni» mi sembra ci sia qualcosa che non quadra in questa proposta di riformulazione che, probabilmente, serve ad individuare con precisione (allora, scriviamolo) province come, ad esempio, Rovigo, Belluno, Aosta. In tutto l'arco alpino ci sono 18 province. Qualcuna di queste risulta non essere interessata da flussi migratori?
2015-04-29	M5S	CrimiVitoClaudio	Vorrei precisare, innanzitutto, che la definizione «flussi migratori» è superflua in quanto è già scritto «fenomeni delle immigrazioni». Parlare quindi di territori fronte rivieraschi e aree confinarie sarebbe già sufficiente. Ma questo è un appunto semplicemente riferito ad una pulizia del testo. Non c'è bisogno di aggiungere le parole: «interessati da flussi migratori», basta la definizione: «aree confinarie» e se si mette prima della virgola si intende che tali aree siano interessate da fenomeni di immigrazione. Comunque ha ragione lei, Presidente, sul fatto che vi sono tanti territori, ma a questo punto si tratta di tutto il territorio. Esiste una provincia che non sia interessata da qualche flusso migratorio? Forse è necessario specificare: si intende il Tarvisio, dove tra l'altro abbiamo anche ridotto la polizia di frontiera? Certo, si tratta di un altro discorso ma lei capisce che con il riferimento ad aree confinarie interessate da flussi migratori si comprendono praticamente tutti i territori. Intendevo darle in qualche modo ragione, perché tale formulazione comprende tutti i territori, Presidente, perché dovunque possono entrare i flussi migratori. Stiamo parlando di riduzione delle prefetture ma alla fine le manterremo tutte, giusto per chiarire.
2015-05-06	LN	ConsiglioNunziante	Negli ultimi cinque anni la Regione ha registrato una forte diminuzione dei livelli occupazionali e i dati ISTAT (non è dunque la Lega a dirlo) indicano che sono circa 43.000 le persone che hanno perso il posto di lavoro rispetto all'anno precedente. In particolare, risulta elevato il tasso di disoccupazione giovanile, il quale appare legato all'intensificarsi del fenomeno di abbandono prematuro degli studi. Anche qui c'è una questione legata alla chiusura delle scuole, che ha messo in difficoltà tantissime famiglie e ha portato a un incremento di questi abbandoni e probabilmente, come sosteneva il senatore Uras, anche a un'immigrazione di giovani verso il Continente e verso l'Europa. Poi parliamo anche di turismo. Ne abbiamo parlato molto poco in questo scorcio di legislatura che, oramai, comincia ad arrivare alla metà della sua durata. Il turismo dovrebbe farla da padrone in Sardegna, un turismo che, probabilmente, era il perno su cui far convergere tutte le attenzioni della politica locale. Mi spiace solamente che alcuni benpensanti abbiano cercato di scimmiottare ciò che nel 1990 è successo in America, dove per tre anni tutti i ricchi del Paese sono stati tassati (e giustamente, perché probabilmente erano quelli che ne avevano la possibilità). Io dico però che al ricco non gliela fai: i ricchi hanno spostato tutte le attività produttive in altri Paesi per mettere in difficoltà chi nell'indotto lavorava. Lo stesso è successo in Sardegna: tutti quelli che possedevano barche o yacht o avevano attività di un certo tipo, si sono spostati in Corsica o in Croazia. Questo ha messo in grandi difficoltà il comparto del turismo e dei porticcioli locali. In quel comparto, dove si calcola che per ogni quattro barche vi sia un posto di lavoro, vi è stata una moria di dipendenti gravissima. Parlavamo prima della questione del trasporto. La Sardegna è un'isola e, se è iniziato da qualche giorno Expo 2015 e si parla già di un Giubileo straordinario, l'idea era quella di mettere in condizione l'isola di vedere il potenziamento dei suoi scali aeroportuali, che facciano da perno per un unico sistema e che metta in condizione la Sardegna di poter interagire con l'intera Europa. Poi ci siamo chiesti come mai un'industria molto energivora come quella dell'alluminio avesse trovato casa proprio in Sardegna, dove l'energia costa il 20 per cento in più di quella nel Continente e che ha un peso enorme rispetto a quello che è il costo nell'intero Paese e in altri Paesi europei. Questo maggior costo, quindi, fa sì che le industrie siano poco appetibili e poco remunerative. La crisi economica della Sardegna è legata anche al fatto che non vi è una metanizzazione, cosa che mette in grandi difficoltà la Regione. Noi chiediamo, con questa mozione, che il Governo si impegni ad assumere le necessarie iniziative per il rilancio delle attività produttive nel territorio sardo e, più in generale, nel sistema industriale del Paese. Siamo convinti, infatti, che, se nel piccolo ognuno fa una cosa buona, tante cose buone fanno di questo Paese un buon Paese. C'è anche da parlare delle misure di riduzione del costo dell'energia: credo che questo Paese si debba dotare di un piano energetico ed industriale, cosa che in questi anni è stata veramente sottaciuta e non abbiamo avuto la capacità di creare qualcosa di positivo. Altro impegno che chiediamo al Governo è di favorire, attraverso lo strumento dell'accordo di programma, l'adozione di specifici percorsi per la riconversione industriale delle aree dismesse, al fine di favorire la nascita di nuove attività industriali nel territorio sardo e in generale in tutto il Paese. Credo che il problema sardo sia riconducibile al problema Italia. Mi dispiace si continui a parlare di ripresa, cosa che probabilmente non corrisponde alla realtà. Non so se sia perché questo jobs act in Sardegna non lo abbiate capito, ma, se già ho qualche dubbio che faccia bene qua in Italia, credo che lì addirittura non abbia trovato alcun tipo di applicazione. Si parla anche di lingua e cultura sarde (musica per le orecchie di noi leghisti). La Sardegna ha una specialità, per quanto riguarda la sua gestione amministrativa: si tratta di un elemento che non vogliamo assolutamente eliminare, ma chiediamo da tempo che anche le altre Regioni abbiano la possibilità di essere fruitrici di un sistema diverso, anche sotto il profilo fiscale. Se vogliamo risolvere i problemi della Sardegna, credo poi che il turismo sia una delle questioni più interessanti e bisognerà anche capire come abbattere il costo dell'energia e il cuneo fiscale, che in questo Paese è impressionante. In merito a quest'ultimo aspetto abbiamo una proposta: una flat tax al 15 per cento su tutto il territorio nazionale, che potrebbe mettere anche l'economia sarda nelle condizioni di essere rilanciata. Finché parleremo di 0,1, 0,2 o 0,3 per cento, per quanto riguarda la riduzione del cuneo fiscale, questo Paese non avrà alcuna possibilità di avere una ripresa e, di conseguenza, non l'avrà la Sardegna, già in difficoltà sia per la sua collocazione all'interno del Mediterraneo e la conseguente questione dei trasporti sia a causa di qualche politico locale, che ha ben pensato di spremere limoni che non hanno neanche più una goccia di succo.
2015-05-06	PD	GattiMariaGrazia	Cosa abbiamo aggiunto? Abbiamo detto che: «Alla Rete del lavoro agricolo di qualità possono aderire, attraverso la stipula di apposite convenzioni, gli sportelli unici per l'immigrazione, le istituzioni locali, i centri per l'impiego e gli enti bilaterali costituiti dalle organizzazioni dei datori di lavoro e dei lavoratori in agricoltura». In questo momento della Rete fanno parte le associazioni datoriali e le associazioni dei lavoratori a livello nazionale. La presidenza è dell'INPS.
2015-05-06	PD	GattiMariaGrazia	Io voglio sottolineare che la Rete ha già cominciato a popolarsi: vi sono diverse imprese che hanno aderito e, soprattutto, le rappresentanze, che sono partecipazioni a titolo assolutamente gratuito, sono molto qualificate. Per quanto riguarda i sindacati, per esempio, ci sono i segretari generali delle associazioni di categoria dei lavoratori agricoli. Insomma, è un tentativo su cui si punta molto, anche perché nasce da un'esperienza concreta di contrasto al lavoro nero in agricoltura sperimentato già in alcune zone del Paese da accordi sindacali. Cosa fa questa rete? Dovrebbe fare monitoraggi trimestrali accedendo ai dati disponibili presso l'INPS relativi all'instaurazione, trasformazione e cessazione dei rapporti di lavoro, dell'andamento del mercato del lavoro agricolo, valutando, in particolare, il rapporto tra il numero dei lavoratori stranieri che risultano impiegati e il numero dei lavoratori stranieri ai quali è stato rilasciato il nulla osta per il lavoro agricolo dagli sportelli unici per l'immigrazione e promuove iniziative, anche di intesa con le autorità competenti in materia e le parti sociali, in materia di politiche attive del lavoro, contrasto al lavoro sommerso e all'evasione contributiva, organizzazione e gestione dei flussi di manodopera stagionali, assistenza di lavoratori stranieri immigrati.
2015-05-06	PD	GattiMariaGrazia	L'analisi sull'utilizzo della quota prevista dal decreto flussi del 2013 - si tratta di un rapporto del Ministero del lavoro e della direzione generale sull'immigrazione - ci dice che sono stati rilasciati 8.544 nulla osta nel 2013 e il 78 per cento era in agricoltura, però, di questi 8.544, solo 4.692 si sono trasformati in contratti di lavoro. Presidente, questo significa solo una cosa. Molto probabilmente ci saranno varie situazioni di nulla osta arrivati in ritardo o di lavoratori che cambiano idea, ma una percentuale così alta significa che c'è tanto lavoro nero di gente che entra con un nulla osta per lavorare e poi si immerge nel lavoro nero. L'agricoltura è un settore in cui è molto presente il fenomeno.
2015-05-12	M5S	DonnoDaniela	Signora Presidente, l'articolo 30 introduce modifiche al cosiddetto decreto competitività in materia di lavoro agricolo. Nello specifico, è stabilito che alla Rete del lavoro agricolo di qualità possono aderire, attraverso la stipula di apposite convenzioni, gli sportelli unici per l'immigrazione, le istituzioni locali, i centri per l'impiego e gli enti bilaterali costituiti dalle organizzazioni dei datori di lavoro e dei lavoratori in agricoltura.
2015-05-13	PD	GinettiNadia	La più recente decisione n. 947 del 2008 attiene al reciproco riconoscimento delle sentenze di applicazione della sospensione condizionale della pena e delle sanzioni sostitutive, mentre la decisione n. 299 del 2009 mira a rafforzare i diritti processuali delle persone nonché il reciproco riconoscimento delle sentenze pronunciate anche in assenza dell'interessato al processo. Infine, la decisione n. 948 del 2009, relativa alla risoluzione dei conflitti relativi all'esercizio della giurisdizione nei procedimenti penali in cui una stessa persona in relazione agli stessi fatti sia imputata in procedimenti penali paralleli in diversi Stati membri, mira a scongiurare la violazione del principio del ne bis in idem internazionale. Presidente, com'è noto la trasposizioni di tali decisioni in materia di giustizia è quanto più urgente in relazione al passaggio della cooperazione giudiziaria da materia intergovernativa, del terzo pilastro del Trattato di Maastricht, a materia di competenza comunitaria dal dicembre 2014, essendo trascorso il periodo di transizione di cinque anni. Con il Trattato di Lisbona, infatti, anche lo spazio di libertà, sicurezza e giustizia diventa unico e questo impone l'accelerazione del processo di armonizzazione e attuazione di obblighi europei, anche al fine di evitare procedure d'infrazione da parte della Commissione o sanzioni da parte della Corte di giustizia, ma offre soprattutto nuovi strumenti in materia di cooperazione per la sicurezza, dentro e fuori i confini europei, nello scenario di una più complessa e difficile tensione geopolitica internazionale; temi su cui sempre più spesso ci siamo trovati a riflettere in quest'Aula. Più significativo ancora diventa tale processo, che ci impone di adottare misure per rendere ancor più efficiente il nostro sistema giustizia, per accrescere la fiducia reciproca degli Stati membri e rendere la giustizia uno strumento di sviluppo, di competitività e di crescita, fattore chiave per investitori esterni e fattore di consolidamento sociale e di tutela certa dei diritti, come peraltro indicato nella raccomandazione europea specifica per l'Italia nell'ambito del semestre di sorveglianza europea, e come sancito d'impegno nel Programma nazionale di riforma contenuto nel DEF, che ampio spazio destina alla riforma della giustizia. Il giudice nazionale, nell'applicare il diritto di derivazione comunitaria, è giudice europeo: per questo, come sottolineato nel Quadro di valutazione UE della giustizia 2015, è interesse degli Stati membri che ogni Paese tenda a migliorare l'efficienza, l'indipendenza e la certezza dei propri sistemi giudiziari interni. L'Europa fa ancora fatica a concepirsi come unico soggetto giuridico, all'interno e all'esterno, nelle relazioni con i Paesi terzi, ma l'emergenza della minaccia del terrorismo internazionale e della criminalità organizzata sino a quella delle tragedie umane legate all'immigrazione, ci impongono un'assunzione di responsabilità, per un maggior protagonismo europeo, anche nell'ambito di quelle organizzazioni internazionali intergovernative dove non siamo ancora in grado, come europei, di parlare con una sola voce. Non può esistere un'Europa libera nello spazio interno e in grado di garantire diritti, senza che sia anche più sicura. In tale direzione è necessario accelerare nel processo di "comunitarizzazione" delle materie della giustizia e degli affari interni, pur nel rispetto delle tradizioni giuridiche dei singoli Stati membri, a partire dall'attuazione delle soprarichiamate decisioni quadro e proseguendo con determinazione il percorso avviato, che ci ha visti sostenere l'istituzione di una procura europea, anche con il rafforzamento delle competenze di agenzie come Europol e Eurojust, per uno spazio interno dove i cittadini europei possano contare sugli stessi livelli di efficienza e qualità della giustizia e possano godere delle stesse garanzie nei diversi territori di residenza, in uno spazio finalmente unico di libertà, sicurezza e giustizia.
2015-05-14	FI	FlorisEmilio	FLORIS (FI-PdL XVII). Signora Presidente, rappresentante del Governo, colleghe e colleghi, la legge di delegazione europea, congiuntamente alla legge europea, rappresenta lo strumento attraverso cui l'Italia, in qualità di Stato membro dell'Unione europea, recepisce e adatta all'ordinamento interno gli atti emanati dagli organi dell'Unione, nel rispetto della cosiddetta fase discendente. Nello specifico, giova ricordare che la legge di delegazione europea è costituita da un insieme di deleghe legislative che il Parlamento conferisce al Governo, al fine di modificare la legislazione interna in conformità con gli atti europei. La legge in approvazione consta di 17 articoli e degli allegati A e B, che contengono 57 tra regolamenti, direttive e decisioni quadro, riferiti a fattispecie diverse. Si tratta di molti settori, che vanno dal mondo bancario, all'agricoltura, alla giustizia, alla salute. Nella discussione di ieri abbiamo trattato alcuni punti, su cui si è aperta un'accesa discussione: mi riferisco, ad esempio, al tema degli OGM, su cui sarà opportuno approfondire ulteriormente il dibattito nel breve termine, come promesso dal Governo. Da ciò la complessità insita nell'argomento di cui si tratta e la necessità di trasferire al Governo la delega, per una più rapida attuazione della legge in esame. Devo sottolineare, comunque, che talvolta il Governo, nell'apportare le modifiche richieste, non si attiene ai limiti e alle prescrizioni contenute nelle specifiche direttive o negli altri atti comunitari, ma va oltre. Ne consegue che le norme iscritte nel nostro ordinamento risultano talvolta più restrittive e stringenti rispetto a quanto deliberato in sede europea. Si tratta del fenomeno noto come gold-plating, ovvero l'introduzione di adempimenti e oneri ulteriori e supplementari rispetto a quelli definiti in sede europea. Ciò, come ben si immagina, si traduce in uno svantaggio che danneggia i destinatari delle norme, ovvero i nostri cittadini, le nostre famiglie, i nostri imprenditori e le nostre aziende. A tal proposito, giova ricordare che la Commissione competente ha accolto alcuni emendamenti, anche di Forza Italia, che vanno in questa direzione e che rappresentano norme di buon senso, mirate ad ottenere una traduzione conforme alla volontà e ai parametri del legislatore europeo e finalizzate a non stravolgere il quadro normativo con direttive più restrittive rispetto a quelle europee. In riferimento al lavoro svolto in Commissione, esprimo grande apprezzamento per l'accoglimento dell'ordine del giorno presentato da Forza Italia, che impegna il Governo ad indicare nel Documento di economia e finanza le somme che l'Italia è condannata a pagare ogni anno, con annesse motivazioni, per la mancata attuazione o per la violazione di disposizioni dell'Unione europea. Anche per questo, annuncio il voto responsabilmente favorevole di Forza Italia, con il preciso intento di velocizzare l' iter parlamentare e di ridurre il numero delle sanzioni, che attualmente - lo ricordo - sono 92 - troppe! - di cui il 30 per cento riguarda settori delicati per la nostra economia, come ambiente e trasporti. A nome del Gruppo di Forza Italia, esplicito dunque l'invito al Governo a presentare ulteriori disegni di legge che eliminino quelle residue. Auspico altresì che gli stessi obblighi che esistono per l'Italia nella fase discendente, vengano corrisposti dall'Europa per la fase ascendente, ovvero: rivedere ciò che concerne la politica sull'immigrazione, a partire dal regolamento di Dublino III e mantenere gli impegni presi a suo tempo nei riguardi degli Stati membri - Italia compresa - sulla flessibilità dei bilanci interni, facendo in modo che l'aggiustamento dei conti, eventualmente necessario, derivante dalla sentenza della Corte costituzionale, non provochi un'inversione di tendenza rispetto agli impegni concordati, vanificando così il timido - molto timido - segnale di ripresa della nostra economia e dell'occupazione. Questo però è un discorso a parte, che vedremo a breve in questa Assemblea. Per oggi, ribadisco il voto responsabile del nostro Gruppo a favore del provvedimento in esame.
2015-05-20	LN	StefaniErika	Signora Presidente, colleghi, intervenendo a nome del Gruppo della Lega Nord, voglio far riferimento alle ennesime inquietanti problematiche riguardanti l'immigrazione. Già a partire dallo scorso mese di marzo, fonti nazionali e internazionali di significativa autorevolezza hanno sostenuto la tesi secondo la quale è partecipe della gestione di flussi migratori illegali anche il ramo libico del sedicente Stato islamico, pericolosa organizzazione terroristica transnazionale, che secondo alcune personalità, come il consigliere del Governo libico Abdul Basit Haroun, avrebbe da tempo utilizzato anche i barconi per infiltrare pericolosi addetti dell'organizzazione in Europa, attraverso l'Italia. Tale ultima circostanza sembra avere avuto una forte conferma con l'arresto, avvenuto nei dintorni di Milano, del cittadino marocchino Touil Abdel Majid ricercato dalla magistratura tunisina in quanto sospettato di aver preso parte all'attacco terroristico al museo del Bardo. Fino ad oggi, tuttavia, autorevoli esponenti del Governo, nonché Ministri, hanno più volte pubblicamente e ufficialmente negato la possibilità che attraverso il Mediterraneo potessero giungere in Italia anche terroristi, ma purtroppo ciò è stato smentito dai fatti. Noi temiamo che purtroppo un certo tipo di politiche abbiano nei fatti favorito, attraverso l'immigrazione clandestina, delle forme di infiltrazioni terroristiche nel nostro Paese. Per questa ragione, tutto il Gruppo della Lega Nord, i singoli senatori e i deputati della Camera, hanno presentato un esposto alla procura della Repubblica presso il tribunale di Roma. Inoltre, abbiamo già predisposto una interrogazione parlamentare al fine di segnalare questi fatti, di rinvenire eventualmente delle responsabilità e sicuramente di auspicare che il Governo prenda i più seri provvedimenti al fine di eliminare e fermare questo tipo di fenomeni. Ricordiamo che un conto è l'immigrazione, un altro è il terrorismo. Stiamo parlando di qualcosa di veramente preoccupante.
2015-05-20	PD	PaduaVenera	Grazie, signora Presidente. Nel 2014, circa 220.000 rifugiati e migranti sono arrivati in Europa, rispetto ai 63.000 del 2013. Durante i primi quattro mesi del 2015 sono arrivati circa 46.000 persone segnando una crescita pari al 25 per cento rispetto all'anno scorso. Si capisce quindi, senza bisogno di citare ulteriori numeri, che pure abbiamo, che il fenomeno è drammaticamente strutturale. Se ne sono occupati l'Assemblea e il nostro Presidente del Consiglio ponendo l'attenzione a livello europeo. Il motivo del mio intervento è che il nostro Governo, la nostra Assemblea e i nostri lavori hanno provveduto a riconoscere alcune comunità, ma altre sono state purtroppo assolutamente dimenticate. Io sono una rappresentante della Sicilia, che tutti abbiamo elogiato e apprezzato per lo sforzo straordinario che c'è da anni in quell'isola su questo fronte. Lo ribadisco perché alcune Regioni del nostro Paese si alterano e hanno scarsa disponibilità all'accoglienza anche per poche decine di persone. L'isola ha finalmente ricevuto attenzione in una sua parte, mentre è stato dimenticato il resto delle altre comunità. In particolare modo, faccio riferimento al Sud-Est della Sicilia stessa. Leggo velocemente la lettera che consegno: «Egregio signor Ministro, le scrivo per esprimere il mio più sincero compiacimento in merito alla recente approvazione, da parte del CIPE, del riparto di risorse per il piano di interventi per l'isola di Lampedusa, stabilito dalla legge di stabilità per il 2014. L'obiettivo della proposta di assegnazione di tali fondi, come lei ben sa, risultava essere quello di fronteggiare la gravissima situazione socio-economica determinatasi con gli straordinari flussi migratori in corso. È indispensabile, dunque, un intervento sostanziale del Governo, a sostegno di chi, con propria mano e lontano dai momenti e dai luoghi nei quali si decidono le politiche sull'immigrazione, presta il proprio supporto all'accoglienza di famiglie e persone disperate che fuggono da contesti assolutamente tragici, nella speranza di un futuro che assicuri quel minimo di diritti di cui è portatore ogni essere umano per natura. Tuttavia non posso esimermi dal sottoporre alla sua cortese attenzione che se la nobile intenzione di base sullo stanziamento dei suddetti fondi fosse relativa all'esigenza di migliorare la qualità delle infrastrutture e dei servizi a disposizione dei cittadini di Lampedusa e Linosa non possiamo oggi volgere lo sguardo altrove rispetto alle medesime esigenze di quelle zone che sono altrettanto accoglienti nella nostra penisola. Ovvero, non si può certamente scordare quel Sud-Est siciliano maggiormente esposto oggi ai flussi migratori, Pozzallo in primis, dove non è più procrastinabile un segnale forte, tangibile e deciso da parte dello Stato. Lo scorso 5 maggio è stato audito in Commissioni affari costituzionali al Senato il sindaco del Comune di quella generosa comunità, al fine di rendere edotta la Commissione dell'estremo disagio finanziario e logistico contro il quale, nella pratica, ci si trova a fronteggiare l'emergenza quotidiana degli sbarchi. Tuttavia, la stessa parola emergenza si riferisce direttamente ad un contesto nel quale manca il requisito della prevedibilità mentre oggi, purtroppo, a Pozzallo, la questione è strutturale. I numeri degli arrivi dei migranti, sia quelli stimati pro futuro sia quelli calcolati in rapporto agli sbarchi relativi alle annualità precedenti, sono in costante crescita e senza un adeguato sostegno anche per questo Comune, sempre più alla ribalta delle notizie di cronaca per eventi tragici, quell'idea compensativa, non solo simbolica, destinata in favore di Lampedusa e Linosa rischierà di restare monca». PRESIDENTE. È presente il sottosegretario Pizzetti, che potrà rappresentare la sua sollecitazione.
2015-05-21	PD	FaveroNicoletta	Signor Presidente, vorrei evidenziare una problematica, quella dei migranti e dei richiedenti asilo. Il Governo Renzi ha innovato l'approccio all'immigrazione, ottenendo per la prima volta un'assunzione di responsabilità collettiva da parte dell'Unione europea, attraverso l'adozione dell'Agenda europea sulla migrazione. Di fronte all'ultima strage del mare della notte tra il 15 e il 16 aprile, che ha visto la morte di più di 900 migranti al largo di Lampedusa, il nostro premier Matteo Renzi ha lavorato, in sinergia con l'alto rappresentante dell'Unione per gli affari esteri e la politica di sicurezza Federica Mogherini, per arrivare al rafforzamento delle operazioni di soccorso in mare, alle quote di accoglienza da parte dei Paesi membri e ad un'azione mirata contro gli scafìsti e i trafficanti di esseri umani. Si tratta di un grande successo umanitario, che rilancia il ruolo dell'Italia quale confine Sud dell'Unione europea nel Mediterraneo. Ma c'è un «ma»: cosa succede quando nel nostro territorio, come tanti altri, si è chiamati ad accogliere quote di migranti che fuggono da angherie e violenze di ogni tipo? Sono affamati e disperati, sperano in un futuro per se stessi e per i loro cari; il loro arrivo, però, provoca anche contrastanti reazioni. Si tratta, allora, di: aprire o chiudere le porte (che poi si traduce con aprire o chiudere il nostro cuore)? È una questione che si ripresenta ormai ricorrente anche per il nostro territorio, quello biellese. Ma a far da contraltare a paure e tensioni c'è una richiesta che ci fa intravedere una luce, quella di trattenere i richiedenti asilo: c'è una comunità che chiede di trattenere i richiedenti asilo. A Biella, infatti, di recente si è posto il problema della possibile espulsione di parte dei 20 giovani profughi provenienti dal Mali, accolti in un Comune di 1.400 abitanti dove si stanno integrando e si sono fatti apprezzare per il lavoro svolto in questi mesi. Purtroppo, solo quattro di loro hanno visto accogliere la richiesta di protezione internazionale, mentre gli altri sono a rischio e per questo ho rivolto l'interrogazione 3-01922 al ministro dell'interno Alfano. Non si capisce come, dopo un attesa di due anni, parte di queste persone, che hanno svolto un lavoro al servizio della comunità, dimostrando una grande integrazione, riconosciuta da tutta la comunità - dal sindaco, al parroco, agli abitanti - e che hanno presentato allo stesso tribunale le medesime documentazioni di altri componenti il medesimo gruppo, comprovanti gli stessi motivi della richiesta, ricevano pronunciamenti diversi. Si pone inoltre, come ho accennato, il problema della tempistica: il fatto che si impieghino due anni per ricevere una risposta, comporta il dispendio di risorse anche di carattere personale, umano - ad esempio da parte dei volontari - oltre che di natura economica. Ritengo infine che si debba assolutamente aumentare il numero delle commissioni territoriali competenti a verificare la condizione dei richiedenti asilo e a decidere sulla possibilità di rimanere nei territori nei quali sono stati integrati.
2015-05-21	PD	VattuoneVito	Signora Presidente, le crisi che circondano l'Europa e che incombono sull'Italia richiedono scelte coerenti e adeguate alle circostanze. Le minacce e le emergenze che dobbiamo affrontare possono arrivare da Est, ma abbiamo potuto verificare come da tempo ormai vengono più spesso da Sud e dall'area euromediterranea; pertanto, l'interesse per la nostra sicurezza nazionale si è spostato ponendo il Mediterraneo al centro dell'attenzione del nostro Paese. Come più volte sottolineato nei vari approfondimenti ed analisi, vi sono profondi sconvolgimenti politici che hanno generato nuovi fenomeni criminali. L'Italia deve quindi assumere maggiore responsabilità ed un ruolo attivo negli sforzi della comunità internazionale. In questo contesto, la crisi libica riveste un'importanza prioritaria che vede il nostro Paese tra i più esposti per le conseguenze, in generale, e all'emergenza immigrazione, in particolare, con tutto ciò che comporta sul piano umanitario. Il Consiglio dei ministri degli esteri e della difesa dell'Unione europea ha istituito una missione navale che vede impegnata la nostra Marina militare, con un ruolo di regia e di comando, denominata EUNAVFOR Med, proprio in esito agli sviluppi della crisi libica. Si tratta di un esempio positivo che, si può ben dire, è dovuto anche alla capacità che abbiamo dimostrato nello svolgere un ruolo trainante dell'Unione europea nel Mediterraneo. Quindi, signora Ministra, la domanda che intendiamo rivolgere a compimento di questo percorso è la seguente: quali sono, invece, le iniziative in atto da parte delle Nazione Unite e come si coniugano queste con quelle nazionali?
2015-06-03	PD	MaranAlessandro	Signor Presidente, dichiaro il voto favorevole del Gruppo al disegno di legge in esame. L'Accordo ha lo scopo di favorire la cooperazione scientifica e tecnologica con uno dei Paesi più interessanti per gli operatori economici, peraltro legato all'Italia da una lunga storia di immigrazione. Il provvedimento consentirà il superamento di un precedente accordo del 1991 che, in questo caso, è volto a promuovere e a sostenere iniziative comuni tra i due Paesi in campo scientifico e tecnologico, consolidando i legami tra le università e i centri di ricerca, assicurando la protezione intellettuale e puntando anche alla realizzazione di progetti congiunti sui temi di reciproco interesse attraverso lo scambio di docenti, esperti e ricercatori. Pertanto, confermo il nostro voto favorevole.
2015-06-03	LN	ComaroliSilvanaAndreina	Signor Presidente, la ratifica dell'accordo Italia-USA sul FATCA ha sostanzialmente un carattere positivo; mira, infatti, a migliorare lo scambio di informazioni tra il nostro Paese e il Paese americano. Ma quanto margine di manovra ha avuto l'Italia nelle fasi di questa trattativa? La percentuale dei cittadini americani residenti in Italia è sotto l'uno per cento di tutta la popolazione straniera presente nel nostro territorio. Non tanti, quindi; però, come direbbe Seneca, pochi ma buoni. E sì, cari colleghi, perché i cittadini americani residenti in Italia lavorano, studiano, producono: in una parola, alzano il PIL. Di pochissimo, certo, ma il segno è comunque sempre positivo. Ora, noi, da buoni italiani, cosa facciamo? Maestri della burocrazia, dell'artifizio legislativo e dell'incertezza del diritto, ovviamente, non prendiamo esempio dai Paesi che funzionano, oggettivamente, meglio del nostro, ma prendiamo solo Diktat. Quindi, dalla Germania, come dagli Stati Uniti, invece di importare i loro modelli che funzionano, ci facciamo dare ordini che noi diligentemente eseguiamo. Non dico, certo, che la normativa in questione non sia informata ai più diligenti propositi di trasparenza e lotta all'evasione. Questo no, non posso dirlo. La Lega, come ben noto, combatte da anni la sua lotta contro l'evasione e vede di buon occhio qualsiasi provvedimento normativo che sia orientato in questo senso, ma non posso certo non rilevare che la ratifica faccia entrare nel nostro sistema uno scellerato meccanismo contro cui l'Italia non ha opposto alcuna resistenza. Certo è che la normativa FATCA è applicata esattamente nello stesso modo in tutti i Paesi con cui gli Usa hanno stipulato l'accordo, tra cui - ricordo - la rigidissima Svizzera, che ha finalmente aperto sulla questione del segreto bancario. Ecco proprio un altro buon esempio che l'Italia ha «intelligentemente» evitato: mentre la Confederazione elvetica ha scelto il secondo modello di accordo intergovernativo, che prevede che ci sia il consenso del titolare del conto per trasmettere i dati alle autorità fiscali americane (senza il suo accordo, infatti, le informazioni verranno scambiate lo stesso, ma sulla base dell'assistenza amministrativa prevista dalle convenzioni di doppia imposizione), il nostro Paese ha scelto invece - e non poteva essere diversamente, perché sappiamo come si inchina - il primo modello, ossia lo scambio automatico di informazioni. Bene, quindi, lottiamo contro l'evasione fiscale, ma vogliamo preoccuparci, una volta in questo Paese, di tutelare le persone che, per la maggior parte dei casi, operano nella legalità ed anzi contribuiscono alla crescita? Sarebbero bastati pochi aggiustamenti per evitare, infatti, di vessare i cittadini americani residenti in Italia e gli stessi italiani che hanno sposato cittadini americani. Due fra tanti: prevedere, con certezza, che i cittadini statunitensi che risiedono nel nostro Paese fossero soggetti alla tassazione di uno solo tra questi due Paesi, ovviamente quello di residenza fiscale, in modo da impedire la doppia imposizione. E, meno importante ma comunque rilevante, prevedere che gli istituti finanziari non soltanto informassero in maniera opportuna e completa i propri clienti americani e gli stessi cittadini italiani che hanno sposato cittadini americani, ma che adottassero, almeno, una modulistica unica, invece c'è tanta di quella burocrazia, peraltro così diversa da un istituto all'altro, che gli stessi cittadini che vogliono assolvere al loro dovere sono molte volte impossibilitati a farlo perché - mi scusi per l'affermazione, signor Presidente - non sono messi in condizione di capirci nulla. Basta aprire uno dei tanti blog di cittadini americani residenti in Italia per capire i loro problemi sull'applicazione della FATCA nel nostro Paese, ma per capire sopratutto la loro confusione, perché purtroppo - lo vediamo tutti i giorni - il nostro Paese, signor Presidente, vive nell'incertezza del diritto e della tutela di diritti inesistenti. Quanto all'incertezza del diritto, basta vedere cosa succede nella giustizia italiana e per quanto riguarda la tutela dei diritti inesistenti basta vedere come continuiamo a foraggiare un'immigrazione che lavora in nero e non paga le tasse, ma chiede ed ottiene assistenza pagata con i soldi pubblici. Per la Lega la lotta all'evasione si deve fare, senza se e senza ma, perché l'evasione non ha alcun colore e alcuna nazionalità, ma siamo stanchi di vedere che chiunque rispetti le regole, in questo Paese, sia tormentato e vessato dall'amministrazione, mentre a chi non le rispetta si fanno sconti ed anzi, si aumentano i diritti e si soddisfano le pretese. Dunque, la Lega non voterà mai contro un provvedimento il cui obiettivo è la lotta all'evasione, ma per i motivi che ho appena esposto, si asterrà dal voto su questo provvedimento.
2015-06-04	FI	BerniniAnnaMaria	BERNINI (FI-PdL XVII). Signora Presidente, ringrazio il vice ministro Bubbico per le informazioni fornite. Quando è stata presentata questa interrogazione la situazione si presentava probabilmente più oscura di come è stata descritta ora dal vice ministro Bubbico, anche se devo dire - e in questo caso mi faccio portavoce dell'istanza sottoscritta non soltanto dal mio collega Gasparri, bensì dalla Confederazione sindacale autonoma di polizia (CONSAP) che, come ricordava il vice Ministro, ha denunciato la presenza\assenza di 500 cittadini algerini in transito - che l'indicazione di numeri fornita dal vice ministro Bubbico mi è francamente ancora non chiarissima. Si è parlato di 13.000 cittadini algerini in transito, di cui solamente 4.000 verificati nella sala transito predisposta in base all'accordo che è stato fatto, e di cui ella parlava, con Alitalia e con la polizia di frontiera aerea. Evidentemente, soprattutto a fronte di una situazione di montante allarme sicurezza dovuto, come ella giustamente ricordava, alla matrice terroristica e all'immigrazione clandestina, queste forze dispiegate, che il Vice Ministro ha indicato forse più con un approccio di diagnosi che di terapia definitiva, non possono essere sufficienti. Lei ha parlato di nove cittadini algerini sfuggiti al controllo; è però evidente che questi numeri devono essere verificati e indagati ulteriormente, anche perché, benché l'interrogazione in esame si limiti al settore aeroportuale nella fattispecie dell'aeroporto di Roma, il problema si lega soprattutto al tema dei foreign fighter, quello, cioè, dei combattenti volontari che vengono dall'estero, molto spesso da Paesi europei, e si recano all'estero per essere arruolati, formati e poi ritornano. Si tratta, dunque, di un problema di portata ben più ampia. Pertanto, bisogna sicuramente fare riferimento agli strumenti di identificazione dei passaggi aeroportuali, perché, come giustamente ricordava il vice Ministro, chi passa attraverso un vettore aereo deve avere un documento di viaggio, quindi la sua identità è facilmente tracciabile, ma ciò non significa che la persona sia recuperabile o disponibile e che possa essere messa in condizione di non nuocere. Questo era l'obiettivo della nostra interrogazione ed è per questo motivo che, avviandomi alla conclusione, facendo riferimento non solo all'ambito, peraltro importante, del trasporto aereo di forestieri potenzialmente pericolosi, ma a una generale politica legata all'immigrazione, nella fattispecie all'immigrazione clandestina all'interno della quale si possono infiltrare come virus delle cellule terroristiche, invitiamo il Governo a una soglia di particolare attenzione. Noi abbiamo avviato una serie di operazioni tra cui l'operazione Mare nostrum, riconvertita in Triton, su cui due Governi consecutivi (il Governo Letta e successivamente il Governo Renzi) ci hanno rassicurato, dicendo che non potevano essere un veicolo di trasporto di cellule terroristiche. Ce lo hanno detto basandosi su dati non particolarmente empirici, a quanto ci è dato di sapere, tanto che di recente sia il Ministro dell'interno sia il Presidente del Consiglio hanno avuto modo di esprimersi diversamente riguardo a questi barconi. So che sto spostando il focus di attenzione dal vettore aereo a quello dei barconi, ma è ugualmente un problema legato alla sicurezza nazionale e, avendo l'opportunità di parlare con il Vice Ministro, non posso non sottolineare questo aspetto. Dicevo che la vigilanza deve essere massima, l'attenzione deve essere al massimo livello possibile, perché da questo momento in poi non possiamo permetterci di fare degli errori. Il fatto che sfugga anche solo un nucleo, una compagine di persone a una verifica attenta delle loro intenzioni rispetto alla sicurezza nazionale è un lusso che non ci possiamo permettere. Adesso stiamo esaminando, insieme al Vice Ministro e al rappresentante del Governo di riferimento, l'Agenda europea sull'immigrazione predisposta dalla Commissione europea e sottoposta all'attenzione del Consiglio e del Parlamento europeo. PRESIDENTE. Senatrice, la invito a concludere. BERNINI (FI-PdL XVII). Signora Presidente, ha ragione: mi sono fatta trascinare da un tema che per noi riguarda una priorità assoluta. Concludo dicendo che tutto questo non può essere visto in maniera isolata, perché si tratta di un'azione combinata. Questa è una parte del problema che noi consideriamo solo parzialmente risolta, e per questo invitiamo il Governo ad una sempre maggiore vigilanza e attenzione sui numeri, perché lo scarto 13.000-4.000 evidenzia come i controlli non possano essere considerati sufficienti. Ovviamente, parliamo di un ambito molto più ampio di tutela della sicurezza nazionale su cui richiamiamo fortemente l'attenzione del Governo.
2015-06-04	PD	BubbicoFilippo	Signora Presidente, onorevoli colleghi, con l'interrogazione all'ordine del giorno i senatori Gasparri e Bernini pongono all'attenzione del Governo la questione dell'efficienza dei controlli di frontiera all'interno dell'aeroporto di Fiumicino, soprattutto in considerazione dell'alto livello di allarme sociale causato dal terrorismo di matrice islamica e dal fenomeno dei foreign fighters. In particolare, i senatori chiedono al Ministero dell'interno chiarimenti in merito a quanto denunciato da un sindacato di polizia, per il quale lo scorso anno sarebbero giunti all'aeroporto di Fiumicino almeno 500 cittadini algerini dei quali si sarebbero poi perse le tracce. Occorre premettere che i tentativi di entrare illegalmente in Italia sono posti in essere da cittadini algerini di giovane età che giungono all'aeroporto Leonardo da Vinci esclusivamente tramite voli di linea Alitalia provenienti da Algeri o Istanbul (ve ne sono complessivamente dieci al giorno), avendo come apparente destinazione finale del viaggio un Paese extra- Schengen. In realtà, approfittando della sosta per l'imbarco sul volo extra- Schengen, i medesimi tentano di dileguarsi attraverso gli espedienti più disparati. La tecnica più utilizzata consiste nell'illecita apertura delle porte di sicurezza delle sale passeggeri che, in quanto tali, sono allarmate ma non possono essere chiuse a chiave. In questo modo gli algerini raggiungono le aree di manovra degli aeromobili, le vie di scorrimento interne del sedime aeroportuale e, infine, la recinzione perimetrale dell'aeroporto, dando luogo a situazioni di estrema pericolosità sotto il profilo della sicurezza aeroportuale e del trasporto aereo. Al fine di contrastare efficacemente tale flusso migratorio illegale, la polizia di frontiera aerea di Fiumicino ha adottato una serie di misure, tra le quali, in particolare, il rafforzamento dei controlli all'interno dell'aerostazione e dei piazzali di manovra e l'individuazione di alcune soluzioni operative condivise con l'Alitalia. Contestualmente, in considerazione dell'incisività e della complessità del fenomeno, il Dipartimento della pubblica sicurezza ha inoltrato reiterate, specifiche segnalazioni al Ministero degli affari esteri e della cooperazione internazionale e ha parimenti avviato contatti diretti con l'ambasciata algerina in Italia, sollecitando, per gli aspetti di rispettiva competenza, l'adozione di interventi volti a frenare all'origine la partenza dei potenziali migranti. Atteso che tali misure non si sono rivelate risolutive, la polizia di frontiera ha chiesto e ottenuto dalla società Aeroporti di Roma, che gestisce l'aeroporto, l'allestimento di un'apposita sala transiti, funzionante dal 13 ottobre 2014, nella quale vengono ospitati quei cittadini algerini che si ritiene di sottoporre a più approfonditi accertamenti di frontiera, essendo stati considerati, ad una prima valutazione speditiva degli operatori di polizia specializzati, come soggetti a rischio di ingresso irregolare in Italia. Alla struttura è stato associato, nella fascia oraria che va dalle sette del mattino a mezzanotte, un servizio di vigilanza che vede l'impiego di un rilevante contingente di personale di polizia. Dalla data di costituzione della sala, 13 ottobre 2014 e fino al 31 maggio scorso, i cittadini algerini in transito aeroportuale per Fiumicino e oggetto dei controlli sono stati circa 13.925; di essi circa 4.475 sono stati condotti nella sala per essere poi intervistati a cura di operatori specializzati in forza all'Unità investigativa di frontiera, ai fini dell'accertamento delle motivazioni del viaggio e delle reali destinazioni finali, nonché dell'adozione dei provvedimenti del caso. L'adozione di questa misura di contenimento, tuttora in vigore, ha avuto come effetto il quasi totale azzeramento del fenomeno. Dai dati emerge che i passeggeri algerini resisi irreperibili dalla costituzione della sala transiti sono stati solo 9, a fronte dei 246 casi di irreperibilità registrati nel corso nel 2014, fino al 12 ottobre. Come si vede, si tratta di risultati importanti, ottenuti grazie al lavoro svolto quotidianamente sul posto dagli operatori della polizia di frontiera, in sinergia con il personale del dispositivo di sicurezza aeroportuale, composto da unità della Polizia di Stato, dell'Arma dei carabinieri e della Guardia di finanza, e con il contingente di rinforzo che quotidianamente il Dipartimento della pubblica sicurezza invia presso lo scalo romano. Voglio anche rappresentare che, contestualmente, la polizia di frontiera sta collaborando con l'autorità giudiziaria, segnatamente con la procura della Repubblica di Civitavecchia, fornendo un aggiornato quadro informativo sulla problematica in esame e sulle misure messe in campo per contrastarne l'evoluzione. Per quanto attiene alla specifica sollecitazione degli onorevoli interroganti, concernente l'identità, il numero e la nazionalità dei passeggeri resisi irreperibili, rappresento che i cittadini algerini che viaggiano sulle linee della compagnia Alitalia sono tutti titolari di un valido documento di viaggio e dispongono della necessaria documentazione in grado di giustificare il loro transito nello scalo romano, mentre non è necessario, secondo le attuali normative comunitarie, che siano forniti di uno specifico visto di transito aeroportuale. I loro dati personali, in quanto inseriti nelle liste passeggeri, vengono immediatamente resi disponibili dall'Alitalia ed utilizzati dagli operatori di frontiera preposti agli specifici controlli. Pertanto, nel caso in cui i passeggeri algerini si allontanino arbitrariamente dall'aerostazione, la polizia di frontiera ha sempre contezza della loro identità e del loro numero. Concludo assicurando che il transito surrettizio dei passeggeri algerini per l'aeroporto Leonardo da Vinci continuerà ad essere oggetto di controlli intensivi da parte della polizia di frontiera, in un'ottica che è, al contempo, di contrasto dell'immigrazione irregolare e di prevenzione del rischio di infiltrazioni terroristiche.
2015-06-10	LN	CentinaioGianMarco	Signor Presidente, da un lato noi siamo parzialmente soddisfatti dell'accoglimento da parte del ministro Boschi della richiesta, avanzata dal Movimento 5 Stelle e dalla Lega, di un'audizione da parte dei Ministri sulle vicende oggetto dell'inchiesta Mafia Capitale. Siamo inoltre soddisfatti della decisione di inserire anche l'argomento riguardante il CARA di Mineo, proposto dai colleghi di SEL. Se si potesse svolgere un'unica discussione su questi due argomenti, noi siamo disponibili ad intervenire e a ragionare su di essi, anche perché si tratta pur sempre di illeciti e di situazioni imbarazzanti per il nostro Paese. Dall'altro lato, vorremmo esprimere la nostra perplessità ed il nostro sostegno alla richiesta del presidente Romani di iniziare ad aprire un dibattito in quest'Aula su un argomento che riteniamo non solo importante, ma fondamentale per il nostro Paese, quello dell'immigrazione. Noi siamo soggetti, in questo momento, ad un'invasione e ad un esodo biblico, che parte dalle coste dell'Africa. Li andiamo a prendere direttamente con le navi nelle acque territoriali libiche. Siamo noi stessi gli artefici e i fautori di questo esodo e di questa invasione in casa nostra. Di conseguenza, signor Presidente, riteniamo che occorra iniziare un dibattito in vista della seduta del 24 giugno e in vista delle due giornate del 25 e del 26 giugno, quando il nostro Presidente del Consiglio sarà impegnato in quella che molti chiamano una mission impossible, cioè nel cercare di avere, da parte di tutta Europa, un ulteriore aiuto e una suddivisione delle quote, anche se sappiamo benissimo che questa suddivisione non si avrà (forse riusciremo ad averla dall'inizio di luglio). È importante iniziare ad aprire subito questo dibattito, per far sì che il Parlamento inizi a parlare di argomenti che, senza nulla togliere all'importanza di ciò di cui stiamo trattando in questo momento, sono all'ordine del giorno non in quest'Aula ma fuori, nell'opinione pubblica e nella vita di tutti i giorni, dove si parla di Mafia Capitale, di CARA di Mineo e soprattutto di immigrazione. Quindi occorre cercare di capire e di confrontarci tra le varie forze politiche sulle soluzioni concrete che questo Governo deve iniziare ad attivare e ad attuare; altrimenti staremo sempre a parlare del sesso degli angeli oppure ci dovremo per forza confrontare nei vari talk show televisivi in cui si dicono tante parole ma non si conclude niente. Sul tema dell'immigrazione vorremo cominciare a capire e ad avere delle risposte concrete dai signori che sono seduti davanti a lei, signor Presidente, sui banchi del Governo, e vorremmo iniziare ad averle già dai prossimi giorni. Il presidente Romani ha proposto di iniziare a parlarne domani: noi siamo disponibili anche a parlarne martedì, non ci sono problemi. Tra domani o martedì poco cambia, perché, come dice giustamente il senatore Candiani, non stiamo facendo nulla. Ne stiamo parlando da tempo, ma si continuano a fare promesse, dicendo: «Faremo, diremo, porteremo e chiederemo». Nel frattempo, però, andiamo a prenderli sulle coste dell'Africa, facciamo i tour operator, li portiamo direttamente in Italia e poi li distribuiamo nei vari alberghi. Si sta avvicinando la stagione estiva e ne arrivano più di 1.000 al giorno, che portiamo sulle nostre coste. Di conseguenza, signor Presidente, prima ne parliamo prima facciamo proposte concrete e prima forse riusciremo a fermare questa invasione, di cui sembra che alcuni siano anche artefici e fautori, visto e considerato che per alcuni partiti l'immigrazione vuol dire aumentare le proprie casse.
2015-06-17	PD	PaduaVenera	Signor Presidente, onorevoli colleghi, si è parlato a buon proposito in questi giorni dell'assoluta disponibilità e dell'accoglienza del Comune e della cittadinanza di Ventimiglia, ribattezzata la Lampedusa del nord. È a Ventimiglia, a Milano, a Roma - quella Roma che dimostra il suo lato buono avverso agli scandali di mafia capitale - e in moltissime località del Sud Italia che viene fuori la solidarietà, quella con la "S" maiuscola, vera caratteristica del popolo italiano, che ci distingue da chi, a fronte di una situazione in cui si dovrebbe agire di concerto, rifiuta di collaborare in nome di una presunta superiorità. L'Italia che accoglie è quella delle persone che sono presenti nei luoghi degli sbarchi o nei punti di arrivo, ogni volta con la determinazione di chi è consapevole che chi arriva da situazioni veramente disperate ha bisogno di un supporto, qualunque esso sia, fosse anche un bicchiere d'acqua, una coperta o un piccolo peluche da donare a un bambino che attende e che guarda, perché a queste persone davvero non è rimasto più nulla. La generosità, nonostante avventate fazioni e dichiarazioni di natura strumentale, è una caratteristica intrinseca del nostro popolo, di cui dobbiamo essere fieri. Ieri, durante la riunione dei Ministri degli interni svolta in Lussemburgo, si sono fatti alcuni passi in avanti sul cosiddetto sistema delle quote. Il Governo sta cercando una soluzione reale, ma non è semplice: non si può semplificare, banalizzandola, una questione veramente complessa, che richiede una risposta politica strutturata, integrata e di lungo periodo. Superare le norme stabilite nel Trattato di Dublino (cosa affermata da tanti di noi più volte, anche in quest'Aula) è assolutamente necessario ed è certamente più complesso che minacciare i Comuni che accolgono i migranti di bloccare loro il trasferimento delle risorse. D'altra parte, è ben chiaro che, nonostante le parole spese sulla volontarietà e sulla obbligatorietà dell'accoglienza per quote, bisogna attendere le decisioni prese per tirare le somme di una questione rispetto a cui, finora, è incontrovertibile che l'Italia e il Sud, in primis, si sono sobbarcati degli oneri maggiori. Infatti, in Sicilia - è bene ricordarlo - è presente circa il 22 per cento dei migranti giunti nel nostro Paese. Se quindi il Governo cercherà soluzioni concrete nel prossimo Consiglio europeo perché si possa attuare, con vero senso di responsabilità e di solidarietà, quel piano elaborato dalla Commissione per coinvolgere l'Europa intera in un processo fin qui delegato quasi esclusivamente al nostro Paese, non si può scordare che, dietro quei numeri, ci sono esseri umani. Il ragionamento per quote non può prescindere da questo rilievo, che spesso molti provano a dimenticare o a tralasciare. Si parla di persone, con le proprie storie e i propri drammi personali, con sogni e legittime speranze. Quando si fanno a tavolino programmi sull'accoglienza e sulla cosiddetta spartizione non si può scordare che, poi, tali politiche sono rivolte a donne, uomini e bambini: insomma, a persone. Fare propaganda sulla pelle degli sventurati, così come cercare di contrapporre il Nord al Sud sul tema dell'immigrazione, è pura strumentalizzazione. Noi, donne e uomini di questo straordinario Paese che è l'Italia, in questi giorni abbiamo dimostrato che vogliamo essere quelli che credono, ancora oggi, che nel confronto con popoli altri vi sia un'occasione di crescita umana e sociale e che uno scambio tra diverse culture non possa che arricchire. Vogliamo essere quel popolo che lotta attivamente contro la piaga dei minori scomparsi: tra il 1974 e il 2014, degli oltre 15.000 bambini e minori svaniti nel nulla, la maggior parte (13.489) sono bambini stranieri. Come bene ha scritto Marina Corradi oggi sulle pagine di «Avvenire», la nostra società paga le conseguenze di un reale impoverimento culturale che parte dai nostri cuori e dalle nostre coscienze; cuori e coscienze induriti da grida di allarme contro un'invasione di portatori di sventure e malattie che, in realtà, per la maggior parte, non sono che profughi in fuga aventi diritto di asilo secondo le convenzioni internazionali cui l'Italia ha aderito "nell'immediatezza degli anni bui dell'ultima guerra" e di cui oggi sembriamo proprio non avere memoria. Se ognuno di noi si sforza di portare quanto può di positivo all'interno della grande questione migranti, a partire dal linguaggio utilizzato, magari qualche passo avanti lo facciamo davvero, altrimenti ci chiuderemo davvero man mano in noi stessi, sempre più paurosi e sempre meno generosi. Per uscire da questa impasse la prima mossa utile e positiva che ognuno di noi può fare gratuitamente è mettersi al servizio di quei valori di fratellanza e solidarietà che allargano l'orizzonte delle nostre vedute e ci fanno pienamente comprendere che l'indifferenza verso gli altri non è che una parte di un processo che impoverisce la mente e svuota di energia e sentimento i cuori. È necessario che, in tutto questo processo, il Governo sia in prima linea, lì dove si affronta ogni giorno l'emergenza, in Sicilia soprattutto. Ci sono - l'ho detto molte volte - Comuni anche piccoli, come Pozzallo, che rischiano di morire dal punto di vista economico e turistico, perché - ascoltiamo bene - non sono disposti a non accogliere. A Pozzallo, sapete, è stato chiuso l'unico asilo nido per carenza di fondi. Questi fondi si sono però trovati - ascoltiamola questa cosa - per dare onore e tumulare i migranti morti. Hanno chiuso l'asilo, ma i morti li hanno seppelliti, avendo rispetto di quei morti, di quelle persone che non sono riuscite a farcela.
2015-06-24	FI	RomaniPaolo	Ebbene, quello strano Governo è riuscito in poche settimane ad accendere la luce sui comportamenti europei, a trattare con forza e determinazione e a mettere realmente in crisi i parametri rigidi e controproducenti che sono sempre voluti dalla burocrazia europea. Il quadro più agghiacciante l'ho colto però dalla lettura di un' intervista del ministro Varoufakis, apparsa se non ricordo male l'altro ieri sul quotidiano «la Repubblica». Questo strano Ministro, che arriva in motocicletta al Ministero e che fa fatica a portare la cravatta, ci dice: «Chi avesse assistito in maniera imparziale alle delibere dell'Eurogruppo giungerebbe inevitabilmente alla conclusione che si tratta di un forum assai bizzarro, mal attrezzato per prendere buone e solide decisioni, quando l'Europa ne ha davvero bisogno. Grecia e Irlanda - io vorrei aggiungere anche l'Italia - all'inizio della crisi sono state fortemente colpite, perché l'Eurogruppo non era stato concepito per gestire efficacemente la crisi. Ed è tuttora incapace di farlo». Questa è l'Europa che ha visto Varoufakis, che sarà un anche uno strano negoziatore, ma che è uno straordinario negoziatore, perché valgono le cose che ho cercato di dire in precedenza. La questione di fondo toccata dal Governo greco è quella centrale. Abbiamo toccato tutti con mano quanto siano inadeguate e sbagliate le risposte alla crisi dell'Eurogruppo e in questo momento di debole uscita dalla crisi non è cambiato nulla, le risposte rimangono sempre le stesse. È questo quello che lei, signor Presidente del Consiglio, ci dice, quando parla di cambiare verso all'Europa? Questa mattina, signor Presidente del Consiglio, ha avuto pochi applausi e uno lo ha avuto quando ha ricordato Erbil, ma a mio avviso è stato un applauso sbagliato. Ad Erbil non ci sono migranti, ma turkmeni, yazidi, assiri, caldei, cristiani, armeni, gente che scappa dalla guerra, ma che vuole tornare a casa. Erbil ha messo in piedi uno straordinario modo per allestire campi di rifugiati di centinaia di migliaia di persone, che vogliono tornare a casa loro, dopo che la guerra forse sarà finita nell'Iraq settentrionale, ma noi abbiamo un altro tipo di immigrazione. Quindi, colleghi, è stato sbagliato l'applauso che avete tributato al vostro Presidente, perché si tratta di due tipi di immigrazione che non hanno affinità tra di loro. La cosa che mi preoccupa di più - e torno alla premessa, per cui è difficile capire cosa sta accadendo - è che lei questa mattina ha toccato molto en passant il tema principale, che sarà oggetto dell'incontro dei prossimi due giorni a Bruxelles. C'è un fantasma che si aggira per l'Europa e che ha citato nel suo intervento il presidente Casini, ovvero il rapporto di Juncker, Draghi, Dijsselbloem e Tusk, in collaborazione e in associazione con il Presidente del Parlamento europeo Schulz. È una cosa che ci sta capitando tra capo e collo, di cui dovrete o prendere atto o approvare o respingere. Il rapporto Juncker è un documento che va nella direzione dell'unificazione economica, incidendo sulle sovranità nazionali dei singoli Paesi; è un documento che va verso un'unione economica che è garantita dalla creazione di un sistema coordinato di autorità nazionali indipendenti, incaricate di valutare i risultati delle politiche pubbliche di ogni Paese e se c'è qualcosa che non va bene a questi occhiuti funzionari e a queste occhiute autorità, noi verremo castigati, più di quanto sia accaduto fino ad oggi. Ci sono procedure per intervenire ad hoc sugli squilibri macroeconomici ed il nostro Paese è nella lista dei cinque Paesi con squilibri macroeconomici. Noi stiamo delegando la nostra sovranità nazionale ad un'Europa che non conosciamo, a quella stessa Europa di funzionari e di eurocrati che hanno pregiudizi gravi nei confronti del nostro Paese. Questa mattina, signor Presidente del Consiglio, lei ha parlato di un muro, ricordando che a quattordici anni ha assistito alla caduta del Muro di Berlino. Sotto quel muro, però, c'era un violoncellista famoso, Rostropovich, che non c'è sotto un altro muro, quello che si sta innalzando in Europa, tra il Nord ed il Sud Europa, tra i pregiudizi e le diffidenze degli europei che stanno a Bruxelles ed i nostri Paesi. C'è un silenzio assordante da questi parti ed io ho paura di quel muro, signor Presidente. Lei questa mattina ha fatto una citazione dotta: « amicus Plato » - ed io aggiungo anche « amicus Socrates » - « sed magis amica veritas ». Parafrasando la citazione, io dico che l'Europa è amica, ma mi interessa di più la verità e la verità di oggi è che noi facciamo fatica a stare in questa Europa del pregiudizio, in cui dobbiamo rincorrere i parametri che quei funzionari ci indicano e sui quali si ha spesso difficoltà ad essere ascoltati. Bene, questo muro io mi auguro che lei abbia la volontà di romperlo, visto che ha ricordato il muro che è caduto nel novembre del 1989, ma non ho la sensazione che lei vada al Consiglio europeo animato dalle migliori intenzioni, laddove oggi, nella relazione che ha reso a questa Assemblea, ha omesso fondamentalmente il tema principale, che è quello del rapporto Juncker, su cui noi andremo a confrontarci per un'Europa profondamente diversa da quella a cui siamo abituati e dove la cessione di sovranità nazionale a favore di questa Europa e di questi funzionari non si inserisce nel solco della migliore democrazia italiana.
2015-06-24	LN	CentinaioGianMarco	Visto che sulla Grecia non ha detto niente, non so neanche cosa dire di più; invece, signor Presidente, sulla questione immigrazione lei ci dice che non si è sempre campagna elettorale, che lei non vuol parlare di qualcuno che specula sulle paure della gente. Le ricordo che in determinate Regioni la Lega Nord le elezioni le ha vinte non perché parla di immigrazione; infatti, se più del 50 per cento dei veneti ha votato per la Lega Nord anziché per la sua candidata (la sua candidata, lo ripeto) un motivo ci sarà e non è soltanto per paura dell'immigrazione. Lei ci dice che chi arriva in Italia deve essere accolto e ha perfettamente ragione: chi arriva in Italia deve essere accolto. Vi è, tuttavia, una differenza abissale tra chi arriva in Italia e il fatto che la Marina italiana vada a prendere i migranti clandestini (li chiami come vuole, come preferisce) direttamente sulle coste libiche. C'è una differenza abissale. Nel momento in cui la nostra Marina militare, la nostra Guardia costiera, la Marina militare degli altri Stati si recano in acque territoriali libiche a prendere i migranti direttamente sulle coste, vuol dire che noi ce li stiamo portando in casa: non sono persone che arrivano, sono persone che andiamo a prendere e c'è una bella differenza.
2015-06-24	M5S	FattoriElena	È questo che volevamo sentire! FATTORI (M5S). Quanto all'immigrazione, il Presidente ha detto che non vuole parlare del passato e lo posso anche capire, perché nel passato c'è tutto il suo partito coinvolto in vicende di sfruttamento dell'immigrazione, con tanto di nuove organizzazioni mafiose!
2015-06-24	M5S	GiarrussoMarioMichele	Signor Presidente, lei è venuto in quest'Aula a parlare di immigrazione, ma non ha affrontato il tema fondamentale: nella sua qualità di Presidente del Consiglio, dovrebbe spiegare come sia possibile che grazie al suo Governo l'immigrazione sia diventata un affare per le mafie di questo Paese. Lei questo doveva venire a spiegare!
2015-06-24	PD	FinocchiaroAnna	Abbiamo anche la necessità di dare una sponda sicura a quei Comuni che affrontano la maggiore fatica degli sbarchi, per esempio, risolvendo una questione che può sembrare molto legata alla quotidianità, ma che invece dà il senso di come lo Stato affronta il tema immigrazione. Faccio un esempio: ci sono Comuni che pagano medici e paramedici del servizio pubblico per il primo triage agli immigrati che sbarcano e ci sono Comuni che non li pagano. Mi chiedo come sia possibile affrontare la questione con questa disparità di trattamento che ovviamente dà il senso anche del fatto che su alcune parti del territorio si gravi più che su altre. Ciò avviene scontando quello di cui lei ha riferito, cioè della generosità, dedizione, abnegazione e spirito sincero di accoglienza con cui questi immigrati vengono accolti sul nostro territorio. Non faccio degli esempi per non appesantire questa discussione, ma i colleghi troveranno negli atti della Commissione, che sono stenografati, tutta una serie di questioni che potrebbero essere affrontate. Andrebbe affrontata anche un'altra questione, cui faceva riferimento il senatore Compagna, in senso però assolutamente opposto a quello indicato dal collega. Chiediamo per favore di emanare finalmente il decreto legislativo che abolisce nell'ambito della depenalizzazione il reato contravvenzionale di ingresso irregolare dello straniero sul territorio nazionale.
2015-06-24	PD	FinocchiaroAnna	Lei ha invitato correttamente alla laicità di questa posizione comune dimenticando scontri che possono avere punteggiato anche il dibattito recente. Per altro, abbiamo visto celebrarsi elezioni molto importanti per il nostro Paese e ciò, in qualche modo, giustificava un eccesso di toni polemici. Ma proprio per la ragione che lei ha qui declinato questa mattina, sin dal 5 maggio di quest'anno, la Commissione affari costituzionali del Senato ha cominciato a lavorare a un'indagine conoscitiva sull'immigrazione. Ha anche affrontato la questione dell'agenda europea e, per altro, si sta occupando - come lei sa - del decreto legislativo che riguarda il diritto d'asilo. Qual è il senso politico di questa operazione? Quella appunto di tentare di saldare dentro il Parlamento un punto di vista comune che sia capace di svincolarsi dal tempo dello sgomento, della paura e del rancore, come diceva il collega Tronti, dell'incertezza per sedimentare, sulla base della conoscenza reale del fenomeno, un atteggiamento unitario. Nel fare questo, noi abbiamo da chiedere al Governo italiano alcuni «approdi sicuri»: adopero un'espressione che quando discutiamo di immigrazione è sempre presente. La percezione di tutta la nostra Commissione è che ancora troppo di frequente la questione immigrazione a livello nazionale venga risolta e affrontata con il metro dell'emergenza, che non è un buon metro (come lo ha detto anche lei poc'anzi). Non lo è soprattutto perché noi rischiamo - ci sono stati accenni negli interventi dei colleghi del Movimento 5 Stelle - di rinfocolare quelle paure, quei timori e rancori quando, per esempio, affrontiamo la questione della contrattualistica che viene adoperata per far fronte alla prima accoglienza dei migranti e ci accorgiamo che ogni volta si ricomincia daccapo. Tutto questo può dare luogo e ha dato luogo a fenomeni gravi di illegalità e noi crediamo che sia il tempo di una standardizzazione dei contratti e dei costi, in maniera tale che in nessun luogo d'Italia possa più avvenire che sull'immigrazione maturino illegalità e connivenze criminali.
2015-06-24	PD	FinocchiaroAnna	Ma, come dicevo prima, lavorare a tutto questo, lavorare cioè ad un sistema regolare, ordinario e non emergenziale significa anche avere la capacità di attenuare un peso che grava su questo Paese. E, al contrario di quanto spesso viene detto sui giornali, il peso maggiore dell'immigrazione grava sul Mezzogiorno d'Italia, non sul Nord d'Italia: grava su Regioni che sono già in difficoltà e - diciamolo pure - sulle popolazioni più fragili proprio per ragioni geourbane. Cosa vuol dire? Mettere un limite all'accoglienza? Assolutamente no! Significa sostenere quei Comuni e quelle popolazioni nel loro lodevolissimo lavoro di generosa, moderna accoglienza.
2015-06-24	PD	ToniniGiorgio	Come si fa, cari colleghi della Lega, a dire di volere più Europa, più corresponsabilità dell'Europa nella gestione dell'immigrazione e poi allearsi con la signora Le Pen che certamente tutto ha nella mente tranne che questo?
2015-06-24	PD	TrontiMario	L'Europa, se vuole crescere politicamente, ha da riscoprire il primato bismarckiano della politica estera. L'Europa non può occuparsi solo di se stessa; deve occuparsi del mondo, farsi protagonista della ricerca di un nuovo ordine mondiale, farsi nuovo nomos della Terra: solo la grande cultura europea può aspirare ad assolvere a questo mandato. Se quello della Guerra fredda era, a suo modo, un discutibile ordine mondiale, purtroppo questa pace calda che ne è seguita, ha prodotto un disordine mondiale. Dopo la fine del mondo bipolare non si è passati, per fortuna, a un mondo unipolare, come qualcuno sperava e magari desiderava. Siamo in un mondo multipolare, che chiede di essere governato, ma che è difficilissimo da governare. Qui, di nuovo, la politica, che non è solo uso della forza, che pure quando serve è necessaria, ma anche abile capacità di manovra. All'Europa spetta il maggior carico dell'iniziativa di fronte alla pressione che sale dal Sud del mondo, ma ci vuole un'Europa unita più larga. L'ancora giovane presidente Obama dovrebbe ascoltare i consigli del novantatreenne Kissinger che se ne intende più di lui, e forse anche più di noi. FATTORI (M5S). Il nuovo che avanza! TRONTI (PD). Non è stato casuale il suo incontro con il nostro presidente Napolitano: due personalità che conoscono bene l'Europa e il mondo. Il consiglio di Kissinger è di non isolare la Russia, di non sbagliare bersaglio, di non ricominciare con una guerriglia fredda sui confini orientali dell'Europa. La Russia è Europa. Mai come oggi torna la necessità di una grande alleanza Occidente-Oriente dell'Europa, e forse del mondo, di fronte ai pericoli veri, inediti, violenti e drammatici che vengono dal Sud, ma che - ripeto - provengono anche dall'interno dell'Europa e dell'Occidente. La stessa emergenza immigrazione andrebbe letta e gestita in questo contesto. Signor Presidente del Consiglio, concludo con un suggerimento: non si lasci travolgere da queste quotidiane «baruffe chiozzotte», tradizionali per il nostro Paese, ricordando la famosa commedia di Goldoni. Lei governi al meglio, con prudenza e saggezza, ma nello stesso tempo, con i suoi collaboratori, in primis con il suo valido Ministro degli esteri, spinga lo sguardo lontano: riuscirà così meglio a vedere anche le cose più vicine.
2015-06-24	PD	MineoCorradino	Manca del tutto, nella legge, un'idea della formazione per chi è nato nel terzo millennio. Servono davvero più materie, più nozioni da apprendere, più test da superare? No. La matematica si insegna daccapo all'università, così la filosofia, o il latino, o il diritto. Quello che serve ai nostri ragazzi è una cultura civica, repubblicana; serve educarli al confronto e al rispetto, serve offrirgli una formazione logica polivalente. Sapete, sia la scienza umanista - come la chiama Renzi - sia la matematica possono essere gioco, fantasia, stimolo a confrontarsi con la logica, con il pensiero che si articola nelle forme diverse; musica e matematica, latino e diritto romano, magnifico esempio di inclusione. È il metodo quello che serve, non una litania di regole. Perché dopo la licenza, magari a 18 anni - cioè un anno prima, come succede in altri Paesi - i nostri ragazzi possano scegliere come e dove continuare a studiare, quale occasione prendere al volo. Ancora di più tale ragionamento vale per l'industria. Pensate alla meccatronica a Reggio Emilia: credete veramente che lì serva una persona che abbia imparato a ripetere al tornio sempre la stessa operazione? No, serve piuttosto un ragazzo vivace, duttile, capace di cambiare lavoro e di immettere nel prodotto quel valore aggiunto, che ovunque si chiama «produttività». Nella riforma non c'è neppure un'idea o una mission per la scuola pubblica. Ricorre spesso, invece, una parola magica: «autonomia». Ma l'autonomia senza un forte investimento perequativo - che manca del tutto - separa i destini delle scuole di serie A da quelli delle scuole di serie B. Queste ultime, nei quartieri disagiati, daranno certo vita a tanti progetti, che libereranno pro tempore l'insegnante dal calvario dell'insegnamento e daranno punti e meriti al dirigente. Certo, queste scuole inviteranno le aziende, se ce ne sono intorno, a reclutare manodopera e forse innalzeranno la soglia minima dei voti, per rifare il blasone alla scuola. Nella migliore delle ipotesi queste scuole proporranno, in salsa 2016, quel vecchio avviamento professionale, che era un sistema avanzato ai tempi di Gentile, nel 1923. Cosa accadrà nei bei quartieri? Apparentemente, un'altra musica: il dirigente riuscirà ad attirare e gratificare i professori migliori e verranno introdotte nuove discipline da studiare, nell'illusione di poter garantire ai nostri figli, ai figli della classe media, almeno il mantenimento del loro antico status sociale. Si tratta però di un'illusione, perché la proletarizzazione dei ceti medi, in Europa e in America, è una tendenza inarrestabile. Mamme, potrete mandare i vostri ragazzi a lezione per tutta la vita, ma non potrete garantir loro di diventare notai, grandi medici o archistar. Sarebbe meglio, molto meglio, se, insieme all'utile imparassero la logica, le lingue e lo spirito civico, in una scuola veramente nazionale, pubblica e per tutti. Si potrebbe poi cogliere al balzo la palla che offre l'ENI, quando assume un filosofo per studiare gli scenari in Africa, o un ospedale americano, che cerca non un medico che conosca tutto, ad esempio, sul braccio, ma un medico che sia anche ingegnere, o il Conseil européen pour la recherche nucléaire (CERN), che ha bisogno di intelligenze elastiche adatte al lavoro di squadra. Di tutto questo nella legge non si parla. C'è, invece, un messaggio chiarissimo all'insegnante, a cui si dice: stai punito! Diritti? No, doveri! Il contratto nazionale? Meglio un cadeaux dal Governo, con premi e assunzioni dirette, ma a condizione che tutti i docenti entrino, via via, nell'organico detto dell'autonomia e si sottopongano al comando del dirigente, longa manus del potere del Governo. Tutti in fila, col cappello in mano. E questi insegnanti dovrebbero essere maestri per i nostri ragazzi? Politicanti della scuola: a questo li ridurrete! Onorevoli senatori, mentre il Governo rinvia la riforma del catasto - pare che i consiglieri non abbiano detto a Renzi che il valore catastale di un alloggio popolare sarebbe aumentato di sei volte a Napoli e di quattro volte a Roma - mentre si balbetta sulla questione morale, nascondendosi dietro garantismi pelosi, e ancora non è arrivata neppure la sospensione per De Luca, ecco che si sceglie di passare in forza sulla scuola. Lo si fa per colpa dell'ostruzionismo dell'opposizione? No, il Presidente Marcucci non ha mai usato quel termine: me lo diceva stamane e con noi c'era il senatore Calderoli. È il quotidiano «la Repubblica» che glielo avrebbe messo in bocca, forse facendo confusione tra le risposte di Marcucci e le veline quotidiane che arrivano ai giornali da Palazzo Chigi. Questo atto di forza, con le scuole chiuse e il confronto rimandato a settembre, serve solo per nascondere l'incapacità nel quotidiano governare: si pensi all'immigrazione, a mafia capitale e all'irrilevanza dell'Italia nel dossier greco. Il Premier si confronta con la difficoltà del Governo e, beninteso, la colpa non è sua: è difficile governare senza una burocrazia efficiente e quando manca un senso etico diffuso. Questa prova di forza serve però a rilanciare la promessa renziana, dicendo: non governo, ma governerò, se il Parlamento mi darà deleghe su ogni cosa e se, forzando ancora di più la scommessa, la nostra democrazia si ridurrà semplicemente ad eleggere direttamente un Primo Ministro, che poi sarà inamovibile per cinque anni. Questo tipo di forzatura, però, non funziona e la scuola diventa vittima di questo azzardo. Renzi avrebbe voluto aprire, ma qualcuno lo ha consigliato a chiudere e a passare in forza. Forse aveva capito che sarebbe stato meglio fermarsi e discutere, ma poi ha prevalso la voglia giacobina di passare d'imperio, a costo di regalarci una legge, di cui si può dire soltanto che è una legge vecchia.
2015-07-01	LN	ConsiglioNunziante	Signor Presidente, questo mio intervento parla di immigrati, di continui arrivi dal mare, dai valichi montani, ma direi a questo punto da qualsiasi parte del mondo, tanto va bene tutto! Mi riferisco ai 31 immigrati che sono stati accolti nella palestra delle «Scuole Medie» di Filago. La vicenda è ormai nota a tutti. La prefettura decide cosa fare, ma in questo caso la questione è anche più singolare: l'assenso ad ospitare i 31 migranti nella palestra di Filago deriva direttamente dal commissario prefettizio, che è anche vice prefetto. Il Comune di Filago è stato commissariato, perché alle ultime elezioni non è stato raggiunto il quorum necessario. Quindi, non c'è un sindaco che tutela i propri cittadini, ma un commissario che dà la disponibilità all'accoglienza su sua stessa richiesta. Quindi, il vice perfetto chiede al commissario, ovvero a se stesso, di ospitare gli immigrati. Io mi chiedo, allora, signor Presidente, quale sia il ruolo dei cittadini in tutto ciò. Nessuno ha chiesto niente ai cittadini. La questione non riguarda solamente Filago, ma si parla anche di paesi della bergamasca quali Presezzo, Romano di Lombardia, la località di Nese, frazione del Comune di Alzano Lombardo: tutte zone nel mirino della prefettura per fare arrivare immigrati o migranti o clandestini (chiamiamoli un po' come vogliamo). La faccenda è sicuramente di grande attualità ma anche complessa, perché si rischia di minare alle fondamenta le nostre comunità locali. A volte capita, infatti che in certe frazioni di alcuni Comuni sono addirittura più gli immigrati che i residenti. Bene ha fatto l'assessore regionale alla sicurezza, protezione civile ed immigrazione, dottoressa Bordonali, quando ha dichiarato che la misura è colma e che la Regione Lombardia non farà calare il silenzio su detta questione. Chiedo - e mi rivolgo a chi ci ascolta, soprattutto da casa ‑ che Renzi e il buon Alfano, che mandano immigrati un po' dappertutto, perché incapaci di affrontare un'invasione senza precedenti, vadano a dare spiegazioni. La mala gestione dell'immigrazione porta a tensioni al livello sociale, soprattutto in Comuni molto piccoli, dove il radicamento culturale e sociale è particolarmente caro ai cittadini. Chiedo per favore che ci sia la massima attenzione da parte delle prefetture nello scegliere i luoghi, ma direi che forse è il caso, una volta per tutte, di bloccare l'immigrazione sul nascere.
2015-07-08	FI	PelinoPaola	Signor Presidente, signor Ministro, onorevoli colleghi, già di per è spiacevole, per quanto mi riguarda, collegare in un discorso il tema dell'immigrazione a quello delle inchieste delle procure italiane.
2015-07-08	LN	TosatoPaolo	No, Ministro, non tutti avrebbero governato le politiche dell'immigrazione allo stesso modo. I cittadini italiani ormai hanno visto, capito, giudicato e sono stanchi. Vi hanno già mandato il preavviso di sfratto alle recenti elezioni regionali e con le prossime manderanno a casa questo Governo, un Governo inconcludente, ipocrita e parolaio; un Governo che non ha trovato soluzioni alle emergenze economiche, del lavoro e dell'immigrazione, ma le ha semplicemente aggravate. Il vostro Governo, signor Ministro, ha fallito su tutta la linea.
2015-07-08	LN	TosatoPaolo	Voi avete cancellato il reato di immigrazione clandestina, voi avete chiuso di fatto i CIE, voi siete responsabili di questo esodo biblico. Voi, nella migliore delle ipotesi, siete degli irresponsabili. Per altro tipo di considerazioni, attendiamo l'esito delle indagini della magistratura; non spetta a noi farlo.
2015-07-08	M5S	BertorottaOrnella	Signor Presidente, gentili colleghi, noi del Movimento 5 Stelle da più di un anno chiediamo conto e ragione della mala gestio del CARA di Mineo e di tutte quelle strutture, soprattutto di accoglienza dei minori, che per i soldi stanziati dovrebbero essere regge e invece sono veri e propri pollai. L'ultima volta che ha parlato in Aula, il ministro Alfano ci ha detto che quest'anno sono arrivati 59.600 migranti, più o meno lo stesso numero dell'anno scorso. Proprio in questi giorni la nave Phoenix nel canale di Sicilia ha salvato 217 persone - 171 uomini, 18 donne e 28 minori - che sono approdate nella città ragusana. Dietro l'alibi del collasso dell'accoglienza per l'emergenza sbarchi, la distribuzione dei migranti avviene in modo alquanto discutibile: per noi la gestione del CARA di Mineo è discutibile, e non lo diciamo solo noi del Movimento 5 Stelle, visto che l'inchiesta Mafia Capitale ha scoperchiato la rete d'interessi criminali che speculano sull'immigrazione. È dovuto scoppiare lo scandalo di Mafia Capitale per spingervi a svegliarvi dal vostro lungo letargo, eppure il Movimento 5 Stelle sin dal 2013 ha richiamato l'attenzione del Governo sulla gestione del CARA di Mineo, con ispezioni e interrogazioni sia alla Camera che al Senato, tutte rimaste senza risposta. Signor Ministro, è dovuta intervenire la magistratura per spingervi a fare il vostro lavoro: come mai il Ministero dell'interno non ha mai trovato il tempo di rispondere alle nostre legittime interrogazioni? In una di queste, ad esempio, avevamo ripreso il parere reso a febbraio dall'ANAC, secondo cui la gara per l'affidamento della gestione del centro di accoglienza per i richiedenti asilo nel Comune di Mineo per tre anni presentava vizi di illegittimità. Con un altro atto di sindacato ispettivo, abbiamo evidenziato che il Presidente della Commissione giudicatrice che ha valutato l'unica offerta, signor Ministro, era, guarda caso, Giovanni Ferrera, ovvero il direttore generale del Consorzio dei comuni «Calatino Terra d'accoglienza», ente attuatore del CARA e incaricato dal Ministro di bandire la nuova gara. E poi dovrebbe sapere meglio di noi il nome dell'uomo chiave dell'organizzazione criminale, quello capace di far funzionare un giro d'affari di milioni di euro sulla pelle degli immigrati: Luca Odevaine, Presidente della fondazione integra/Azione, che è stato prima vice Capo di gabinetto del sindaco Walter Veltroni, poi capo della Polizia provinciale con Nicola Zingaretti, componente del coordinamento nazionale sull'accoglienza per i richiedenti asilo del Ministro dell'interno, nonché consulente e dipendente del consorzio gestore del centro di accoglienza dei richiedenti asilo di Mineo; un uomo solo a gestire milioni di euro pubblici a spese di povera gente che scappa dalle guerre. Il Movimento 5 Stelle le ha pur ribadito che il consiglio dell'ANAC ha ritenuto illegittima la lex specialis della procedura di gara d'appalto indetta dal Consorzio «Calatino Terre d'accoglienza», perché in contrasto con i principi di concorrenza, proporzionalità e trasparenza, che in Italia puntualmente vengono disattesi per arcani motivi
2015-07-08	PD	MaranAlessandro	Dico che voteremo contro, anche se noi non ci nascondiamo le difficoltà e il fatto che, all'indomani del referendum greco, lo scenario sia preoccupante. La tragedia greca è diventata una noiosa partita di poker, con tanto di apertura al buio, bluff, controbluff; e ammesso che anche questa volta si riesca ad evitare la Grexit, il rischio è che si tratti dell'ennesima soluzione di basso profilo, magari per ritrovarsi tra qualche tempo nella stessa situazione. Il Regno Unito è incamminato sulla strada della "Brexit" e, vista l'ideologia del nuovo Premier polacco, diventa possibile anche l'uscita della Polonia, che doveva essere il prossimo candidato per l'annessione alla moneta unica e la principale testimonial dei successi europei, come la Spagna di Mariano Rajoy, dove l'affermazione di Podemos la dice lunga sulla popolarità delle politiche economiche imposte dall'Europa, indipendentemente anche dai relativi successi economici. Non ci nascondiamo che l'Europa nel suo complesso è ancora immersa nei postumi di una crisi finanziaria, di origine americana, ma che gli Stati Uniti sembrano ormai essersi lasciati alla spalle da un pezzo. Per non parlare dell'incapacità di formulare una strategia comune in termini di politica estera o di energia, che pure dovrebbero rappresentare interessi europei comuni. Certo che ci sono difficoltà e problemi che noi non ci nascondiamo, ma continuiamo a pensare che le ragioni a favore dell'Unione europea siano oggi persino più forti di ieri. Con il ribaltamento delle fonti di crescita mondiale e il successo di grandi Nazioni, come la Cina, l'India o gli Stati Uniti, un'Europa frantumata in tanti piccoli Paesi non avrebbe nessuna chance. Viviamo, in tutti i Paesi europei, una fase storica di drammatiche sfide esterne. Tutto cambia intorno a noi. I cambiamenti strutturali stanno rimodellando non solo la politica italiana, ma il vasto mondo. Quando gli storici, tra cent'anni, guarderanno ai primi anni di questo secolo, l'evento più rilevante probabilmente non sarà la crisi finanziaria che attanaglia da anni il mondo occidentale. La storia più importante sarà quella che gli americani chiamano the rise of the rest : l'ascesa dei resto del mondo, la crescita, il risveglio di Paesi come la Cina, l'India, il Brasile, la Russia, il Sudafrica, il Messico, l'Arabia Saudita, la Turchia e potrei continuare nell'elenco. È la più grande uscita di massa dalla povertà nella storia del mondo. Qui ha origine gran parte dei nostri problemi. Trent'anni fa, quando una Regione come la mia era alle prese con la ricostruzione del Friuli terremotato, una città come Shenzhen non esisteva ancora; oggi ha quasi 9 milioni di abitanti, più o meno la popolazione dei cinque distretti di New York, e molti dei suoi residenti sono nati in campagna, nella miseria, e oggi hanno un tenore di vita grossomodo equivalente a quello di Brooklyn. In una sola generazione, un villaggio di pescatori è diventato il quarto porto al mondo, che movimenta, da solo, più di quanto riescono a fare insieme Los Angeles e Long Beach, i due maggiori porti americani. Nel giro di soli trent'anni, circa 300 milioni dì cinesi sono passati dalla miseria più nera a standard economici capaci di reggere il confronto con quelli occidentali: un'impresa senza precedenti nella storia mondiale. Si tratta di una crescita che è più visibile in Asia, ma non è confinata all'Asia: più dì trenta Paesi africani (due terzi del Continente) sono cresciuti negli anni recenti ad un tasso superiore al 4 per cento annuo. È ovvio che il sistema internazionale costruito dopo la seconda guerra mondiale sia diventato praticamente irriconoscibile a fronte a questo enorme cambiamento. Non è scritto da nessuna parte però che il declino, la decadenza, un destino di minor potere regionale e globale, sia un esito inevitabile per l'Europa e per il nostro Paese. La tecnologia, il ruolo dell'immigrazione, i miglioramenti nella sanità pubblica, norme che incoraggino una partecipazione più grande delle donne nell'economia, sono solo alcune delle misure che potrebbero cambiare la traiettoria delle tendenze attuali, e sarà cruciale ancora una volta circa gli esiti il ruolo della leadership, perché i leader e le loro idee contano, ma salta agli occhi che il nostro futuro è necessariamente legato a quello dei nostri partner europei. Si tratta di cogliere fino in fondo la lezione della crisi dell'eurozona in quanto conseguenza dell'incompiutezza e contraddittorietà del cammino seguito dall'Unione dopo Maastricht. Quel che occorre non è solo una politica monetaria, ma è una politica fiscale, di bilancio e macroeconomica effettivamente europea. Insomma, è verso un'Europa più federale, più integrata, più forte nella sua capacità di parlare ed agire all'unisono che è inevitabile e, noi riteniamo, indispensabile muoversi. Noi vogliamo andare avanti e non tornare indietro. Le cose che dovrebbe fare l'Europa sono piuttosto evidenti. Approfittando anche del referendum britannico, per l'Unione europea va trovata una nuova forma di convivenza fra Paesi che sono interessati soltanto ad un'area di libero scambio e chi vuole invece una maggiore integrazione, tanto da condividere la moneta. L'attuale modello istituzionale, con tutti i parlamentari europei che votano su politiche che interessano solo una parte, cioè i Paesi dell'euro, non ha senso. Non funziona un'unione monetaria basata su complicatissime regole che nessuno capisce, affidate per la gestione ad un organismo presumibilmente tecnico, come la Commissione, ma che in realtà decide in modo discrezionale. Per tenere assieme l'area monetaria ci vuole senz'altro maggiore convergenza, maggiore cessione di sovranità. Lo ripetiamo: maggiore cessione di sovranità. Ma questa deve essere accompagnata da un rafforzamento della legittimità democratica dei centri decisionali europei e da meccanismi solidaristici e di distribuzione del rischio tra i Paesi membri. Ciò significa rafforzare il Parlamento europeo rispetto al Consiglio e alla Commissione sulla gestione del bilancio e sulla politica economica europea, ma significa prevedere anche che figure apicali della governance europea, tipo il Presidente dell'Unione, siano elette direttamente da tutti i cittadini europei, non soltanto da una parte. Non è un caso che lo stesso Draghi non perda occasione per dire che la politica monetaria è di per sé insufficiente. È di questo che noi dovremmo discutere e parlare. Ma l'impressione è che piuttosto che affrontare un difficile dibattito tra se stessi e con le proprie opinioni pubbliche, i Governi europei e molti dei partiti europei preferiscano non far nulla e cullarsi nell'illusione che la nuova politica monetaria della BCE li tenga fuori dai guai. Ma la scelta dell'Europa e della Grecia non è quella fra euro e dracma e la scelta dell'Italia non è quella fra euro e lira, fra democrazia e autocrazia, quanto tra piccoli sacrifici distribuiti fra tutti i Paesi europei ed enormi sacrifici per il popolo greco oggi e per noi domani. Voglio ricordare un bel libro pubblicato negli ultimi anni, in occasione del centenario della Prima guerra mondiale: «I sonnambuli», di Christopher Clark, che si concentra sull'analisi delle ragioni che hanno condotto allora la guerra. Quel che più colpisce nell'analisi di Clark è che nemmeno gli statisti capirono perché entrarono in guerra. Ognuno di loro, tedeschi compresi, si sentiva attaccato e riteneva di combattere una guerra puramente difensiva. Emerge un quadro sconcertante di statisti prigionieri delle loro paranoie, che si divertono a bluffare e a giocare continuamente al rialzo, nella speranza che l'avversario non reagisca. Anche allora ognuno degli Stati aveva qualche valida ragione e, nel contempo, tutti hanno avuto torto nel non essere riusciti a trovare una soluzione pacifica alla crisi determinata dall'attentato di Sarajevo. Come allora, a trascinarci in basso non sono soltanto i Governi (non lo furono allora, come oggi), ma anche la politica, la cultura politica comune, l'orgoglio, il nazionalismo, le cose di cui abbiamo sentito parlare poco fa. Anche i popoli barcollano sperduti, spesso disinformati, impauriti, fantasticando recinti nazionali eretti contro l'economia mondo; credono di contestare i Governi, ma ne sono in realtà i complici, condotti e come sempre guidati da qualche imbroglione disposto a gettare il pitale su Montecitorio e disposto a invocare le radiose giornate. Non per caso, uno degli architetti della moneta unica come Helmut Kohl ha ribadito, all'inizio della crisi greca, che l'euro nientemeno ha a che fare con la possibilità di impedire la guerra. Gli spiriti malvagi del passato non sono stati messi al bando una volta per tutte, ma possono sempre tornare. Il che significa che l'Europa resta una questione di guerra e di pace e che l'aspirazione alla pace rimane la forza motrice dell'integrazione europea. «L'Europa è il nostro futuro» - ha insistito Kohl - «Non c'è alternativa all'Europa e abbiamo tutte le ragioni per essere fiduciosi che la nostra Europa uscirà rafforzata dalla crisi attuale, se lo vogliamo». Ed ha aggiunto: «Non facciamoci fuorviare». Anche per questo noi voteremo contro, per non farci fuorviare. Non vogliamo farci fuorviare, ma vogliamo andare avanti e non tornare indietro.
2015-07-08	PD	RussoFrancesco	Ne approfitto però per richiamare una buona prassi, di cui si sono resi protagonisti il Parlamento e questo ramo del Parlamento. Grazie all'iniziativa della presidente Finocchiaro, la 1ᵃ Commissione ha avviato un'indagine conoscitiva sui temi dell'immigrazione che si è finora caratterizzata - speriamo sia di buon esempio - proprio per il dialogo costruttivo e per l'alto profilo multipartisan, cui facevo riferimento in apertura. Durante le audizioni, i sindaci dei Comuni più direttamente colpiti dall'ondata migratoria ci hanno portato una testimonianza che dà onore ai nostri amministratori e ai nostri concittadini, siciliani e calabresi innanzitutto, cui vogliamo dire grazie anche da quest'Aula. Pozzallo, Rosarno, Reggio Calabria, Lampedusa, Catania, Linosa, comuni lasciati colpevolmente soli per troppo tempo e che per questo hanno rischiato e rischiano il dissesto economico, ma che nonostante tutto hanno dato risposte straordinarie, supplendo anche a vuoti normativi su aspetti critici, come quello dell'accoglienza di minori non accompagnati o della tragica incombenza della sepoltura dei cadaveri.
2015-07-08	LN	ConsiglioNunziante	Signora Presidente, intervengo a fine seduta per denunciare l'ennesima forzatura per quanto riguarda l'incapacità delle prefetture di smistare clandestini sul territorio nazionale. L'altra sera ne sono arrivati 58 in quel di Rovetta, nel bergamasco, metà del Centro Africa, metà cingalesi, alloggiati in un immobile che è un albergo chiuso da almeno trent'anni. Pensate che questo immobile è stato chiuso perché i proprietari, che lo avevano ereditato, l'hanno dovuto mettere in vendita perché erano troppo alte le spese per la messa a norma. Il sindaco di Rovetta sapeva già dal 26 giugno che la proprietà aveva dato la disponibilità. E si parla di altre 80 persone che arriveranno nei prossimi giorni, in una struttura di questo stesso piccolo paese della Valle Seriana. Questi non sono casi isolati, ma riguardano tutta la vallata, da Lizzola a Valbondione a Cerete a Rovetta e si parla anche di altri immigrati che dovrebbero arrivare nella frazione di Nese ad Alzano Lombardo. Sono delle forzature enormi in un territorio già provato da una crisi enorme, dove qualche privato purtroppo sta facendo affari d'oro. Nessuna istituzione si è preoccupata di informare la cittadinanza, signora Presidente, dell'arrivo nottetempo di questi immigrati e di tutto ciò che sarebbe poi successo. Non si è pensato neanche di poter modificare il progetto o di mettere in condizione il prefetto di rendere partecipi i cittadini di che micidiale trabucco si fosse messo in moto nelle segrete stanze. Mi viene da chiedere se l'amministrazione comunale sapesse o no. E perché si sia poi avvalsa in queste ore della facoltà, molto utilizzata in questi casi, dello scaricabarile. I cittadini hanno il diritto di sapere, signora Presidente. I cittadini hanno il diritto di conoscere cosa succede sul proprio territorio. Insisto che non si possono fare orecchie da mercante su tali questioni. I cittadini a volte si trincerano in stanze ovattate, come se il problema non fosse loro. Questo non è successo nei nostri paesini, dove le informazioni alla cittadinanza sono poi arrivate con assemblee spontanee. Ancora, le amministrazioni vadano a chiedere alle ASL di verificare le condizioni sanitarie delle strutture che dovranno accogliere gli immigrati. Questo per una tutela sia di chi viene inserito in queste strutture che per i cittadini del posto. Quando i cittadini non hanno soddisfazione da parte delle istituzioni, allora si avranno, come accadrà questa sera (addirittura forse sono già in corso in questo momento), delle assemblee dove il problema verrà sicuramente affrontato. I cittadini chiedono certezze. Non vogliono essere assolutamente presi in giro. Questa è una attenzione poco utile o una non attenzione nei confronti di gente che, comunque, ama il proprio territorio. Il problema dell'immigrazione lo conosciamo a menadito. Anche questa mattina il buon Ministro dell'interno ci ha raccontato un po' la storia dell'orso sotto questo aspetto. Io sostengo, però, che questo problema non si è in grado di affrontarlo. Perché se svuotiamo l'Africa, allora riempiamo l'Europa. Questo è il dilemma che ci accompagnerà in questi prossimi mesi.
2015-07-22	LN	CentinaioGianMarco	Signor Presidente, ieri avevamo chiesto la convocazione della Capigruppo perché avevamo sollecitato l'audizione del ministro Alfano relativamente ai fatti avvenuti a Treviso e a Roma. L'avevamo chiesta perché ritenevamo che questa Aula dovesse sapere dalle parole del Ministro esattamente quali sono le posizioni del Governo in merito all'immigrazione e alla situazione, sempre più pressante e di disagio, che stanno vivendo i cittadini italiani. La cosa che ci ha lasciato perplessi è stato il fatto che la Capigruppo abbia deciso di non audire il ministro Alfano. Ci lascia perplessi per il semplice motivo che i nostri colleghi alla Camera avevano previsto per oggi l'audizione del Ministro. Pertanto, c'era la volontà politica da parte della Camera dei deputati di ascoltare dalle parole del Ministro quello che era successo, anziché leggerlo dai giornali, come sempre. Purtroppo, Presidente, sta accadendo sempre più spesso - capisco che i Regolamenti parlamentari siano diversi tra Camera e Senato - che alla Camera i Ministri vengano auditi, ascoltati e poi si discute e ci si confronta sulle problematiche del Paese, mentre al Senato arrivano con il contagocce, perché la Conferenza dei Capigruppo li fa arrivare così. Capisco che c'è la voglia di monocameralismo, che al Senato non si debba parlare, ascoltare e fare niente, ed evidenzio che si pensa che non si debba fare niente. Capisco questa cosa. Però, signor Presidente, penso che, se i nostri colleghi della Camera dei deputati hanno diritto di ascoltare i Ministri, lo stesso diritto lo abbiamo anche noi in Senato. Chiedo ai colleghi di maggioranza se hanno voglia di fare i senatori e di ascoltare quello che dice il Governo. Se così è, bene; in caso contrario, mi chiedo cosa siamo qui a fare.
2015-07-22	LN	DivinaSergio	Partiamo dalla prima, Mare nostrum: l'Italia parte e si dà questa caratterizzazione umanitaria «salviamo le persone caricate sulle carrette del mare». La Lega obietta immediatamente: e il problema del Mediterraneo, dell'immigrazione, della differenza tra Nord e Sud e dell'attrazione che i nostri Paesi esercitano verso le altre popolazioni? Infatti, qui non parliamo di chi scappa dalle guerre, dei rifugiati politici o dei richiedenti asilo, ma di chi prova a trovare fortuna in un altro Paese in modo illegale, cioè i clandestini. La Lega si pone il problema: non è che solo l'Italia si può fare carico di tutte queste problematiche, anche perché non siamo in grado di ospitarli. Ebbene, nonostante improperi, accuse e obiezioni alla fine le nostre osservazioni vengono recepite e si inizia a sostenere che, è vero, non può essere solo l'Italia a far fronte a tutto, anche perché non avremmo potuto permetterci sine die i 10 milioni di euro al mese che costava l'operazione Mare nostrum. L'operazione, a questo punto, assume un'altra caratterizzazione: l'Europa stessa, tramite Frontex, se ne fa carico e la nuova operazione non è più Mare nostrum (anche se i fini sono identici), ma Triton, che coinvolge l'intera comunità europea. Bene, un avvicinamento alle posizioni sostenute dalla Lega. Tuttavia la Lega continua a chiedere di distinguere: aiutiamo le persone che hanno un titolo a rimanere in questo Paese, ma verifichiamo questi titoli, prima che le persone si imbarchino favorendo la criminalità e chi specula sulla tratta degli esseri umani, sapendo che molte morti inevitabilmente succederanno nel Mediterraneo; facciamo queste verifiche nei Paesi d'origine. Ma, per fare le verifiche e per allestire i campi di accoglienza, bisogna creare un blocco navale: se non possono partire, si fermeranno lì e lì faremo tutte le operazioni. Noi sappiamo - perché è cronaca recentissima, di questi ultimi giorni e delle ultime settimane - le obiezioni mosse sui blocchi navali, ancorché velatamente qualche giornale, un tantino più obiettivo, aveva fatto trapelare addirittura le posizioni delle Nazioni Unite che, tramite il commissario portavoce, Bernardino Leòn, sostenevano che l'unico modo per fronteggiare questo fenomeno, intanto, è creare un blocco navale; dopo di che, in un Paese o nell'altro (la Nigeria, il Niger o qualsiasi altro Paese), realizziamo campi di accoglienza e verifichiamo chi ha titolo. Ospiteremo i pochissimi - il 10 per cento circa - aventi diritto d'asilo in quanto rifugiati politici o perché in fuga da emergenze umanitarie, ma il 90 per cento li dobbiamo pur trattare in un'altra maniera e non li possiamo far arrivare. Benissimo, l'ONU, tramite Leòn, dice queste cose ma, vox clamantis in deserto, nessuno l'ascolta. Adesso arriva la posizione del Comitato politico e di sicurezza europeo, che impone a noi di recepire che cosa? Esattamente quello che chiedevamo: un blocco navale. Non lo chiamiamo blocco navale; non è questione di zuppa o pan bagnato o di terminologia, ma la missione si effettua proprio in tre fasi. Prima fase: monitoraggio delle reti di migrazione e raccolta di informazioni. Seconda fase: pattugliamento in alto mare, con fermi, ispezioni, sequestri e dirottamenti di imbarcazioni sospettate. Terza fase: adozione di tutte le misure necessarie nei confronti delle imbarcazioni e dei mezzi, prevedendone anche l'eliminazione e rendendoli praticamente inutilizzabili. Più di così, onestamente, non avevamo mai chiesto, non ci siamo mai spinti oltre. Pertanto, ben venga che la ben pensante Italia, almeno sotto spinta dell'ONU e dell'Europa, provveda a fare l'unica cosa che noi potevamo e dovevamo fare, forse con un largo margine di anticipo. Se possiamo osare di avanzare delle obiezioni, la prima sarebbe: «Ma perché questa operazione la facciamo finire il 30 settembre?». Ho sentito i relatori che mi hanno detto che probabilmente agganciamo il periodo di vigenza con le approvazioni di tutte le missioni internazionali. Stante che terminano il 30 settembre, anche questa la organizziamo e finanziamo fino al 30 settembre, salvo sapere che il 30 settembre non è finito tutto perché è finita l'emergenza o perché i flussi migratori improvvisamente sono spariti. Vorremmo dare il nostro contributo, ma non lo possiamo fare perché solo nel primo pomeriggio, dopo le ore 13 di oggi, in Capigruppo si è deciso di portare questo provvedimento in Aula e nessuno poteva essere pronto a presentare emendamenti perché non ci sarebbero stati il tempo per farlo e la possibilità di intervenire con delle correzioni sulla conversione di questo decreto. Come Lega abbiamo presentato un ordine del giorno che chiede una cosa semplicissima, che penso che il Governo potrà tranquillamente accogliere con il vincolo che deriva da un ordine del giorno. Chiediamo che, dopo 15 giorni, cioè entro il 15 ottobre, il Governo possa venire a comunicare tutti i dati relativi ai sequestri, ai fermi, alle eliminazioni di imbarcazioni e a tutte le altre misure adottate per avere cognizione dello sviluppo. Le Camere vorrebbero poter conoscere come questa operazione procede e che tipo di risultati avrà. Onestamente non potrei far altro che gioire. A nome di tutti i colleghi della Lega dico: finalmente un provvedimento che va nella direzione giusta.
2015-07-22	M5S	CottiRoberto	Non si capisce neanche bene come dovrebbero essere ben articolate le tre fasi. Si parla nella prima fase di individuazione e monitoraggio delle reti d'immigrazione. Probabilmente non ci sarebbe bisogno di spendere 26 milioni di euro per una cosa del genere. La seconda fase dovrebbe essere una sorta di blocco delle imbarcazioni. Non ho ben capito come si dovrebbero bloccare le imbarcazioni piene di persone che rischiano di cadere in mare, a meno che non le si blocchi alla partenza, ma sappiamo che é molto difficile individuarle in quel momento. Non si capisce poi cosa si dovrebbe fare nella terza, che è quella in cui si dovrebbero rendere le imbarcazioni inutilizzabili. Sappiamo che la maggior parte di queste imbarcazioni vengono abbandonate dagli stessi scafisti che le conducono e poi una volta che gli scafisti sono scappati non c'è neanche più bisogno di renderle inutilizzabili. A mio parere, si tratta di un'operazione che è tutta di facciata. Serve a far girare un po' di soldi nel sistema militare, che è sempre utile a qualcuno, però di fatto stiamo buttando via per l'ennesima volta un pacco di 26 milioni di euro per non risolvere nulla. Gli immigrati continueranno ad arrivare. Forse, qualcuno in più verrà salvato in mare. Non c'è però bisogno di una nave da guerra come la Cavour per salvare delle persone in mare.
2015-07-22	M5S	CottiRoberto	Signor Presidente, colleghi e onorevoli cittadini che ci seguite da fuori, siamo di fronte a un ennesimo provvedimento che dovrebbe risolvere un problema che non si capisce bene se di salvataggio di vite in mare o di contenimento dell'immigrazione in Italia. Di fatto, abbiamo approntato un'operazione in tre fasi, di cui sinceramente non comprendo l'utilità e neanche il funzionamento, perché stiamo mandando una nave come la Cavour, insieme a un contingente di circa mille militari. Parliamo di una nave il cui solo spostamento richiede un sacco di soldi. È una nave da guerra con a bordo delle persone preparate a fare i militari e non a fare operazioni di salvataggio in mare. Probabilmente alcuni saranno anche competenti su queste cose, ma i militari non sono effettivamente preparati alla funzione, perché non è il loro compito specifico quello di salvare le persone in mare.
2015-07-22	PD	LatorreNicola	Il nostro Paese non può stare fermo in questi giorni. Dobbiamo continuare a fare tutto il lavoro diplomatico necessario perché anche quelle componenti che ancora non hanno sottoscritto l'intesa lo facciano. Quando si raggiungerà questa intesa, il nostro Paese dovrà - ed è pronto - assumersi tutte le responsabilità per contribuire a questa operazione di State building. È questa la chiave, anche sul tema dell'immigrazione, ed è questo il senso di questa missione. Anche a proposito del tema dell'immigrazione, io ho ascoltato molte affermazioni. La drammaticità di questo fenomeno non è tanto nella sua quantità. Io vorrei non si trascurasse il particolare che noi stiamo facendo in questo momento i conti con un flusso migratorio che, ad oggi, è nient'altro che l'8 per cento in più di quello che c'era alla stessa data dello scorso anno. La drammaticità del fenomeno è nella sua natura strutturale, cioè nel suo essere un fenomeno che sarà di lungo periodo e che segnerà per molto tempo questa fase. In questo senso noi non possiamo oggettivamente affrontare da soli tale questione, e in questo senso, è un dovere ed una necessità che l'Europa si assuma questa responsabilità. Sappiamo che affrontare tale questione richiede, da un lato, l'esigenza di proseguire in una missione europea, quella di Triton, che ha lo scopo e l'obiettivo anche di salvare le vite. A questo proposito, voglio dire in maniera molto chiara che possiamo certamente esprimere qualsiasi valutazione su come gestire questo fenomeno, ma su di un punto non possiamo rinunciare ad alcuni principi e valori costitutivi della nostra società: salvare le vite umane è un dovere che viene prima di ogni altra cosa. Questo deve essere detto con estrema chiarezza.
2015-07-22	PD	LatorreNicola	Io penso che questo sia un altro grande passo sulla strada di condividere con l'Europa la gestione di questa fase. Questi sono stati giorni terribili per l'Europa, dalla crisi greca fino alla difficoltà che abbiamo registrato sul tema della gestione dell'immigrazione, per condividere questo fenomeno. Noi possiamo registrare, sia alla luce di come si è conclusa la vicenda greca sia alla luce di come si sta evolvendo questa situazione, che poi alla fine di questa Europa sappiamo che tutti ne abbiamo un grande bisogno
2015-07-22	PD	LatorreNicola	Nel confermare il significato di questo provvedimento - sul cui senso politico peraltro il collega Tonini e i relatori si sono lungamente soffermati - esso assume un valore particolare in presenza proprio degli avvenimenti delle ultime settimane. Ho tanto sentito parlare di immigrazione - tornerò anch'io brevemente sul punto - ma vorrei che non dimenticassimo che in queste ore sono stati sequestrati quattro italiani e credo di interpretare il sentimento di tutta l'Aula nell'esprimere alle famiglie di questi ragazzi tutta la nostra solidarietà e la nostra vicinanza.
2015-07-22	PD	LatorreNicola	Tutti questi temi, quello dell'immigrazione e le ultime vicende, alludono però ad una questione che per noi è l'assoluta priorità, e cioè la stabilizzazione della Libia. A tal proposito vorrei dire che la scelta di oggi del nostro Paese non è disgiunta dalla linea che l'Italia ha deciso di seguire su questo tema, vale a dire sostenere fino in fondo e con determinazione l'iniziativa delle Nazioni Unite, che vuole creare le condizioni perché la comunità internazionale possa contribuire, nelle forme e nei modi ritenuti più opportuni, alla ricostruzione e alla stabilizzazione di quello Stato. Sappiamo infatti che, fino a quando non si sarà stabilizzata la situazione in Libia, dovremo fare i conti con tutte le questioni di cui stiamo parlando anche in questo dibattito.
2015-07-22	PD	ToniniGiorgio	È quindi del tutto naturale che i nostri Governi (non solo quello in carica, ma in particolare questo) abbiano spinto e stiano spingendo l'Europa ad affrontare in maniera attenta, consapevole e responsabile il problema del Mediterraneo; un problema che in particolare conosce nella Libia il punto di maggiore tensione e difficoltà, perché quello è al momento uno Stato fallito, si potrebbe dire un Paese senza Stato, in preda a una guerra civile, sia pure a bassa intensità, ma della quale è difficile vedere uno sbocco, nonostante gli sforzi diplomatici dell'ONU e dell'inviato speciale Bernardino Leòn. Attraverso questo spazio lasciato vuoto dalla politica e dalla statualità come è la Libia (uno spazio geograficamente molto vasto, come è noto), questa pressione che viene dal mondo arabo-islamico e dall'Africa si riversa sul Mediterraneo attraverso il fenomeno dell'immigrazione, dei rifugiati, di coloro che scappano dalle guerre, dai conflitti, sia quelli arabo-islamici sia quelli africani, e cercano di approdare sulle nostre coste.
2015-07-23	LN	CandianiStefano	Signora Presidente, il dibattito doveva servire per approfondire i temi e la fase emendativa per migliorare i testi e, quindi, il merito e il contenuto del provvedimento. Il dibattito è scivolato via molto veloce, mentre la fase emendativa non ha portato ristoro ai nostri dubbi, anzi. Mi consenta, Presidente, di esprimere la mia grande delusione di fronte all'atteggiamento tenuto dal sottosegretario Gozi. La sua dovrebbe essere una figura di collegamento e, soprattutto, di raccordo tra il Governo e, in questo caso, quelli che all'interno di quest'Aula rappresentano i cittadini. Ma che atteggiamento è, signor Sottosegretario - lo abbiamo sentito prima nella sua replica - prendersela con i Governi precedenti, con scelte e con fatti che riguardano i Governi precedenti? Noi dobbiamo parlare del merito del provvedimento di cui stiamo discutendo; se poi vogliamo fare la polemica politica, per l'amor del cielo, ci sono i talk show televisivi che sono pieni tutti i giorni di politici. Io avrei voluto sentire parlare qui del merito del provvedimento. Se poi magari ci sta pure la polemica con qualcuno seduto dall'altra parte degli scranni, che sia il Governo a polemizzare con le parti politiche e con i parlamentari è quanto meno irrituale. Sappiamo però che questo appartiene un po' anche al carattere delle persone, per cui scusiamo il Sottosegretario per questo atteggiamento che è sicuramente molto lontano da quella che dovrebbe essere la figura che rappresenta o dovrebbe rappresentare. L'impressione che nel complesso abbiamo è che il nostro sia un Paese che recepisce la normativa europea più per un desiderio di soddisfacimento estetico, che non per un vero convincimento e, soprattutto, per una vera considerazione di quello che è il contenuto della normativa che si va a approvare. Se è vero, infatti, che alla fine del provvedimento è presente una cosiddetta clausola di invarianza, mi piacerebbe anche un confronto con il Governo in merito a quelle che sono poi le ricadute nel Paese reale, non quello fatto dalla teoria, ma dalle persone che lavorano, quando hanno un lavoro, o da coloro che non trovano lavoro. Il relatore Mirabelli non deve venirci a raccontare che non si deve banalizzare la questione dell'adeguamento della normativa sui tour operator per assicurare il viaggio di chi va in vacanza. Ma santo Iddio, c'è un problema di Paese, di gente che non ha lavoro e non ha i soldi per andare in vacanza! Non voglio fare polemiche inutili e sterili, ma ciò che traspare è la lontananza di questi ragionamenti dalla realtà del Paese. Infatti, preparare una normativa e imporla, senza avere considerazione del momento in cui la si fa, della situazione temporanea nella quale viviamo, delle difficoltà reali del Paese, significa allargare ulteriormente il solco, il divario che c'è tra Bruxelles e gli italiani. Infatti, se l'Italia qualche anno fa era uno dei Paesi che aveva più fiducia nell'Europa per superare i propri limiti, oggi è uno dei Paesi che sta perdendo più velocemente fiducia nei confronti dell'Europa come soluzione ai propri limiti strutturali. Quello che stiamo vivendo è un passaggio europeo sordo rispetto ai problemi che stiamo attraversando con riguardo all'immigrazione clandestina. È anche un Paese che si accorge di non essere rappresentato in maniera degna a livello europeo. Ricordo ancora - e lo ribadisco - che non basta un tweet, un messaggino per risolvere i problemi, perché quando poi si va in Europa non si possono spacciare le pseudo riforme che qui, con la prima pagina sul giornale, si vendono agli italiani come riforme strutturali che creano economia e risolvano i problemi del Paese, arrivando addirittura al paradosso di attuare in ritardo normative, come abbiamo visto nel caso dei tour operator, che tra qualche settimana saranno addirittura superate da nuove normative europee. Siamo delusi, Presidente, e siamo anche preoccupati perché mancano pochi mesi e siamo comunque in una fase in cui un'altro tipo di trattati, il TTIP (Transatlantic trade and investment partnership), è oggetto di approfondimento da noi in Commissione. E abbiamo saputo anche di accordi già scritti e sottoscritti a livello internazionale, per di più accordi segreti che quindi non sono noti. Ci è stato detto, nel corso di un'audizione in Commissione, che per conoscere il contenuto di alcuni accordi già conclusi ci si può rivolgere alle sedi consolari degli Stati Uniti, nelle quali è possibile prenderne visione, ma senza avere copia dei documenti. Tutto questo non funziona. Stiamo parlando di un sistema che non riguarda i cittadini, ma interessi. Ciò che traspare dall'approvazione di questa nuova legge europea è la lontananza di chi sta governando l'Europa e dei singoli Governi dei Paesi rispetto ai problemi dei cittadini. E che prevalgano le lobby, che prevalgano gli interessi finanziari non ci stupisce, perché questo è l'atteggiamento e quando si aprono varchi le lobby si inseriscono e ne approfittano a piene mani. Bisognerebbe parlare di dove andrà a finire il nostro Paese. Certo, abbiamo ottenuto l'approvazione, di cui siamo soddisfatti, di alcuni nostri ordini del giorno che impegnano il Governo a tutelare il prodotto, nel caso della filiera lattiero-casearia, rispetto a normative europee che nulla hanno a che fare con la qualità del prodotto, che da sempre contraddistingue il settore lattiero-caseario italiano, ma hanno a che fare invece con la commercializzazione. Sempre in Commissione, ricordo alcune discussioni con i vertici europei in cui c'è stato detto di rassegnarci perché l'Italia non è più un Paese produttore e sta diventando sempre più un Paese trasformatore. Ma noi non ci dobbiamo rassegnare affatto; anzi, sottosegretario Gozi, lei deve andare in Europa a battere i pugni, quando si parla di queste cose, perché difendere la filiera dei prodotti di qualità rispetto a questo tipo di infiltrazioni non è uno sfizio, ma significa, nella migliore delle ipotesi, decine e decine, centinaia di migliaia, milioni di euro, forse miliardi di euro del nostro prodotto interno che va in esportazione. Purtroppo nei mesi passati abbiamo visto l'assenza ripetuta, anzi costante, del Ministro dell'agricoltura, proprio nell'anno di Expo. Già, sappiamo che è impegnato a fare public relation presso i padiglioni di Expo a Milano. Lo avremmo voluto qui, a confrontarsi su questi temi
2015-07-23	PD	MirabelliFranco	Devo ora una risposta al senatore Scoma: la normativa contenuta nel provvedimento in esame non si occupa degli sbarchi. Stiamo parlando di una normativa che si adegua ad una direttiva secondo la quale, quando una persona è già in possesso di un permesso di soggiorno rilasciato da un Paese europeo e resta sul territorio italiano per più di tre mesi - cosa che non può fare - e viene espulsa, deve essere mandata nel Paese di provenienza e non nel Paese che gli ha firmato il permesso di soggiorno. È una norma che si può discutere. A tale proposito, il senatore Orellana ha presentato un ordine del giorno, che approveremo, che affronta tale norma e invita a prevedere per alcune figure in possesso di permesso di soggiorno rilasciato - per esempio - dal Governo tedesco, e che lavorano in Italia per un periodo più lungo di tre mesi (hanno particolari capacità o hanno la possibilità di farlo), una carta blu che consenta loro di restare più tempo nel nostro Paese. Anche da questo punto di vista, non vorrei che si usasse questa legge per fare polemica sull'immigrazione o su altro.
2015-07-30	M5S	AirolaAlberto	Signora Presidente, anche l'emendamento 1.464 era volto a dare un'adeguata rappresentazione della società italiana che sta cambiando molto rapidamente. Io vengo da Torino, da un quartiere con il 35 per cento di immigrazione, e abbiamo bisogno di dare un supporto anche televisivo, perché la tv è davvero il mezzo che entra in tutte le case, anche quelle delle famiglie straniere. Abbiamo bisogno di un collante, di qualcosa che aiuti l'integrazione, che è già difficile. Per di più, la mia città (ma possiamo parlare di tutta l'Italia) a volte non ha le risorse per dare ai cittadini servizi adeguati per favorire anche questa integrazione molto difficile; in questo senso, la tv ha un grande ruolo, anche per permettere ai cittadini stranieri di avvicinarsi alla nostra cultura e viceversa, perché questa è la situazione attuale nella società italiana.
2015-09-09	M5S	AirolaAlberto	A nostro avviso, questa è una pura scusa politica, per punire l'UNAR di quanto ha cercato di fare, ossia il proprio lavoro: informare e lottare contro le discriminazioni. Anche la storia dei libricini, famosa per gli insegnanti, che ha attirato gli strali del Governo, mi sembra assolutamente fuori luogo ed eccessiva. Questa è evidentemente una rappresaglia che ha però anche un vantaggio politico, ossia è un'opportunità politica per Renzi di debilitare ancora di più l'apparato di tutela antidiscriminatorio che dovrebbe avere lo Stato, anche alla luce di un momento delicato come quello attuale, sia sul frangente dell'immigrazione sia su quello delle unioni civili, che stiamo affrontando con la collega Cirinnà in Commissione giustizia.
2015-09-10	M5S	LucidiStefano	Signor Presidente, annuncio il voto di astensione del Gruppo Movimento 5 Stelle e sottolineo il fatto, già evidenziato da altri, che stiamo ratificando l'adesione ad un accordo ormai datato. È quasi un paradosso: sembrerebbe che il primo apolide sia proprio questa Convenzione che, dopo oltre cinquant'anni, trova finalmente la nostra attenzione. In realtà, noi avremmo preferito una revisione delle leggi già vigenti in Italia, che di fatto impediscono il riconoscimento della cittadinanza, e, tra queste, anche del testo unico sull'immigrazione. Confermo, quindi, il voto di astensione del nostro Gruppo.
2015-09-10	PD	VerducciFrancesco	Voglio anche ricordare un aspetto certamente importante nei nostri lavori: la Commissione esteri del Senato ha recentemente dedicato grande attenzione proprio al tema del partenariato orientale, approvando un documento, un'apposita risoluzione, sulla nuova politica europea di vicinato. La politica europea di vicinato è un documento dell'Unione di grande importanza, che è soggetto ad una consultazione. La nostra Commissione esteri, su input e volontà del presidente Casini, nella risoluzione approvata, ha voluto unanimemente chiedere una profonda revisione di questa politica europea di vicinato, intanto sottolineando proprio come imprescindibile - cito testualmente - l'oggetto di questa mattina, ossia quel confronto ravvicinato e sistematico con la Russia che non sempre si è dispiegato pienamente, come nel caso dell'accordo di partenariato con l'Ucraina, concluso senza considerazione delle legittime preoccupazioni della Federazione Russa. È proprio in questo senso che la stessa risoluzione risponde ad una sollecitazione della Commissione europea e, in particolare, dell'alto rappresentante dell'Unione per gli affari esteri e la politica di sicurezza Mogherini. Nella nostra risoluzione sulla politica europea di vicinato abbiamo inoltre voluto chiedere che ci sia un cambiamento molto forte, un riequilibrio nei confronti del Mediterraneo, un'attenzione sulle politiche del Mediterraneo di fronte alla crisi internazionale in atto. Abbiamo chiesto, dunque, con forza il superamento del regolamento di Dublino e l'integrazione della politica europea di vicinato con le politiche di sicurezza estere e con l'agenda sull'immigrazione. Questo è il contesto all'interno del quale chiediamo l'approvazione di questo accordo di associazione, che fa parte degli accordi di nuova generazione per una graduale integrazione dell'Ucraina nel mercato interno dell'Unione, per una più stretta cooperazione in materia di dialogo politico in tema di diritti umani, di giustizia, di sicurezza, di sviluppo sostenibile, di finanza pubblica e di energia, con l'obiettivo di incrementare l'area di libero scambio fino all'inserimento dell'Ucraina nel mercato unico europeo. Voglio sottolineare che si tratta di un accordo che, nel rafforzamento delle relazioni bilaterali, chiede all'Ucraina una vera e propria agenda per le riforme, insistendo su ambiti di collaborazione, non solo tra i Parlamenti, ma anche tra le rispettive società civili e sulla riforma delle pubbliche amministrazioni, sulle politiche industriali, marittime, della pesca, dell'agricoltura. Tutto questo avrà risvolti economici molto importanti, innanzitutto per l'Ucraina, che si stima trarrà considerevoli benefici, con un incremento significativo del prodotto interno lordo superiore al 6 per cento e delle esportazioni per un miliardo di euro. Questi benefici si produrranno analogamente anche per il sistema economico, manifatturiero ed industriale dei Paesi dell'Unione europea. Concludo rilevando che nel disegno di legge si fa molta attenzione all'approfondimento del dialogo politico per una convergenza graduale e significativa delle aree della politica estera, della politica comune di sicurezza e di difesa, insistendo sulla prevenzione dei crimini internazionali, sul tema della giustizia, della libertà e della sicurezza: un atto importante dunque che, con questo spirito, chiediamo all'Aula di approvare.
2015-09-10	PD	OrruPamelaGiacomaGiovanna	ORRU' (PD). Signor Presidente, ringrazio il sottosegretario Manzione per l'ampia risposta data alla mia interrogazione per la quale mi dichiaro soddisfatta. Quello dell'immigrazione e degli sbarchi è un tema quanto mai attuale e purtroppo lo vediamo anche dalle contingenze degli ultimi giorni. Come dimostrano gli eventi, questo fenomeno ha assunto proporzioni incalcolabili, però devo dire che nel semestre europeo, e soprattutto nell'ultimo periodo, abbiamo assistito ad un comportamento della nostra Nazione, dell'Italia, che ha mirato particolarmente a sensibilizzare tutta l'Europa e mi pare che l'atteggiamento della Germania di questi ultimi giorni sia un esempio. L'applauso che ha accolto i migranti in Germania dovrebbe essere d'esempio volto a far comprendere che l'Unione europea deve fare qualcosa tutta insieme, come appunto lei ha detto, seguendo e portando a termine un programma che sia condiviso. Vorrei citare le dichiarazioni di ieri del presidente Junker che dava come priorità la redistribuzione dei 160.000 profughi, il rafforzamento di Frontex e quindi, sostanzialmente, il rafforzamento della politica europea. Per quanto riguarda le domande più precise che ho posto relativamente agli enti locali, io provengo dalla Sicilia, una Regione che accoglie immediatamente i migranti e che quindi, fino a quando non avviene la redistribuzione, ospita un numero molto alto di migranti e si presta sempre molto bene, devo dire, a tale accoglienza. Ho apprezzato anche la distinzione che ha fatto, signor Sottosegretario, dei centri perché, molte volte, si confondono gli SPRAR e l'attribuzione delle competenze. Io vengo dalla Provincia di Trapani dove il prefetto ha saputo fare la distribuzione dell'accoglienza responsabilmente, legalmente e in maniera precisa e puntuale. È apprezzabile, con riferimento agli enti locali, l'allentamento del Patto di stabilità - di cui già sapevo- che spero avvenga nuovamente anche quest'anno, in una misura un po' più ampia. Infatti, il problema riguarda i minori non accompagnati, che - da quanto ci risulta - gli enti locali affrontano nell'immediato, con la collaborazione anche delle associazioni. Speriamo che anche quest'anno tutto questo si ripeta e che ci siano un maggiore coinvolgimento ed aiuto. Sono pertanto soddisfatta della risposta - ripeto - e la ringrazio, signor Sottosegretario.
2015-09-16	LN	CalderoliRoberto	Io la mattina mi alzo sorridendo e il sorriso, come avete avuto modo di verificare in questi anni, lo mantengo per tutto il giorno, tranne quando accadono episodi come quello in oggetto. Da otto anni, il più noto sito di gossip, informazione e satira, «Dagospia», ed altri siti, accanto alle notizie che mi riguardano mettono la mia foto con la testa di un maiale. Io ho sempre sorriso e riso di fronte a queste immagini, non ritenendomi mai offeso dalle stesse, anche se faccio francamente fatica a considerarle come critica nei confronti del mio operato politico, mai ho ritenuto che potessero considerarsi istigazioni all'odio razziale. Ogni giorno sul mio sito web ricevo ingiurie che vanno dallo «stronzo» al «fascista» a ogni genere di contumelie, nonché minacce fisiche o di morte, e mi sono dovuto fare una ragione del fatto che la magistratura le consideri semplici critiche politiche nei miei confronti. Talvolta gli stessi insulti mi vengono rivolti anche quando presiedo l'Aula e faccio (o cerco di far) rispettare il Regolamento: faccio finta di non sentirli, per andare avanti nei lavori, ma li sento, e li sento bene. Avendo una lunga frequentazione di queste Aule, non mi straccio più le vesti quando sento che un collega viene definito «psiconano», piuttosto che «fascista», «nazista» o «metadone» (e tralascio le definizioni più pesanti), cioè tutte le offese fatte in Aula o via stampa da colleghi a colleghi. Non sono mie parole, ma contenuti presi dai resoconti stenografici o dalla carta stampata, e niente di tutto questo è finito in un tribunale. Ma torniamo a noi e al mio comizio. Avendo comunque compreso l'infelicità della mia battuta, dopo poche ore dalla conclusione del comizio, ho contattato telefonicamente il Ministro stesso spiegandole il senso della mia affermazione, il contesto in cui si era svolta, la mia assoluta non volontà di volerla offendere, e le ho fatto le mie scuse, che sono state immediatamente accettate dall'interessata. Le medesime scuse le ho riproposte di persona alla signora Ministro dopo due giorni, non appena ho avuto occasione di incontrarla di persona, e ancora una volta la stessa le ha accolte. Le medesime scuse le ho anche fatte pubblicamente nell'Aula del Senato, rivolgendole non solo, nuovamente, al Ministro, ma anche al Presidente del Senato e ai colleghi; il tutto si è concluso, a livello personale, con un invio da parte mia di un mazzo di fiori alla Ministra, con una stretta di mano con l'interessata e con qualche mese di panchina come Vice Presidente dell'Aula. Il Ministro ha dimostrato con i fatti di aver accettato veramente le mie scuse visto che, diversamente da eventi analoghi, non ha presentato querela contro di me, né si è costituita come parte civile nel procedimento. Questo mi preme sottolineare: il fatto che non abbia presentato querela, né si sia costituita parte civile. Di tutt'altro tenore è stato invece l'atteggiamento della magistratura di Bergamo. Nel corso della prima udienza, tenutasi il 26 giugno 2014, il presidente del collegio giudicante ha incomprensibilmente respinto la richiesta dei miei avvocati difensori di invio degli atti alla Camera di appartenenza, come disposto dalla legge n. 140 del 2003, così come fra l'altro proposto, in subordine, perfino dallo stesso pubblico ministero. Il presidente ha contravvenuto in maniera evidente a quanto previsto dall'articolo 3 della legge n. 140 che prevede la trasmissione degli atti senza ritardo alla camera di appartenenza e ha invece fissato ulteriori udienze per il giorno primo luglio, 30 settembre e 13 novembre 2014 per l'esame dei testi. Finalmente, il 30 settembre 2014, cioè dopo ben quattro mesi e dopo tre udienze, veniva accolta la reiterata richiesta dei miei difensori e il giudice ordinava la trasmissione degli atti al Senato. Nonostante tutto ciò, il presidente del consiglio giudicante ha fissato un'ulteriore udienza per il mese di aprile e nonostante la Giunta si fosse pronunciata a favore dell'insindacabilità e l'Aula del Senato non si fosse ancora espressa, il processo è ripreso regolarmente come se il Senato non esistesse e un'ulteriore udienza, possibilmente quella conclusiva, è stata fissata per il 3 ottobre prossimo, come ho già avuto modo di dire. Mi sembra una cosa incredibile. Giova ricordare che la decorrenza dei termini di prescrizione viene sospesa per un anno e mezzo dal momento della trasmissione degli atti del Senato e quindi che bisogna c'era di andare avanti nel processo prima che il Senato si pronunciasse? Alla faccia della leale collaborazione tra poteri dello Stato. Su questo non vi è in ballo solo il sottoscritto, indipendentemente da quello che vorrà votare quest'Aula, ma anche la dignità del Senato e un principio costituzionale sacrosanto. Riassumendo, il mio comizio era una critica politica relativa alla politica migratoria del Governo e del Ministro, oggetto di due atti ispettivi specifici per materia e per persona che vanno ad aggiungersi ad una miriade di altre iniziative mie e del mio partito intraprese in tal senso dentro e fuori le aule parlamentari. Recita la Giunta (è assolutamente importante questo passaggio): «Sul piano metodologico, si ritiene che l'esame svolto dalla Giunta non può assumere un improprio ruolo di ulteriore grado di giudizio, dovendo necessariamente essere circoscritto alla valutazione della circostanza se le dichiarazioni rese extra moenia siano o meno correlate funzionalmente con l'attività parlamentare svolta dal senatore Calderoli (...). In altri termini, alla luce di un principio di separazione dei poteri, l'attribuzione spettante al Senato di cui all'articolo 68 della Costituzione (...) deve necessariamente incentrarsi sul mero riscontro della sussistenza o meno del nesso funzionale tra dichiarazione resa extra moenia dal parlamentare e atti parlamentari "tipici". (...) Nel caso di specie, infatti, le dichiarazioni rese dal senatore Calderoli, sia pure con delle asprezze e coloriture sarcastiche commisurate al particolare contesto in cui furono pronunciate (...) sono tuttavia sostanzialmente riproduttive del contenuto di due atti di sindacato ispettivo, ossia l'atto n. 4-00166 del 14 maggio 2013 e l'atto n. 4-00324 del 6 giugno 2013», così com'è stabilito il nesso temporale, ovvero immediatamente precedente. In secondo luogo, queste mie dichiarazioni sono state rese in una manifestazione politica organizzata dal partito cui appartengo e che ha visto il mio come intervento di chiusura, in quanto senatore e Vice Presidente del Senato. Riconosco, all'interno di un articolato intervento sull'immigrazione, di aver detto una colossale sciocchezza, ma vi garantisco che non avevo la volontà di offendere, tantomeno di discriminare. Tra i tanti difetti che ho, io razzista, al di là delle battute, non lo sono, prova ne è che ho sostenuto le candidature e le elezioni di nostri candidati sindaci di colore, assessori di colore, consiglieri comunali di colore; anche il nostro responsabile dell'immigrazione, Tony Iwobi, cui mi lega stima ed amicizia, è di colore. La stessa ministra Kyenge ha accettato le scuse e i miei fiori e pertanto non mi ha querelato né si è costituita parte civile nel processo. Per concludere, e riconoscendone io stesso la non rilevanza da un punto di vista costituzionale e giuridico, il padre dell'onorevole Kyenge, dopo aver celebrato all'epoca dei fatti un rito non propriamente positivo nei miei confronti, nel settembre del 2014, ossia un anno dopo, il medesimo genitore ha svolto una cerimonia in Congo per trasmettermi tutti i possibili spiriti positivi, cerimonia, con cui, fra l'altro, mi ha anche adottato. Sono, quindi, diventato il suo 37° figlio, come ampiamente riportato dalle cronache. L'intero nucleo familiare ha pertanto ridimensionato il fatto e mi ha perdonato. La Giunta dell'elezioni e delle immunità parlamentari propone all'Assemblea di ritenere che il fatto, sulla base delle due singole fattispecie di reato, concerne opinioni espresse da un membro del Parlamento nell'esercizio delle sue funzioni e ricade, pertanto, nell'ipotesi di cui all'articolo 68, primo comma, della Costituzione. La Giunta è composta da magistrati, avvocati e giuristi di altissimo livello. In punto di diritto la decisione della Giunta non fa una piega perché le opinioni da me espresse, come citato dalla Giunta stessa, sono funzionalmente e temporalmente connesse all'esercizio del mio mandato parlamentare. Quindi, personalmente, vorrei chiedere a quest'Aula di confermare la deliberazione della Giunta, ma io sono un politico e non un giurista e volendo dimostrare la mia totale onestà intellettuale non posso non riconoscere che quella battuta, quella parola, che non sono riuscito nemmeno più a pronunciare, non dovevo dirla ed il fatto che io la possa aver riferita ad una donna è ancora più censurabile. Mi prenderei a sberle se questo servisse; avrei voluto tagliarmi la lingua, ma ora è troppo tardi, e comunque non riesco a capacitarmi come un fatto del genere possa essere finito in un tribunale e la cosa mi sembra ingiusta. La mia battuta era ed è sicuramente censurabile e sono il primo a riconoscerlo ma tirare in ballo l'istigazione all'odio razziale della legge Mancino mi sembra francamente eccessivo. Ho detto una sciocchezza di cui mi sono pentito, scusato, strascusato e per qualche mese sono stato tenuto in panchina come Presidente, ma proprio in questi giorni nel dibattito politico ho sentito attribuire la qualifica di «bestie» a chi non la pensa in una determinata maniera e la risposta, altrettanto forte, di attribuzione di «verme» a colui che aveva proferito quella frase. Sono esecrabili e censurabili sia le attribuzioni di «bestie» che quella di «verme» e tutti dovremmo fare un passo indietro per riportare la politica nei binari della decenza, della buona politica e - aggiungerei - della buona educazione. Mai mi aspetterei però di vedere il Presidente del Consiglio o il leader di un partito finire a processo per queste battute e, fra l'altro, con l'aggravante dell'istigazione all'odio razziale. Il relatore ha chiesto due votazioni distinte su ciascuna delle due fattispecie di reato. Pongo due quesiti: ho istigato all'odio razziale? Francamente no. Se uno ha la pazienza e la volontà di leggere le carte verificherà che non esiste né istigazione, né odio razziale. Ho diffamato? Sinceramente devo dire che ho detto una sciocchezza, ma l'ho detta in un agone politico e in condizioni fisiche e mentali che non erano certo quelle ideali. Non vuole essere un'attenuante, ma proprio allora avevo subito nei miei precedenti quattro interventi chirurgici molto pesanti, e altri due sono seguiti agli stessi; stavo facendo la chemioterapia - che purtroppo ancora oggi faccio - e, quando fai la chemio, a segno con la testa non lo sei e la stupidata magari è più facile che ci scappi. La Giunta ha stabilito il nesso funzionale e temporale delle mie dichiarazioni rispetto ai due atti di sindacato ispettivo immediatamente precedenti quel comizio e, pertanto, di ritenerle insindacabili ai sensi dell'articolo 68 della Costituzione. Ora, colleghi, vi chiedo di votare con un voto non di partito, ma solo secondo coscienza. Mi auguro che i Capigruppo possano concedere la libertà di votare secondo coscienza, come sempre credo debba accadere rispetto all'articolo 68 della Costituzione.
2015-09-16	LN	CalderoliRoberto	Nel corso di un comizio a Treviglio, nel luglio 2013, ho svolto un intervento di quasi tre quarti d'ora in cui, fra l'altro, ho contestato la politica sull'immigrazione tenuta dall'allora Governo Letta e dal ministro Kyenge, la quale proprio nei giorni precedenti era passata da Bergamo ed aveva sostenuto che l'immigrazione clandestina non potesse essere considerata un reato (a quell'epoca lo era). Argomenti, questi, su cui proprio nei mesi precedenti, esattamente a giugno e a maggio, avevo presentato due atti di sindacato ispettivo relativi proprio alle dichiarazioni e alla politica del ministro Kyenge.
2015-09-16	LN	CentinaioGianMarco	Quindi, le nostre proposte di modifica di questo calendario dei lavori veramente non molto democratico sono due. La prima è che il Presidente del Consiglio venga a riferire sulla problematica dell'immigrazione al livello europeo; sulle proposte della Merkel che quasi ci impone come accogliere i migranti che andate a prendere e portate sul territorio nazionale; quindi, vorremmo avere qui il Presidente del Consiglio il prima possibile per un confronto. Inoltre, viste le dichiarazioni del ministro Padoan, ci piacerebbe che venisse in Aula per sentire dalla sua bocca quello che è uscito in queste ore come nota stampa: no a modifiche strutturali alla riforma Fornero.
2015-09-16	LN	CentinaioGianMarco	Una parola, forse una parolaccia visto e considerato quello che è stato dichiarato in queste ore dalla maggioranza. Le ricordo il 44 per cento di disoccupazione giovanile: è forse una priorità la disoccupazione giovanile o sono più importanti le riforme costituzionali del Presidente del Consiglio che deve giocare? Le ricordo che a Piacenza - lo ricordiamo a questo Governo - qualche giorno fa è successo qualcosa di grave, e forse si sarebbe dovuto intervenire tempestivamente, discuterne in Aula e capire da un dibattito parlamentare anche quelle che potrebbero essere le proposte sul dissesto idrogeologico di questo Paese. No, non fa niente; procediamo con la riforma costituzionale di Renzi e della Boschi. Poi c'è il problema dell'immigrazione, che questo Governo veramente ha gestito con i piedi, e di conseguenza in questo momento ci troviamo a fronteggiare il problema dell'immigrazione al livello europeo. È vero che in Germania lo stanno risolvendo, ma in Italia è ancora attuale, Presidente. Però le riforme costituzionali sono la priorità di Renzi.
2015-09-18	FI	PelinoPaola	Forza Italia è stata sempre favorevole al superamento del bicameralismo perfetto, che rallenta, e di molto, l'attività legislativa del Parlamento. Prova ne è la riforma costituzionale del 2005 del Governo Berlusconi. Lasciando da parte i motivi della non approvazione e l'acrimonia delle opposizioni che si sono battute, a quel tempo, per il no al referendum confermativo, Forza Italia, nel momento in cui il Governo Renzi ha portato avanti la volontà di modificare l'assetto del ramo legislativo, si è mostrata favorevole, proprio in virtù della ben nota aspirazione del nostro partito ad una revisione certamente migliorativa. Tuttavia l' iter della riforma costituzionale ha svelato, ancora una volta, i veri intendimenti dell'attuale Governo, che svolge la sua attività mediante forzature sia nel metodo, che nel merito. Sotto il profilo del metodo, i tratti distintivi di questo Governo sono ben noti. Il momento iniziale è sempre intriso di nobile apertura: ricorrono parole come «condivisione», «esigenza di accordo», «partecipazione», «sintesi più ampia», «dialettica», «dialogo», «confronto». Ebbene, posso dire con fermezza che l'idillio della condivisione è solo un'illusione, perché poi si arriva al solito colpo di mano: improvvisamente il dialogo si chiude, la decisione, mai partecipata, è presa e da quel momento in poi il Governo irrompe e scardina qualsiasi regola istituzionale. La narrativa è molto ampia e noi, insieme ai cittadini italiani, ne siamo i testimoni. Si va dall'elezione del Presidente della Repubblica fino alla riforma costituzionale di oggi, che è diventata la grande ossessione del Governo, il quale sembra non curarsi dei gravi problemi dell'Italia che nel frattempo stanno scuotendo equilibri ben più gravi del bicameralismo perfetto, uno fra tutti il problema dell'immigrazione. Lo strappo di questa settimana è un fatto gravissimo. A ragione, il presidente Romani, intervenuto in Aula, lo ha ben fotografato dichiarando che è una situazione che ci fa cadere nello sgomento e nell'inquietudine. Non si può accettare la decisione presa a Palazzo Chigi, e non al Senato, di interrompere l'esame del disegno di legge di revisione costituzionale che si stava svolgendo nella sua sede naturale, ovvero nella 1ᵃ Commissione, affari costituzionali, di fatto espropriata delle sue competenze precipue, allo scopo di saltare a piè pari qualsivoglia riflessione o intervento all'interno della Commissione stessa. Per non parlare delle sedute fiume e notturne che ci attendono, quasi a svilire la dignità parlamentare; della richiesta di convocare la Capigruppo che arriva dal Presidente del Consiglio e non dal Presidente del Gruppo PD al Senato e via dicendo. A questo punto non è banale chiedere a quest'Aula e all'opinione pubblica se, al posto di Renzi, ci fosse stato il presidente Berlusconi a capo dell'Esecutivo, chi e quali forze politiche e istituzionali si sarebbero scagliate contro? Nel merito, è una riforma che snatura la seconda Camera del Parlamento italiano. Anzitutto non guardo con favore l'elezione indiretta dei componenti del futuro Senato: su cento membri, settantaquattro saranno consiglieri regionali e ventuno sindaci. Siederanno sui banchi del Senato senza vincolo di mandato, per cui è assai verosimile che un sindaco eletto con i voti di un partito, al Senato si iscriva a un Gruppo diverso e magari opposto rispetto alla sua appartenenza politica locale. In secondo luogo, nel corso dell'esame alla Camera dei deputati, il disegno di legge ha inciso in maniera significativa sulle funzioni attribuite al Senato, di fatto svilendone la natura a mero dopolavoro dei consiglieri regionali e dei sindaci. In terzo luogo, non si può non guardare con preoccupazione al futuro assetto istituzionale che si avrà con il combinato disposto della riforma costituzionale e della legge elettorale. È a rischio la tenuta della democrazia! In conclusione, non posso esimermi dall'esprimere le nostre grandi inquietudini. Tuttavia, auspico che la discussione generale possa far nascere all'interno di quest'Aula una sintesi più opportuna in grado di dare di nuovo al Senato quella dignità costituzionale che merita.
2015-09-22	LN	ArrigoniPaolo	Mi avvio alla conclusione, Presidente. Mi mancano pochi secondi. Collega Maran, a lei che è sostenitore della riforma, e che tra le due concezioni della democrazia, a quella assembleare fondata sulla centralità del Parlamento ha detto di preferire quella fondata sulla responsabilità dell'Esecutivo, ricordo che il problema è che in Italia da troppi anni i Premier, e dunque anche Renzi, non sono più eletti e designati dal popolo ma sono nominati. Ribadisco, dunque, quanto ha detto il collega Calderoli: se in un sistema la maggioranza controlla gli organi di garanzia, esso prende il nome di regime. Premier Renzi, accetti di migliorare la riforma e poi si concentri sui problemi veri del Paese, che non possono più essere elusi dal suo Governo. Parlo delle tasse, del lavoro che manca, soprattutto per i giovani che continuano a scappare all'estero sfiduciati. Parlo degli esodati e dei pensionati che non arrivano a fine mese. PRESIDENTE. Concluda, per cortesia. ARRIGONI (LN-Aut). So concludendo, Presidente Parlo dell'emergenza immigrazione e della necessaria difesa dei confini. Parlo del debito pubblico enorme che, con il suo Governo, non ha smesso di crescere e che ancora di più schizzerà in alto con la legge di stabilità che ha in mente di fare. Chiedo di consegnare la restante parte del mio intervento affinché sia allegata al Resoconto della seduta odierna. PRESIDENTE. La Presidenza l'autorizza in tal senso. È iscritta a parlare la senatrice Nugnes. Ne ha facoltà.
2015-10-02	M5S	AirolaAlberto	Signor Presidente, ieri abbiamo avuto l'opportunità di avere qui in Senato, di passaggio per pochi minuti, il ministro dell'interno Alfano. Ho letto la replica della collega Albano, ma in realtà nulla è cambiato rispetto alla versione che avevo dato. Io avevo chiesto infatti che il ministro Alfano venisse a spiegarci perché in tre mesi la situazione a Ventimiglia sia rimasta quella di un accampamento, gestita grazie ai volontari e alla Croce Rossa. Dove è però lo Stato? Lo chiedo soprattutto dopo aver visto ieri sera il ministro Alfano che si faceva bello alla trasmissione «Porta a porta», raccontando quanto sarebbe facile redistribuire i migranti, dopo l'identificazione: però in Italia si impiegano in media due anni per capire chi ha diritto di asilo e che non ce l'ha e per gestire i flussi migratori. Essi possono essere più o meno intensi, ma la nostra nazione potrebbe gestirli benissimo, se non fosse che proprio il ministro dell'interno Alfano, con tutta la sua catene di Prefetture, ha assegnato sempre appalti a cooperative e società che sono tutte trasversalmente indagate, per la gestione indegna dei fondi e anche per la violazione dei diritti umani. Non capita infatti di rado che gli immigrati non vengano identificati, vengano mandati via, per poi vagare e alimentare lo sfruttamento, il caporalato o la microcriminalità. Non voglio fare della demagogia, ma voglio delle risposte e non le voglio en passant su una situazione emblematica, come quella di Ventimiglia, ma che rispecchia il dramma e la debacle totale di un Paese su una questione importante come l'immigrazione. Signori, spesso questo tema viene strumentalizzato, da destra e da sinistra - o da quello che ne resta - ma basterebbe semplicemente cominciare ad avere un sistema efficiente. Il Movimento 5 Stelle ha fatto mille proposte e il PD le ha ignorate, ma si continua su questa linea, per cui purtroppo quei cattivoni dell'Europa non fanno fare le cose come vorremmo. Di fatto, però, abbiamo venti commissioni che impiegano due anni per capire se una persona ha o meno diritto all'asilo politico. Peraltro, quasi tutti ormai sappiamo anche dai dati che arrivano da zone di guerra: dalla Siria, dall'Eritrea ma anche da altri posti perché - come sapete - l'asilo politico non è dato solo a chi arriva da zone di guerra ma anche a chi vive in situazioni dove la democrazia è a rischio. Ebbene, il signor Alfano, che se la rideva girando qua, è sparito. Prima era lì. PRESIDENTE. Nessuna considerazione personale, per favore. AIROLA (M5S). Sì, però, mi permetta, è un gesto anche di poca serietà da parte del Ministro dell'interno. PRESIDENTE. La sto invitando proprio per quello che ci siamo detti qualche ora fa. AIROLA (M5S). Io mi sto esprimendo in maniera molto pacata e sto rilevando che il Ministro non dimostra la serietà adeguata al suo ruolo, neanche quando va in TV a raccontare che in mille Comuni si potrebbero mettere due, tre emigrati, quindi ridistribuendoli sul territorio nazionale; cosa che - sappiamo benissimo - non avviene da anni, da quando siete ad Governo voi, ma neanche prima.
2015-10-09	M5S	CastaldiGianluca	Nei lavori della giornata di domani e dei prossimi giorni sono previste questioni veramente importanti: c'è, ad esempio, la legge quadro sulla missione internazionale. Non è che noi parlamentari possiamo sapere dai giornali - perché sappiamo giornali e televisione a chi sottostanno - se il nostro militare sta facendo una ricognizione oppure sta facendo un'azione di guerra. Visto che il provvedimento è pronto, domani ne possiamo parlare. Possiamo parlare anche di una cosa molto importante per la maggioranza, per risolvere il problema dell'immigrazione: del disegno di legge n. 1878, che istituisce la Giornata nazionale in memoria delle vittime dell'immigrazione, quella che vi serve per lavarvi la coscienza sugli immigrati.
2015-10-14	LN	ArrigoniPaolo	Il ministro Alfano (che non vedo presente) renda evento non il prossimo ricollocamento di migranti, ma la partenza di un aereo charter per i rimpatri. Quello certamente rappresenterà un elemento di deterrenza e non un pull factor. I cittadini vogliono che sull'aereo siano imbarcate le centinaia di clandestini da rimpatriare che non hanno diritto alla protezione e che invece rimangono per anni ad ingrossare il sistema di accoglienza e dunque il business dell'immigrazione tanto amato da questo Governo. Voi dovete iniziare ad affrontare il fenomeno dell'immigrazione con rigore, con regole, abbandonando l'ipocrisia ed il buonismo. Lo dovete prima di tutto agli italiani, alla nostra gente, ma lo dovete anche soprattutto agli stessi immigrati regolari che oggi vivono in Italia. Iniziate a fare chiarezza e ad evidenziare le due classi di immigrati. Ci sono infatti i profughi che scappano da guerre e persecuzioni, che hanno il diritto alla protezione e possono restare, e poi ci sono i migranti economici, cioè i clandestini, che sono la maggior parte, i quali devono essere invece rimpatriati.
2015-10-14	LN	ArrigoniPaolo	Sugli hotspot, i rimpatri e il ricollocamento, i tre pilastri sbandierati dal Governo per fronteggiare il fenomeno dell'immigrazione, qualche riflessione. Sul riconoscimento degli immigrati l'Italia è stata commissariata. Il nostro Paese, dopo essere stato ripetutamente richiamato per le mancate fotosegnalazioni ha subito dall'Unione europea l'imposizione degli hotspot con personale degli Stati membri e dell'Ufficio europeo di sostegno per l'asilo (EASO), di Frontex e Europol. Dove sono i rimpatri dei migranti economici, Presidente? Ad oggi poco o niente. D'altronde, come potrebbe essere diverso? Avete azzerato il fondo rimpatri che fino al 2013 era di 90 milioni, mentre oggi è ridotto a briciole, ma non perché li avete spesi per la finalità, ma perché l'avete spolpato per finanziare il sistema di accoglienza dove i Buzzi, gli Odevaine e chissà quanti altri hanno attinto a piene mani.
2015-10-14	LN	ArrigoniPaolo	Sui pull factors. Nei processi di migrazione umana ci sono i fattori di spinta (i push factor ), come le guerre e le persecuzioni. Ma ci sono anche fattori di attrazione ( pull factor ) che spingono a muoversi per raggiungerle. Ieri il presidente Tusk ha detto che uno dei principali pull factor delle migrazioni è il facilissimo accesso all'Europa. Da qui la necessità di difesa dei confini attraverso la possibile creazione di guardie di frontiera europea. Il problema è che in Italia questi pull factor sono tanti e in continuo aumento. Nonostante la rotta dei Balcani, sono ancora altissimi gli sbarchi in Italia - ahimè - sottaciuti. Siamo allo stesso livello dei 170.000 dello scorso anno e peraltro (lo sottolineo) la trasparenza del suo Governo sui dati è prossima allo zero. Ecco i fattori di attrazione made in Italy. Primo: l'abrogazione del reato di immigrazione clandestina. Secondo: Mare nostrum, prima, e Triton, ora, per la consapevolezza degli scafisti che, lanciata la richiesta di aiuto, sanno che i mezzi aereonavali arrivano sin davanti alle coste libiche per operazioni di salvataggio. Altro che deterrenza per scafisti! Terzo: il sistema di accoglienza per tutti, anche per "migranti palesemente economici". Per loro non solo pranzo e cena pagati dagli italiani, ma vestiario, pocket money, cellulare con scheda telefonica e pretesa della rete wi-fi. Alla fine di settembre erano 98.000 i migranti ospiti per un costo annuo, a regime, di oltre un miliardo di euro. Erano 22.000 nel 2013 e 66.000 nel 2014. Una crescita esponenziale. Dei 98.000, ben 69.000 - il 70 per cento - sono collocati in strutture temporanee (case sfitte, alberghi e resort, magari con piscina) e spesso senza che i sindaci lo sappiano. Molti di loro si lamentano, mentre milioni di cittadini italiani, tra cui tanti anziani, vivono la fame e sono costretti a vivere in automobile. Ora, come nuovo fattore di attrazione, c'è anche la cittadinanza facile con lo ius soli votato ieri alla Camera con una maggioranza molto allargata. La cittadinanza, premier Renzi, non è un omaggio da regalare a chiunque; dovrebbe essere il punto di arrivo di un eventuale percorso di integrazione, non il contrario.
2015-10-14	M5S	FattoriElena	Diciamo quindi che il nostro contributo è stato importante sia internamente che esternamente, avevamo ragione sia internamente, per quanto riguarda la malagestione dell'immigrazione da parte delle cooperative di tutti i colori, avevamo ragione a livello europeo per chiedere quei pochi punti che oggi andate a chiedere anche voi: il superamento del regolamento di Dublino, la costituzione di un sistema di asilo europeo con un mutuo riconoscimento delle procedure d'asilo, i corridoi umanitari, gli hotspot. Sono tutte cose che chiediamo da tempo. Non ci offendiamo se fate vostre le nostre proposte, anzi ci sentiamo corroborati dal fatto che quando governeremo noi avremo delle belle idee e saremo lungimiranti. Passiamo però alla sostanza, perché a me piace stare sul pezzo e dirvi cosa vi chiediamo oggi e cosa vi chiediamo di votare favorevolmente. È vero che l'Europa comincia a pensare che l'immigrazione non sia un problema solo italiano, ma questo - mi dispiace, signor Presidente del Consiglio - non è dovuto alla forza dell'Italia, è semplicemente dovuto al fatto che è iniziato l'inverno e le migrazioni non avvengono più via mare, come pure al fatto che si è intensificata la guerra civile siriana e quindi i profughi dalla Siria preferiscono seguire la rotta dei Balcani, andando così a toccare quei Paesi dell'Est che sono tanto cari alla frau Merkel e che hanno un peso maggiore di noi nello scacchiere europeo proprio per la Costituzione europea germanocentrica. Diamoci, quindi, una regolata. Chiediamo di essere molto più incisivi a livello europeo per portare le istanze di tutta l'area del Mediterraneo; perché solo quando si muovono i Paesi dell'Est, mettendo in difficoltà la Merkel e tutti gli equilibri dei Paesi di quell'area, l'Europa si fa sentire. Cerchiamo una nuova rinascita e una nuova collaborazione tra i Paesi del Mediterraneo. Tra l'altro, il tema è stato oggetto di un affare assegnato in 14ᵃ Commissione e di una risoluzione votata all'unanimità. Questo è il nostro primo punto: il superamento vero del regolamento di Dublino. Infatti, nonostante quanto avete detto, il regolamento di Dublino è ancora vigente, non l'ha superato nessuno; e non lo si supera con le quote, perché anche in questo caso la procedura di analisi delle domande di asilo spetta sempre al Paese di prima accoglienza. Noi, invece, vogliamo un sistema europeo di esame delle domande di asilo. Per quanto riguarda la decisione del Consiglio giustizia e affari interni, che lo scorso 22 settembre ha adottato ad ampia maggioranza la decisione d'istituire misure temporanee nel settore della protezione internazionale, con le famose quote, rilevo che è una misura naturalmente accettabile, ma del tutto insufficiente. Signor Presidente del Consiglio, diciannove eritrei non sono niente. Questa estate sono stata al centro Baobab e a Roma Tiburtina per vedere quanti eritrei ci sono in quei posti; queste misure non bastano, perché quegli uomini sono sottoposti ad un traffico di esseri umani che gestiamo noi, noi italiani (non noi, ovviamente, ma voi, più che altro: noi, per il momento, siamo innocenti e con le mani pulite). Ci piacerebbe avere un suo commento su come sta affrontando questa malavita organizzata, che ancora persiste sul nostro territorio e gestisce gli immigrati facendoci più soldi che con la droga. Chiediamo, quindi, un'azione esterna, ma vogliamo anche una forte posizione sull'azione interna. Come intendete interrompere questo traffico di esseri umani su cui avete lucrato tutti? Il terzo punto del Consiglio europeo è il famoso more for more; vuol dire che andiamo ad aiutare lo sviluppo dei Paesi da cui provengono i migranti che non hanno diritto d'asilo e, aiutandoli, ci facciamo aiutare nei rimpatri. Va tutto bene, ma il problema è interno: se per esaminare la domanda di diritto d'asilo di queste persone ci mettiamo diciotto mesi (perché così lucriamo meglio), è chiaro che il more for more non può funzionare. Quindi, se lei non riforma il sistema interno di domanda d'asilo, il more for more sarà assolutamente inefficiente. Come volete riformare questo sistema? Noi abbiamo delle proposte: abbiamo chiesto di potenziare i centri territoriali in cui si esaminano le domande d'asilo. Vi è un disegno di legge del Movimento 5 Stelle, depositato in 1ª Commissione (e invito la senatrice Finocchiaro a metterlo subito in discussione), scritto in maniera trasversale: viene dalla scuola di legislazione ISLE, è passato attraverso il blog ed è, quindi, un meraviglioso esempio di democrazia partecipata, cui hanno partecipato tutti i vostri assistenti. Se non volete discuterlo perché è del Movimento 5 Stelle, firmatelo voi: a noi non importa, purché questo problema si risolva.
2015-10-14	M5S	FattoriElena	Dico questo per quanto riguarda il tema dell'immigrazione, rispetto al quale il Governo sa benissimo che, al di là delle facezie dei senatori di SEL, può contare sulla nostra attiva collaborazione. Pertanto, i tre punti che proponiamo al Governo di considerare positivamente - e penso che a questo punto non potrà opporre un diniego perché sono condivisibilissimi - prevedono di rafforzare la sua azione nelle sedi europee per avere un sistema comune d'asilo, di sostenere la possibilità che i profughi possano chiedere asilo nei Paesi d'origine (mi riferisco quindi ai famosi corridoi umanitari) e infine il sistema delle quote vincolanti (e non facoltative) mentre si supera il regolamento di Dublino. Ricordiamo infatti che le quote non rappresentano il superamento del regolamento di Dublino.
2015-10-14	M5S	FattoriElena	La ringrazio, Signor Presidente, e ringrazio il Governo. Quattro mesi fa eravamo qui a discutere del Consiglio europeo in cui si sarebbe parlato di emergenza immigrazione ed oggi siamo di nuovo qui a parlare di un altro Consiglio europeo in cui si parla, ancora una volta, di emergenza immigrazione, quindi tutta questa autocelebrazione di come siamo bravi a risolvere i problemi forse la lascerei da parte e direi piuttosto che l'emergenza è diventata strutturale, quindi cerchiamo di stare con i piedi per terra. Il Governo ci dice che era solo a chiedere la revisione del regolamento di Dublino. Noi dobbiamo dire che il Movimento 5 Stelle è stato solo, in questi anni, a chiedere le stesse cose. Nel 2014 abbiamo visto approvare una nostra risoluzione OSCE in cui chiedevamo per l'appunto la revisione del regolamento di Dublino, a dicembre la mozione Di Stefano, in cui chiedevamo al Governo di impegnarsi per il superamento di Dublino: appelli sostanzialmente inascoltati. Quelli che erano soli, quindi, nonostante la demagogia di questo Parlamento che ci addebita chissà quale implicazione nel problema dell'immigrazione, eravamo noi. Il problema noi lo abbiamo sempre affrontato molto intelligentemente, facendo delle proposte per lo più inascoltate. Eravamo soli anche quando andavamo in giro a controllare le varie cooperative di destra e di sinistra che gestivano il fenomeno dell'immigrazione che, come ricordiamo, ha fruttato più soldi della droga. Eravamo soli quando presentavamo degli esposti per l'affidamento scorretto di questi appalti, io stessa ho presentato un esposto anni fa per un affidamento alla cooperativa La Cascina, un'interrogazione a cui il Ministro mi ha risposto che l'appalto è stato dato benissimo, ebbene pochi mesi dopo sono arrivati gli arresti.
2015-10-14	M5S	FattoriElena	Lei ha in parte glissato sul documento dei cinque Presidenti. Anche noi lo abbiamo esaminato, attualmente è in 14ᵃ Commissione. Si tratta del famoso documento dei quattro Presidenti, che adesso è diventato dei cinque Presidenti, perché - bontà loro - hanno inserito il Presidente del Parlamento europeo, unico organo eletto, che magari era l'unico che doveva essere presente in questo testo. Si tratta di un documento che ci lascia un po' perplessi, perché di fatto chiede ai Paesi membri di cedere ulteriormente sovranità in un multistep che comporta prima un'unione economica e monetaria e poi come ultimo step, un'unione politica. Il problema è che stiamo costruendo l'Europa e stiamo perdendo sovranità con una priorità sbagliata: se dobbiamo cedere sovranità, dobbiamo farlo soprattutto per un'unione politica e poi in subordine, forse, se si creerà un'Europa come quella del sogno dei Padri fondatori i quali, con il famoso Club del coccodrillo, durante la guerra avevano sognato un'Europa che non è questa ma è diversa, allora forse si potrà procedere a un'unione monetaria. Quanto alle riforme, sono belle quando sono giuste. Voi vi siete fatti prendere da un'ansia e da un parossismo delle riforme. È un po' come quando quel comico dice che la risposta è dentro di te, ma è sbagliata. Le riforme che state facendo non sono quelle che ci chiede l'Europa. L'Europa ci chiede una riforma del lavoro seria, non dei finti contratti a tempo indeterminato quando sappiamo benissimo che non lo sono; ci chiede una riforma della piccola e media impresa, un rilancio della economia. Noi vi chiediamo il reddito di cittadinanza, l'unico strumento che può veramente rilanciare i consumi; invece voi ci portate delle riforme che vanno in senso contrario. Se voi volete un'Europa più democratica e questa invece ci risponde con una formula più oligarchica, l'unica soluzione è aumentare gli spazi democratici, invece voi li state restringendo. Quindi, a parole dite di volere un'Europa dei popoli, un'Europa della democrazia, ma nei fatti state obbedendo all'Europa delle banche e a quella che vuole cancellare la democrazia. Ciò che vi chiediamo al quarto punto della risoluzione è pertanto di analizzare in maniera coerente il documento dei cinque Presidenti. L'ultimo punto riguarda la questione di Cameron che chiede agli inglesi se vogliono uscire dall'Unione europea. Nella nostra proposta di risoluzione noi chiediamo che si rivedano i trattati affinché ci sia la possibilità di optare se uscire dalla moneta unica, cioè dall'eurozona, o dall'Unione europea e che siano chiamati i cittadini ad esprimersi (è accaduto solo nel 1989). Abbiamo bisogno di sapere cosa pensano gli italiani di questa Europa e solo loro hanno il diritto di decidere che Europa vogliono. Il nostro voto sarà di astensione su tutte le proposte di risoluzione, non perché non ci siano dei punti condivisibili, ma perché ce ne sono alcuni che non possiamo accettare, come legare la riforma costituzionale autocratica a un'Europa democratica. Voteremo ovviamente a favore della nostra proposta di risoluzione e chiediamo al Governo di accogliere almeno i tre punti sull'immigrazione, che coincidono esattamente con quelli della proposta di risoluzione della maggioranza, anche per dare un segno di collaborazione tra tutte le forze politiche. Desideriamo inoltre un ulteriore segno con la calendarizzazione del disegno di legge in 1ᵃ Commissione.
2015-10-14	PD	MaranAlessandro	Signor Presidente, signor Presidente del Consiglio, colleghi, i lavori del Consiglio europeo saranno dedicati alla presentazione del lavoro compiuto sul rapporto dei cinque Presidenti sul completamento dell'Unione economica e monetaria in vista di un più ampio dibattito al Consiglio europeo di dicembre, al processo in corso in vista del referendum britannico e soprattutto al tema delle migrazioni. A questo riguardo, il vertice esaminerà l'attuazione degli orientamenti stabiliti nell'incontro del 23 settembre, concorderà ulteriori orientamenti sulle azioni prioritarie all'interno dell'agenda europea per le migrazioni e farà il punto sui risultati della Conferenza sulla rotta Mediterraneo orientale-Balcani occidentali dell'8 ottobre e sui preparativi per il summit di La Valletta dell'11 e 12 novembre prossimi. Il vertice si concluderà con un appuntamento dedicato a Turchia e Siria e la Germania ha chiesto di aggiungere all'agenda la questione dell'Ucraina. Ecco, la mera lettura dell'agenda del vertice la dice lunghissima sulla stagione che stiamo vivendo, sui nodi che ormai stanno venendo al pettine e su quanto sia intricata la matassa da sbrogliare. A dire vero, la dice lunga anche dell'allegra inconsapevolezza di qualcuno dei nostri colleghi. Bisogna riconoscere che non mancano i passi avanti: sul fronte delle migrazioni, come lei ha giustamente rimarcato, i fatti degli ultimi mesi stanno favorendo la convergenza sulle nostre posizioni non soltanto della Commissione europea, ma anche dei nostri partner principali, a cominciare da Germania e Francia, sia sul fronte interno - sul superamento del sistema di Dublino, che deve restare il nostro obiettivo di breve periodo - sia su quello esterno, di più lungo periodo. La dimensione esterna del fenomeno migratorio e dei rifugiati, infatti, sta assumendo nella percezione dell'Unione e dei singoli Stati membri un'importanza crescente. La comunicazione sul ruolo dell'azione esterna dell'Unione, adottata dalla Commissione il 9 settembre, ricorda che, per affrontare le sfide dettate dalla crisi migratoria e dei rifugiati, occorrono sforzi politici e diplomatici, a cominciare dalla soluzione delle crisi in Siria e in Iraq. Nella sua comunicazione del 23 settembre, la Commissione ha significativamente parlato di un'offensiva diplomatica, fondata su quattro elementi principali: Conferenza d'alto livello sulla rotta Mediterraneo orientale-Balcani occidentali, che si è svolta l'8 ottobre; Conferenza di La Valletta, in programma per l'11 e 12 novembre, come dicevo; maggiore cooperazione operativa con i Paesi terzi; maggiore sostegno alle organizzazioni e agenzie umanitarie. La Conferenza sulla rotta del Mediterraneo orientale e dei Balcani occidentali è stata un'occasione costruttiva di coordinamento fra l'Unione e tutti i Paesi interessati dalla crisi dei rifugiati. Occorre ora che le azioni concordate siano effettivamente portate avanti, con particolare riguardo alla cooperazione con la Turchia, il cui ruolo è centrale. Il successo della Conferenza di La Valletta dev'essere per noi una priorità: dobbiamo al più presto passare all'adozione di concreti progetti di sviluppo, anche di iniziativa congiunta da parte di più Stati membri, indirizzati prioritariamente alla mitigazione delle cause profonde dell'immigrazione. In occasione del vertice di La Valletta potrebbe essere firmato l'accordo istitutivo di un fondo fiduciario di emergenza per l'Africa, che finanzierebbe progetti di sviluppo economico, sicurezza alimentare, gestione dei flussi migratori e governance nelle tre regioni di Sahel, Corno d'Africa e Nord Africa. Al vertice di Malta, l'Unione dovrà sollevare senza remore anche il tema dei rimpatri, componente fondamentale di un rapporto di vero partenariato interno obbligatorio e l'Italia deve lavorare perché si stabilisca una condizionalità positiva tra questi temi e quelli della promozione della migrazione regolare e della mobilità. La lunga marcia dei profughi siriani e iracheni verso l'Europa e il traffico di esseri umani che dalle coste tripoline fa rotta su Lampedusa e la Sicilia ci ricorda anche - come lei peraltro ha sollevato - che la sicurezza nazionale dell'Italia, compresa quella energetica, non può essere garantita senza una visione geopolitica che abbia nel Mediterraneo il suo naturale fulcro. Del resto, che l'interesse nazionale del nostro Paese sia la sponda Sud è stato scritto con chiarezza nel Libro bianco per la difesa ed è stato confermato anche dalle recenti scoperte di gas a largo dell'Egitto, che impongono all'Italia un ruolo di partner strategico per Il Cairo, dal punto di vista sia politico sia di sicurezza comune. La Regione euromediterranea, scrivevamo, rappresenta la principale area di intervento nazionale e deve raggiungere un elevato grado di stabilità e sviluppo democratico nei Paesi che incidono sul Mediterraneo, perché costituisce un obiettivo prioritario per il nostro Paese. Quanto sta avvenendo, bisogna riconoscerlo, e l'agenda dei lavori del Consiglio confermano la validità e la correttezza di questa strategia e la necessità di attuarla fino in fondo. L'agenda del vertice domani, però, ci dice anche che il sistema internazionale costruito dopo la Seconda guerra mondiale è ormai irriconoscibile, come ha detto anche stamattina. Con la crescita della Cina e dell'India e la crescente influenza dei non-state actor (che vuol dire mondo degli affari, organizzazioni religiose, tribù, reti criminali), con l'economia globalizzata, il trasferimento di ricchezza al potere economico senza precedenti nella storia moderna quanto a dimensione, velocità e direzione che è in corso dall'Ovest all'Est del mondo sta emergendo un sistema globale multipolare che è più instabile di quelli che l'hanno preceduto. E trovo stucchevoli le polemiche sulla politica estera dell'amministrazione americana, perché poco importa se la politica estera degli Stati Uniti ci piace o no. Quel che davvero conta è che la loro capacità finanziaria di perseguirla va scemando. Anche il Governo degli Stati Uniti è alle prese con l'invecchiamento della popolazione, con un debito enorme, la sanità, le pensioni. È sulla strada di diventare - come è stato già detto - una compagnia assicurativa domestica, con una occupazione secondaria, la politica estera. Entro vent'anni il servizio al debito pubblico - tanto per fare un esempio - supererà l'intero budget della Difesa e il risultato sarà una leadership con mezzi molto limitati, anche dopo Obama. E la penuria porterà dei vantaggi agli Stati Uniti e anche agli altri Paesi, perché un'era di risorse scarse renderà il Paese meno incline a commettere errori, dall'espansione della NATO troppo ad Est alla disastrosa occupazione dell'Iraq, senza contare che le stazioni di idrocarburi non convenzionali, lo shale gas, condurranno ad un cambiamento decisivo nei mercati energetici globali. E una politica accentrata sulla riduzione della dipendenza nazionale dal petrolio estero può fare, per l'America e per il mondo odierno, quel che fece il contenimento dell'Unione sovietica nel ventesimo secolo. Ma meno politica estera negli Stati Uniti implica anche una perdita per noi, per i non americani. Quando il mondo lamenta che qualcuno deve fare qualcosa, la reazione più immediata e disinteressata non può più venire da Washington, e anche altre politiche di interesse internazionale, come garantire l'accesso globale al petrolio, possono soffrirne. Ovviamente ci saranno dei limiti al ritiro dal mondo dell'America, ma gli USA hanno agito per anni come il Governo di fatto del mondo e, se ora si comportano come un Paese qualunque, il mondo avrà meno Governo. Dico questo perché in tale contesto un paio di domande all'Europa dobbiamo porre. Un paio di domande a noi stessi dobbiamo rivolgere, perché di questo passo l'arrivo della super potenza europea è probabile che coincida con quello di Godot. Se il mondo sta andando verso la formazione di blocchi regionali che svolgeranno il vecchio ruolo degli Stati nel sistema westfaliano; se strutture continentali come l'America e la Cina, e forse l'India e il Brasile, hanno già raggiunto la massa critica, la domanda è molto semplice ed anche brutale: l'Europa ci vuol provare o no? L'Europa vuol provare ad affrontare la sua transizione a rango di unità regionale?
2015-10-15	LN	ArrigoniPaolo	Signor Ministro, purtroppo alle tante parole e agli impegni non seguono fatti per un'efficace azione di prevenzione del dissesto idrogeologico. Il nostro territorio ha assolutamente bisogno di opere di difesa del suolo: dunque bisogna prevedere i finanziamenti. Devo dire che le tempistiche di finanziamento previste nella precedente legge di stabilità sono state disattese. Se ci sono degli enti territoriali che non utilizzano le risorse, a questi enti territoriali queste risorse devono essere portate via. Una notazione: l'Europa consente una flessibilità dello 0,2 per cento, che in soldoni sono oltre tre miliardi di euro, per consentire al nostro Paese di affrontare il tema dell'immigrazione, in particolare il sistema dell'accoglienza. È un paradosso non avere la stessa flessibilità per quella che secondo noi è una priorità maggiore, cioè la tutela del territorio. Per cui temo che il nostro Paese continuerà a sprofondare e che si continueranno a spendere quelle poche risorse per fronteggiare le emergenze.
2015-10-22	PD	ManconiLuigi	Signora Presidente, signor Sottosegretario, non posso esimermi da una preliminare considerazione generale, tenuto conto che la risposta a questa interrogazione arriva dopo oltre dodici mesi dalla sua presentazione. Ciò viene oltretutto reso ancora più grave dal fatto che la materia trattata in questa interrogazione riguardava la libertà personale e quella delicatissima questione, cruciale nella tutela complessiva dei diritti, che è l' habeas corpus, al punto che l'interrogazione aveva ben indicata la notazione del suo carattere urgente. Questo dato, che peraltro è stato già segnalato nella prima interrogazione presentata dalla senatrice Fucksia, mi consente un riferimento generale. Nelle scorse settimane, grazie al contributo efficientissimo e intelligentissimo dei servizi del Senato, ho potuto realizzare un'indagine statistica relativa proprio al sindacato ispettivo e a quella che è la risposta, o meglio la mancata risposta, all'attività svolta dai senatori. Ebbene, una rilevazione statistica relativa a questa legislatura segnala come solo nel 19 per cento dei casi interrogazioni e interpellanze ottengano risposta e che il tempo medio di risposta è di centoventisei giorni. Questo dato - estremamente critico - oggi risulta, a mio avviso, ancora più problematico e degno di approfondimento, dal momento che veniamo da una stagione di dibattito sulle riforme istituzionali, e siamo ancora nel centro di un'attività parlamentare sulle riforme istituzionali, che - è parere praticamente unanime - tende comunque a spostare il baricentro dell'azione legislativa più verso l'Esecutivo che, attraverso decreti e deleghe, assume una funzione preminente rispetto al tradizionale bilanciamento dei poteri tra esecutivo e legislativo. Su questo fatto, che io ritengo estremamente importante - anche perché il sindacato ispettivo rappresenta un'attività cruciale per l'azione pubblica di tutti i parlamentari - ho presentato al Governo un'accurata documentazione, rispetto alla quale ho ricevuto una prima risposta assai accurata e dettagliata da parte del Ministro per le riforme costituzionali e per i rapporti con il Parlamento, nella quale si assumono impegni precisi e si assicura una serie di iniziative tendenti a migliorare la qualità, e in particolare i tempi di risposta, da parte del Governo, all'attività ispettiva dei parlamentari. Su questo, non posso fare altro che dare fiducia e credito a quanto mi è stato comunicato e nei prossimi giorni renderò pubblica questa documentazione perché credo sia interesse di tutti i parlamentari, e in questo caso specifico dei senatori, averne piena conoscenza. Arrivando al merito dell'interrogazione da me presentata (e insieme a me da altri 19 senatori), dichiaro la mia soddisfazione rispetto alla risposta ottenuta, ma voglio precisare come il tema sollevato, al di là dell'episodio che ha dato origine all'interrogazione, e che, appunto, avrebbe meritato una risposta assai più rapida e solerte rispetto ai dodici mesi che ha richiesto, è un tema generale che periodicamente si ripropone, poiché quello della identificazione, in questo caso dei richiedenti asilo, è questione delicatissima. Tanti episodi sono stati, infatti, documentati - senza avere una risposta esauriente come quella oggi fornita dal Sottosegretario - di un uso della forza, quindi del ricorso alla coazione fisica, di fronte alla resistenza opposta dai richiedenti asilo alla rilevazione delle impronte e all'attività di fotosegnalazione. Come ormai è consapevolezza di molti, grazie al dibattito degli ultimi mesi, ciò si deve innanzitutto all'aspetto vincolante e coercitivo imposto dal cosiddetto regolamento di Dublino, attraverso quel vincolo, che fa sì che chi giunge in un Paese europeo, una volta identificato, sia costretto a rimanervi. Questa è una delle procedura essenziali del regolamento di Dublino che ci auguriamo possa essere superata, come ormai molti hanno la sensibilità di pretendere: lo stesso Governo italiano ha detto ripetutamente di aver intenzione di operare perché così sia. Credo dunque che il superamento di quella regola tassativa e vincolante, che tante sofferenze ha determinato, sia il principale incentivo affinché l'identificazione possa avvenire per una libera scelta da parte delle persone interessate e non per il ricorso a meccanismi coercitivi. Mi avvio a concludere, indicando una possibile soluzione, rispetto a condizioni come quelle descritte e a situazioni di massima delicatezza: dobbiamo infatti tener presente che si tratta di procedure spesso invasive e che comunque hanno a che vedere con la tutela dei diritti fondamentali della persona, della sua integrità e quindi, come dicevo in esordio, con la questione fondamentale dell' habeas corpus. Ritengo infatti che sia probabilmente utile che, da parte del dipartimento della pubblica sicurezza e di quello per le libertà civili e l'immigrazione, venga prevista la presenza, all'atto delle procedure di identificazione, di un'autorità terza e dunque di persone che abbiano una competenza professionale nell'assistenza legale, per assicurare che le procedure di identificazione avvengano nel pieno rispetto delle garanzie, che vanno decisamente e incondizionatamente assicurate a tutti coloro che vengono sottoposti a tale procedura di identificazione.
2015-11-20	LN	ArrigoniPaolo	C'è poco per i nuovi investimenti. Ancora irrisorie le risorse per opere di difesa del suolo contro i dissesto idrogeologico. Abbiamo un territorio fragile, che cade a pezzi, che registra continuamente smottamenti, frane, alluvioni. Si opererà ancora troppo sull'emergenza e poco sulla prevenzione. Questi sono gli eventi eccezionali per il quale il Governo doveva battersi in Europa per avere la flessibilità sul bilancio anziché per l'immigrazione! Grave, infine, dopo tutto quello che è successo la scorsa settimana a Parigi, che non si siano volute stanziare subito, qui in Senato, risorse per potenziare l'apparato di sicurezza del Paese e attuare un piano efficace contro l'incalzante minaccia terroristica. Signor Presidente, gli italiani sono molto preoccupati da questo terrorismo di matrice islamica e scioccati dall'alta percentuale di islamici che vivono qui e che giustificano gli attentati di Parigi, dove sono state massacrate 130 persone.
2015-11-20	LN	ArrigoniPaolo	Questo è disumano ed è preoccupante. Gli italiani dovevano essere rassicurati da una scelta immediata e chiara per garantire loro e al Paese la libertà e la sicurezza. Invece, assistiamo con sconcerto alle blaterazioni di membri del Governo e del premier Renzi che pensa di affrontare i tagliagola con il gelato in mano, visto che continua a non proporre soluzioni concrete per arginare il pericolo. Oggi la priorità è la sicurezza dei cittadini. Quindi, Renzi pretenda che l'Unione europea conceda la flessibilità con la clausola degli eventi eccezionali per investire subito un miliardo per la sicurezza e l'antiterrorismo e non per l'immigrazione dove, per il sistema di accoglienza, si sprecano centinaia di milioni per dare per mesi, se non anni, vitto, alloggio e tessera telefonica a decine di migliaia di migranti economici - dunque clandestini - che non scappano da guerre e da persecuzioni. Alla Camera forse si dovrebbe fare qualcosa, ma noi qui oggi licenziamo un testo che segna per il 2016 un taglio di 500 milioni alla missione ordine pubblico e sicurezza. Un vergognoso taglio che dimostra quanto questo Governo sia irresponsabile. Sempre in tema di sicurezza, infine, condanniamo il ridicolo stanziamento di soli 74 milioni per il rinnovo dei contratti per il comparto delle Forze armate e delle Forze dell'ordine. Premiate il loro onorato servizio e i rischi che corrono quotidianamente con meno di 10 euro al mese. È una vergogna! Con queste amare considerazioni, unitamente al vergognoso, umiliante, per il Parlamento, ulteriore ricorso alla questione di fiducia, pur riconoscendo l'impegno per il lavoro svolto in Commissione bilancio da tutti i componenti ed in particolare dalle due relatrici, che ringraziamo unitamente al vice ministro Morando e ai funzionari della Commissione, dichiaro convintamente il voto contrario del Gruppo Lega Nord e Autonomie.
2015-11-20	M5S	LezziBarbara	(ore 12,39) ( Segue LEZZI). È proprio questo modo di agire che noi contestiamo. È vero che sono state rimandate e nel 2016 non ci sono; è anche vero che a legislazione vigente nel 2018 avremo l'IVA al 25 per cento, dal 22 per cento attuale, e quella del 10 per cento salirà al 13 per cento. Ci sono state risparmiate quest'anno, ma purtroppo le lacrime e il sangue ci sono ancora. Mi meraviglio che il senatore Azzollini non metta l'accento su questo punto, perché veramente mi chiedo come lo si possa fare dopo che la Banca mondiale ci ha detto che per l'Italia il total tax rate, cioè il peso complessivo dello Stato (delle tasse) sui profitti delle imprese, è del 64,8 per cento, contro poco più del 40 per cento del resto d'Europa. Mi chiedo allora come fare a non dire che quelle clausole di salvaguardia sono state bloccate anche perché c'è l'operazione decontribuzione. La decontribuzione passa da una norma che era strutturale, in vigore già dal 1990, a una norma spot, transitoria, l'anno scorso, valida per i soli assunti nel 2015, che concede come alleggerimento degli oneri fino a 24.000 euro in tre anni. Adesso si passa ad un'altra norma transitoria per i soli assunti nel 2016, che comporterà un alleggerimento nel prossimo biennio per soli 6.500 euro. Se consideriamo quindi che questo total tax rate, questo 64,8 per cento, per il 40 per cento è determinato dagli oneri contributivi, assicurativi e previdenziali, allora dove sta la risposta del MEF di fronte a una distorsione così evidente? Si parla di competitività delle aziende, ma non si vanno a risolvere i vizi veri di questo Stato, di questo Paese che purtroppo non può respirare e che ancora una volta, con questa legge di stabilità non ha, aria nuova. Durante il passaggio in Commissione si è promesso qualcosa, anche per la questione Sud. Ricordiamo che la decontribuzione era al cento per cento nella norma strutturale proprio per i paesi del Sud, quelli svantaggiati, e per passare a una norma più ampia si sono tolti anche 3,5 miliardi di euro dal Fondo coesione e sviluppo, che per l'80 per cento è sempre per le Regioni del Sud. Allora, su insistenza del Parlamento, si è detto che alla Camera si affronterà il problema del Sud. Ma di fronte al fatto che da una norma strutturale arriveremo comunque a una norma spot (che sia un piccolo credito d'imposta, che sia un anno in più di decontribuzione), in ogni caso non si può non parlare di rapina prima di tutto ai danni del Sud, ma anche ai danni del Nord. Infatti, la norma contenuta nella legge n. 407 del 1990 era strutturale, per le imprese artigiane valeva per tutto il territorio nazionale, e per il 50 per cento prevedeva questo alleggerimento da sempre. Pertanto, in questo modo sicuramente non si risolve il problema. Ho dato un po' un'occhiata agli articoli di oggi sui giornali e di che si parla? Del fatto che sicuramente ci sarà per le imprese agricole un regime agevolato dell'IVA. No, c'era già, ed eravate voi che volevate toglierlo: eravate voi che avete cercato di toglierlo dall'anno scorso. In occasione del dibattito sul DEF l'ho già denunciato, quando dicevo che volevate togliere per recuperare 18 milioni di euro al regime fiscale per i piccolissimi produttori. Già da allora parlavo dell'IMU agricola. Quando Renzi è andato all'Expo con le bandierine della Coldiretti, non ha però detto che l'IMU agricola sarebbe stata tolta solo ai coltivatori diretti o agli imprenditori agricoli professionali. Tutto il resto dei cittadini che possiede un pezzo di terra deve pagare l'IMU agricola, e voi questo dovete dirlo, perché magari molti non lo sanno ed incorreranno anche in multe. Non è stata abolita l'IMU agricola: è stata abolita solo per alcuni settori. Poi si parla tanto del regime dei minimi. Tale regime c'era già, era una norma strutturale e prevedeva il 5 per cento di tasse da pagare sugli utili: utili che sono determinati da ricavi meno costi. Ora, invece (ve l'ho fatto presente di nuovo durante l'esame in Commissione), non ci sarà più il sistema dei ricavi meno i costi, ma ci saranno dei coefficienti di produttività che voi avete fissato e che in molti casi purtroppo non rispondono alla realtà: sono troppo alti, sono degli utili che non esistono. Inoltre, non si sta a guardare il fatto che molti che confluiranno nel regime dei minimi sono cinquantenni che hanno perso il lavoro e che devono essere aiutati non solo per un triennio, ma in maniera strutturale e giusta, aderente alla realtà, altrimenti non ce la facciamo. Del resto, quando si parla di peso fiscale, basta fare due conti e dire che, tra il 2005 e il 2015, il PIL è cresciuto di 144 miliardi e le entrate fiscali di 145 miliardi: lo Stato ha preso più di quanto è stato prodotto in più in questo Paese. E ancora adesso abbiamo cercato di far sistemare quella che è la prima norma del Governo Renzi: quella per cui la Tari adesso prevederà che chi paga deve pagare anche per chi non paga. E quei coefficienti di flessibilità che erano stati concessi per due anni quest'anno scadono. Quindi, quel 50 per cento di flessibilità concesso ai Comuni da quest'anno non ci sarà più e, purtroppo, la Tari aumenterà. Quando il MEF dice che in realtà sta cercando di alleggerire e che alleggerisce comunque la pressione fiscale, non dice che, in realtà, tale pressione è stata sempre (e continua ad essere) trasferita sugli enti locali. Faccio un ultimo richiamo proprio alla replica del vice ministro Morando, in cui si è parlato della Commissione europea presieduta da Juncker, che finalmente è più politica e meno tecnica. È vero e anche noi riteniamo che sia sacrosanto concedere la flessibilità per i costi sull'immigrazione: sacrosanto e civile, perché è civile aiutare prima di tutto chi fugge dalla guerra. Come è anche civile avere un nome, un cognome e sapere chi entra nel nostro Paese: non dopo due anni, ma dopo due settimane, noi dobbiamo sapere se il nostro Paese è al sicuro. Così come è giusto concedere flessibilità sui costi per la sicurezza. Adesso noi dobbiamo mettere in sicurezza i nostri cittadini e le nostre forze dell'ordine devono essere formate ed equipaggiate in modo da affrontare una emergenza. Se però ora la Juncker è una commissione politica, non può non considerare che 10 milioni di poveri, di cui un milione e mezzo di minori, sono un'emergenza da affrontare, come lei stesso ha riconosciuto, signor Vice Ministro. E non lasciamo dire a Boeri che vogliamo concedere il reddito di cittadinanza a Berlusconi. Noi ci riferiamo a una soglia di povertà determinata dall'Istat. Il reddito di cittadinanza è una questione di ragionevolezza e civiltà. Così come quella soglia del total tax rate, che vede 20 punti di differenza con il resto d'Europa, è coerente con quanto chiedo da due anni: un abbassamento della pressione fiscale di 8-10 punti su piccole e medie imprese. Non è detto che questo non comporti maggior gettito. Io sono convinta, invece, che una tassazione ragionevole potrà comportare anche maggior gettito e dare la possibilità di nuovi investimenti, anche pubblici, oltre che privati. Infatti, prima di lanciare numeri come è stato fatto negli ultimi due anni, durante i quali siamo passati da una spending review di 32 miliardi a soldi stanziati per l'edilizia scolastica e per il dissesto idrogeologico che poi non ci sono stati, non diciamo di avere 11 miliardi per fare investimenti, di cui 7 destinati al Sud, quando questi sono soltanto annunci. Non lanciamo delle notizie che poi, in realtà, non trovano riscontro nelle casse. Questo dovremmo portare in Europa: un progetto serio, accompagnato però, di pari passo, da una spending review altrettanto seria. Perché il Governo Renzi con questo disegno di legge di stabilità sta utilizzando a suo piacimento il bicameralismo perfetto, che a questo punto gli conviene, per fare un po' di marchette con i parlamentari senatori e anche con i parlamentari alla Camera: questi ultimi non potevano certo rimanere a bocca asciutta. Altrimenti, si sarebbe continuato a discutere di Sud, di povertà, di piccole imprese, per poi arrivare alla Camera! Invece, no! Abbiamo dato il contentino di Monza e delle aziende di trasportatori della Sardegna. Come può l'Europa crederci, poi? Come possiamo veramente noi puntare i piedi se ancora non riusciamo a bloccare la pratica del mercimonio?
2015-11-25	LN	StucchiGiacomo	Signor Presidente, intervengo solo per dire che il disegno di legge di ratifica in esame riguarda un'area, quella della Somalia, che costituisce una realtà difficile, in cui occorre agire con cautela. La finalità del provvedimento è però positiva e riteniamo che, oltre a quanto detto dal relatore, con interventi di questo tipo si possa cercare di impedire che vi sia un'immigrazione illegale e clandestina dai quei Paesi e si possa fare in modo che a quelle persone sia data la possibilità di continuare a crescere e a vivere in quelle aree, una volta stabilizzate, e consentendo dunque di vivere in pace e di costruirsi un futuro.
2015-11-26	LN	StucchiGiacomo	Signora Presidente, ieri sono intervenuto in discussione generale anticipando il voto favorevole del nostro Gruppo, anche perché iniziative di questo tipo, che tendono a stabilizzare un'area delicata, permettono anche di prevenire certi fenomeni come quello dell'immigrazione clandestina, che è una delle piaghe che assilla - ahimè - non solo il nostro Paese ma tutta l'Europa. Senza aggiungere altro, confermo il voto favorevole del Gruppo della Lega.
2015-11-26	LN	StucchiGiacomo	Signora Presidente, intervengo solo per evidenziare che quello in esame è un accordo importante perché riguarda l'esecuzione delle sentenze di estradizione ed il trasferimento delle persone condannate. Naturalmente, è presente il vincolo del consenso del condannato, che è previsto anche in tutte le ratifiche di accordi simili. Si tratta di un accordo importante anche per via del Paese con cui è stato concluso. Il nostro segretario federale, Matteo Salvini, poche settimane fa si è recato in Marocco e oltre ad aver ricevuto un'accoglienza di tutto rispetto, ha anche trovato un Paese convinto che si possa lavorare assieme, per affrontare tematiche delicate come quelle in esame, oltre che, naturalmente, aspetti di tipo economico e provvedimenti capaci di impedire l'immigrazione clandestina.
2015-11-26	PD	PegorerCarlo	Si ricorda che il Kazakhstan, ex Repubblica sovietica con quasi 17 milioni di abitanti, occupa una posizione geopolitica strategica, crocevia fra la Russia ed il mondo islamico asiatico. Si tratta di un Paese in grande crescita, anche se spesso criticato per pratiche e normative non sempre conformi agli standard internazionali, soprattutto in materia di rispetto dei diritti umani. L'Accordo in esame, composto di 14 articoli, è volto a prevenire, contrastare e reprimere la criminalità organizzata ed i reati ad essa connessi, in particolare il traffico di sostanze stupefacenti, l'immigrazione clandestina, il terrorismo, il traffico di opere d'arte e i reati ambientali in conformità alle rispettive legislazioni nazionali e agli accordi internazionali firmati dai due Paesi. L'articolo 3 individua gli organi competenti all'attuazione del Trattato (per l'Italia il Dipartimento della pubblica sicurezza del Ministero dell'interno). I successivi articoli 4, 5, 6 e 7 elencano le modalità di cooperazione fra le parti, prevedendo - ad esempio - lo scambio di informazioni, di esperti e di tecnologie di lavoro. Ulteriori disposizioni, previste dagli articoli 8-14, prevedono l'intensificazione della collaborazione tra gli uffici nazionali dell'Interpol, le modalità di utilizzo e tutela dei dati personali e la possibilità di respingimento delle richieste di assistenza. II disegno di legge di ratifica si compone di 4 articoli che dispongono, rispettivamente, l'autorizzazione alla ratifica, l'ordine di esecuzione, la copertura finanziaria e l'entrata in vigore. Gli oneri economici sono quantificati complessivamente in circa 100.000 euro annui a decorrere dal 2015, di cui circa 55.000 per spese di missione. L'Accordo non presenta profili di incompatibilità con la normativa nazionale, né con l'ordinamento comunitario e gli altri obblighi internazionali sottoscritti dal nostro Paese, a partire dalla Convenzione contro il traffico illecito di sostanze stupefacenti del 1988 e dalla Convenzione per la repressione degli attentati di matrice terroristica del 1997.
2015-12-10	PD	LoMoroDoris	Signor Ministro, siamo abituati a vederla in Aula e anche a interloquire con una capacità reciproca di ascolto; mi sforzerò di fare domande e di aspettare risposte, mantenendo però il tono cui siamo abituati. Sul tema specifico un elemento sicuramente pregevole della riforma che questo Parlamento ha varato e che lei ha fortemente voluto porterà a regime a vedere unificato sul territorio l'interlocutore del cittadino. Questo, secondo tutti noi, è un elemento di pregio che portava già dall'inizio in sé una problematicità. È chiaro che bisognerà rendere compatibili l'unicità nel soggetto che rappresenta sul territorio lo Stato con le competenze richieste nelle varie materie. Nello specifico, entrando in questo tema in attesa dei decreti attuativi, la domanda è la seguente. Sul territorio italiano c'è sicuramente l'emergenza immigrazione, ma c'è anche l'emergenza criminalità organizzata, quindi vi è la necessità di rafforzare le risposte sul territorio. Come Commissione lo abbiamo verificato nell'indagine conoscitiva che stiamo conducendo, anche attraverso la conoscenza delle abitudini e di ciò che succede all'estero: siamo stati in Francia e in Austria e abbiamo visto le criticità di quei territori e anche le nostre. Ciò che certamente emerge con evidenza è che ci deve essere una risposta più forte dello Stato centrale e tale risposta non può che passare dagli uffici periferici. Pertanto, in questo disegno che noi continuiamo a condividere, come peserà la necessità di avere una risposta più concreta e più forte sul territorio a queste domande? Come adattiamo il modello unico, che ovviamente dovrà riguardare tutta l'Italia, con questa esigenza, che è più specifica in alcuni territori piuttosto che in altri?
2015-12-16	LN	CentinaioGianMarco	Lei, Presidente, si presenta all'attenzione dei suoi partner europei con problemi aperti. RENZI, presidente del Consiglio dei ministri. Era una battuta. CENTINAIO (LN-Aut). Sì, l'ha capita adesso? Ci vuole un po' per capirla. Le mando un tweet, Presidente, per fargliela capire! Lei si presenta con tre problemi aperti, tra cui, sicuramente, un problema importante, quello dell'infrazione per i tempi lunghi di identificazione dei cosiddetti profughi. Occorre da un anno a diciotto mesi per essere ricevuti dalla Commissione territoriale e da quarantacinque giorni a quattro mesi per avere il responso; in caso di espulsione, quindi di esito negativo, il ricorrente può ripetere lo stesso iter. È normale, quindi, che l'Europa ci stia riprendendo per questi tempi lunghissimi. Il problema è che questi dati non sono forniti dalla Lega, ma dai tecnici che lavorano e che si occupano quotidianamente della problematica dell'immigrazione. Lo sanno tutti in Italia, giornalisti, politici, tutti, tranne, purtroppo, il suo Ministro dell'interno, che - ahimè - è ancora lì ad occupare indebitamente quella cadrega.
2015-12-16	PD	FinocchiaroAnna	Vogliamo riconoscere una volta per tutte che, proprio in ragione del fatto che l'Italia è stato un Paese così esposto al fenomeno migratorio e che ha risposto con tanta generosità e anche con tanta capacità - diciamolo - la nostra partecipazione all'elaborazione delle politiche in materia di immigrazione è stata così efficace e riconosciuta - lasciatemelo dire - da tutti i Paesi europei? La Commissione affari costituzionali, che presiedo - e i colleghi membri, di tutti i Gruppi, possono testimoniarlo - sta svolgendo un'indagine conoscitiva che sta anche toccando le varie capitali europee e non c'è un Paese in cui venga disconosciuto il ruolo che l'Italia ha esercitato e sta esercitando, sul campo e nella costruzione delle politiche europee.
2015-12-16	PD	GuerrieriPaleottiPaolo	Signor Presidente, colleghi senatori, signor Presidente del Consiglio, come lei ha ricordato, sul tavolo di questo importante summit europeo i temi dell'immigrazione, della sicurezza e dell'unione economica e monetaria saranno centrali. Qualche tempo fa la cancelliera tedesca Angela Merkel ha detto che solo trovando un accordo europeo su un meccanismo che consenta di ridistribuire equamente i flussi di immigrazione potremo salvare l'area di Schengen e quindi la possibilità di un spazio di mobilità intraeuropeo libero da passaporti e da barriere. Il presidente della Commissione europea Juncker ancora più recentemente ha detto che, se Schengen dovesse fallire e ridiventare uno spazio segmentato a livello nazionale, anche l'euro e l'accordo monetario sarebbero destinati a fallire. Ecco, credo che l'esistenza di questo legame sia assolutamente un dato di fatto e che euro, rifugiati e Schengen non siano solo delle crisi e delle emergenze che si sono susseguite in questi mesi, una a ridosso dell'altra, ma siano in qualche modo delle emergenze che si sommano e interagiscono. Questo legame è tanto più evidente perché c'è un elemento in comune tra euro e Schengen; questo elemento è che sono progetti incompiuti, che l'Europa in qualche modo ha lasciato a metà. Si tratta quindi di casi, prendiamo l'esempio dell'euro, in cui è stata varata la moneta unica, ma le banche e i bilanci statali sono rimasti separati. E così, quando è scoppiata la crisi, non avevamo strumenti e meccanismi per intervenire, per gestire la crisi a livello federale e per trovare una soluzione. Ci abbiamo messo cinque anni, con grandi costi e sacrifici, e siamo ancora purtroppo alle prese con molti di questi problemi. Ora, credo che non dobbiamo ripetere lo stesso errore con Schengen e con i problemi dell'immigrazione e della sicurezza. Anche Schengen è un'opera incompiuta: in qualche modo ci muoviamo liberamente in quest'area, ma il problema è che, nel disegnarla ci siamo dimenticati di mettere in comune servizi di intelligence e polizia. Quindi, in qualche modo, ci siamo anche dimenticati di trasferire parte dell'autorità di controllo sulle barriere esterne al centro, a livello europeo. Tutto ciò, come sappiamo, rende difficile garantire un livello adeguato di sicurezza ai cittadini europei. C'è un pericolo, quando delle unioni restano incompiute: esse corrono il rischio di disintegrarsi. Per questo l'unica possibilità, come lei ha detto, e la sola realistica oggi è in qualche modo quella di un'Unione che si doti finalmente e realizzi quelle politiche necessarie di cui è stata finora priva. Ma sappiamo che ciò non è affatto scontato. Per quanto riguarda i problemi dell'immigrazione e della sicurezza, c'è chi pensa di smantellare Schengen e di tornare in qualche modo a sistemi di sicurezza nazionali, pensando che questa possa essere una soluzione. Naturalmente politicamente sarebbe una scelta facile: si tratta di portare a compimento a livello domestico certi cambiamenti. Tornerebbero così queste barriere tra Paesi. Tuttavia, oltre al fatto che, per le ragioni che lei ha illustrato, non funzionerebbero come diga contro il terrorismo, si tratterebbe del più inefficiente dei meccanismi. Stiamo parlando di Paesi che dovrebbero ricostruire questi sistemi a livello nazionale. Per queste ragioni, credo che il suo Governo abbia fatto bene ad auspicare, pensare e presentare come inevitabile la seconda strada, cioè l'intervento volto a rafforzare l'accordo di Schengen a livello europeo con la costruzione di una capacità di intelligence europea ed un controllo congiunto che funzioni a livello di frontiere esterne. Vi sono alcune prime proposte della Commissione in questa direzione, ma occorrono risorse. È stato stimato che nel 2015 gli Stati Uniti spenderanno 35 miliardi di dollari per difendere le proprie frontiere, contro i 140 milioni di euro attualmente gestiti da Frontex per la sicurezza dei nostri confini. È quindi giusto che, come reazione per fronteggiare l'emergenza, a livello nazionale si siano attivate delle risorse e si sia cominciato a spendere. È però evidente che ciò non sarà sufficiente. Visto l'ammontare di risorse, dobbiamo aumentare la capacità di spesa dell'Unione europea, anche emettendo debito federale. Per una finalità di questo genere, è infatti pienamente legittimo mettere risorse in comune per affrontare un problema comune. Naturalmente è evidente che, affinché una strategia di questo genere si realizzi, occorrono una visione, uno sguardo lungo e, soprattutto, un rafforzamento anche sul piano economico. Torniamo dunque al legame con l'euro e all'unione monetaria. Anche nel caso dell'unione monetaria si sono fatte dellecose, ma non dimentichiamo che permangono criticità e rischi tali da non escludere la possibilità a medio termine di una rottura. Anche in questo caso, è quindi necessaria una strategia di riforme. Sono in molti a riconoscerne l'esigenza ma, come sappiamo, ciò non ne rende meno difficile l'introduzione. Ciò che manca - sono d'accordo con lei, presidente Renzi - è soprattutto un disegno strategico sulla crescita e sullo sviluppo dell'area dell'euro e dell'Unione europea per battere populismi d'Europa. È infatti vero che il populismo è un po' ovunque alimentato soprattutto da fattori economici, dalla disoccupazione e dalla povertà, che rappresentano una forte spinta. Se guardiamo alle zone dove in Francia il Fronte Nazionale ha ottenuto più voti, ci accorgiamo che sono le più depresse e con condizioni di vita più disagiate. Come sappiamo, questo tema è da troppo tempo sul tavolo di Bruxelles (da prima della crisi greca) e, affinché diventi operativo, dobbiamo uscire dalle politiche sbagliate fin qui condotte e rilanciare il tema della governance e della capacità di decisione a livello europeo. Per concludere e riassumere il legame tra Schengen ed euro, si tratta di due integrazioni incompiute e, se dovessero rimanere tali, il rischio sarebbe quello di una dissoluzione dell'Europa. Il processo va quindi portato avanti e completato, ma per questo occorre un cambiamento profondo dell'Unione europea e dimostrare che i sistemi dell'Europa e la messa in comune di certe politiche sono utili ed efficaci se usati con forza e determinazione. In qualche modo bisogna convincere i cittadini europei, sempre più scettici, che mettere insieme risorse e strategie in Europa può rappresentare un valore aggiunto. È vero, in questa fase il nostro Paese può svolgere un grande ruolo, cercando di colmare il vuoto e la profonda sfiducia tra Paesi che oggi esistono. Abbiamo bisogno naturalmente di risorse. Sarà molto difficile, ma credo che sia l'unico modo per scongiurare il rischio che il processo di unificazione e di integrazione si fermi a metà o viva un pericoloso regresso.
2015-12-17	FI	BerniniAnnaMaria	Il tempo passa in fretta quando ci si diverte, ma sarebbe stato troppo in fretta in questo caso. Dicevo che sarebbe stata un unicum assoluto l'idea di proporre una riforma della RAI attraverso un decreto-legge; una riforma che, peraltro, ripeto, tocca de minimis - e lo vorrei ribadire in maniera molto chiara - la legge Gasparri, che ha dimostrato in questi dieci anni di saper superare tutte le prove d'esame, tutte le prove di maturità, sia nella sua fase applicativa, sia nel confronto con la Corte costituzionale. Questo è fondamentale, colleghi. Infatti, voi ricorderete che nel 2004 e nel 2005 - io lo ricordo dalla mia postazione - alcuni colleghi costituzionalisti aderirono ad appelli, come «Articolo 21». Ricordo l' ex collega, ex presidente della RAI, Zaccaria, che fece, attraverso l'associazione «Articolo 21», un appello parlando della gestione autocratica della RAI da parte del direttore generale che, come configurato dalla legge Gasparri, è nulla rispetto all'amministratore delegato, così come configurato da questo disegno di legge. Mi sia ora consentito - anche per evitare, signora Presidente, che la campana suoni per me questa volta - di fare riferimento soprattutto a due aspetti in questo disegno di legge che mi inquietano moltissimo; anzi tre, perché ci metterei dentro anche il canone. Ne ha parlato prima il collega Gasparri e potremmo smarcare subito il tema del canone, che è quello che mi incuriosisce più di tutti. Collega Ranucci, per quale motivo, in una riforma che si vuole - sempre in quell'afflato di comunicazione e propaganda che è caratteristico di questo Governo, per cui a roboanti annunci seguono minimi risultati - organica della RAI non si inserisce anche la regolamentazione del canone, che si inserisce, invece, nella legge di stabilità? Oltretutto è una regolamentazione travagliatissima: non si capisce se lo pagheremo dal primo bimestre del 2016 o se magari, per motivi elettorali, visto che ci sono le elezioni amministrative, cominceremo a pagarlo da luglio. Lo dico così, en passant, tra di noi che dovremmo essere legislatori: trasformiamo anche una imposta di scopo in una tariffa, cosa abbastanza brutale sotto il profilo fiscale. Ma cosa ci importa? Ormai violiamo la Costituzione e i Regolamenti parlamentari, cosa ci importa di trasformare un'imposta in una tariffa? È niente rispetto a quello che stiamo facendo. Ma in questo afflato iconoclastico che caratterizza voi della maggioranza (noi della minoranza, sinceramente, cerchiamo, con la scarsa potenza dei nostri numeri, di opporci a questo slancio iconoclastico), anche il canone viene trattato in maniera molto curiosa, soprattutto perché, se la maggioranza avesse voluto veramente ridurre il canone, questo era il momento per farlo; invece, questo è il momento in cui il canone viene inserito in bolletta e ci sarà un extragettito di un miliardo di euro che, come giustamente ricordava il collega Gasparri, non si sa bene a cosa e a chi sarà destinato, visto che normalmente le destinazioni sono plurime. Ricordate la clausola di flessibilità europea? È partita prima per la sicurezza e l'immigrazione, poi è passata a qualsiasi cosa: investimenti, polizia, cultura. È tutto multidestinazione, peccato che, poi, le poste siano sempre quelle e di solito non siano sufficienti neanche per la primigenia destinazione. Altro tema che vorrei trattare, signora Presidente, (cerco di evitare di essere indisciplinata) è quello del consiglio di amministrazione. Si è molto parlato dell'amministratore delegato e su quello mi riserverei, in parte, un rimando alle osservazioni critiche, che condivido in pieno, dei colleghi che mi hanno preceduto; vorrei, invece, concentrarmi sul rischio che la nomina del consiglio d'amministrazione, secondo questo disegno di legge, porterà in termini di pluralismo. Ho detto che la comunicazione attraverso il servizio radiotelevisivo, finché sarà un servizio pubblico o gestito da un concessionario privato, purché appartenente alla mano pubblica, è un servizio di natura sociale, che deve rappresentare tutti noi. Il consiglio di amministrazione passa dunque da nove a sette membri, con una risibile modalità di contenimento delle spesa: prevedere due consiglieri d'amministrazione in meno non è che sia molto una spending review. Colleghi, mi direte che, come diceva ieri il presidente Renzi, anche gli 80 euro contano, ma dipende se si danno veramente e come si allocano. Il problema vero è che questi sette - anziché nove - consiglieri di amministrazione rischiano, per il combinato disposto di quella "straordinaria" riforma costituzionale che stiamo approvando e della legge elettorale, di essere tutti dello stesso colore. Per la maggioranza della Camera dei deputati e per questo Senato dopolavorista regionale, che sarà tendenzialmente monocolore, rischiamo di avere almeno sei consiglieri della RAI, lasciando fuori quello eletto dalla rappresentanza dei dipendenti della RAI, dello stesso colore politico. Voi questo lo chiamate pluralismo? Concludo, signor Presidente, senza nulla voler dire della figura del capo del consiglio d'amministrazione, ovvero dell'amministratore delegato, che ha connotazioni ben più autoritarie e autocratiche, che però la sinistra - riconosco anche in questo caso la presenza di persone che hanno fatto osservazioni molto vigorose sulla legge Gasparri, che ora tacciono - singolarmente silente e sicuramente strabica, in questo momento non vede più. Attenzione, perché se non faremo una riflessione critica su quello che stiamo approvando, rischieremo ancora una volta di fare danni, che ora vediamo sulla carta, ma che presto vedremo applicati ad una realtà, peraltro destinata ad essere sempre più multimediale, interconnessa e importante, rispetto alla quale noi tutti colleghi, e soprattutto la maggioranza, avremo una grande responsabilità in futuro.
2015-12-22	LN	ArrigoniPaolo	Il Premier all'esordio l'aveva imperniata sull'eliminazione della TASI e dell'IMU agricola. Poi, in seconda lettura alla Camera, ma solo dopo gli attentati di Parigi, è stato aggiunto un miliardo per la sicurezza e, secondo la logica renziana, altrettanto per la cultura. Queste ultime due misure sono forse caratterizzate da una programmazione pluriennale? Assolutamente no. Sono interventi una tantum validi per il solo 2016, come i 500 milioni per la cybersecurity, la strumentazione delle Forze dell'ordine, oppure come il bonus di 80 euro per il personale delle Forze dell'ordine, dei Vigili del fuoco e delle Forze armate, con cui il Premier - ma è un povero illuso - ha pensato di tener buoni gli operatori in pendenza del rinnovo contrattuale. I nostri uomini in divisa, che devono proteggere i nostri cittadini e il Paese, costretti ad autotassarsi per pagare i giubbotti antiproiettili o per fare la manutenzione delle macchine di servizio, meritano serietà e ben altro che questa mancia. Mi domando e vi chiedo se per garantire al Paese un efficace apparato di sicurezza ci si possa affidare a misure una tantum. No. Una cosa è certa, se non ci fosse stata la strage di Parigi, avremmo licenziato un testo, quello del Governo, che segnava per il 2016 un taglio di 500 milioni alla missione ordine pubblico e sicurezza, un'ipotesi di taglio irresponsabile che dimostra quanto questo Governo sia superficiale. Affermate che si tratta di una manovra espansiva. Sì, ma si tratta di espansione del debito, infatti il saldo netto da finanziare è di 35,4 miliardi, coperto quasi esclusivamente con ricorso a maggior indebitamento. Siete degli irresponsabili, ma comunque siete coerenti, cioè in linea con i 300 miliardi di incremento del debito creato dal 2011 ad oggi con i Governi dei nominati, sostenuti dal PD, cento dei quali registrati durante l'Esecutivo Renzi, di cui 20 solo nell'ultimo mese. Questa è la cruda realtà, altro che risanamento dei conti pubblici del Paese! Oggi, dopo aver dato dell'irresponsabile all'ultimo Governo eletto dai cittadini, quello di Berlusconi sostenuto dalla Lega, quando tolse dal 2009 l'ICI sulla prima casa, il PD cambia idea e, dopo avere reintrodotto dal 2012 con Monti la patrimoniale sulla prima casa, oggi vira di 180 gradi. In quattro anni, con la scelta sciagurata di avere introdotto l'IMU, si è passati da un gettito ICI di 9,2 miliardi del 2011 ad un crescendo di gettito IMU che ha toccato la punta di 25 miliardi nel 2014 e nel 2015. In questi quattro anni sono stati sottratti agli italiani, a famiglie, artigiani, professionisti e imprese 15 miliardi in più ogni anno, per un totale di extra prelievo di circa 60 miliardi; un prelievo forzoso, ottenuto chiamando i sindaci a fare gli esattori per conto dello Stato, che ha accelerato drammaticamente la crisi del mercato immobiliare, determinato la chiusura e il fallimento di migliaia di imprese del settore edilizio, con la conseguente perdita di centinaia di migliaia di posti di lavoro. Bravi, complimenti! Questa è la pesante eredità e la grossa responsabilità dei tre Governi dei nominati Monti, Letta, Renzi e dalla principale forza politica in loro sostegno: il Partito Democratico. Dal 2016, senza TASI dunque, la patrimoniale su case e capannoni scenderà, ma resterà abbondantemente sopra i 21 miliardi l'anno, un gettito molto lontano dai 9 del 2011. Noi della Lega Nord siamo per la riduzione delle tasse sulla casa, ma ribadiamo che non condividiamo la copertura finanziaria con il ricorso a maggior debito. Dove è la tanto strombazzata spending review, ancora una volta fallita, come certificato dalle dimissioni del professor Perotti, la spalla Gutgeld, l'ultimo dei tanti commissari che hanno fallito? Altro che spending review, in molti casi il Governo pratica la " spending di più", a partire dalla gestione dell' immigrazione, una materia su cui continuiamo a prendere dall'Europa sberle assolutamente meritate. Altro che Italia che detta l'agenda europea sull'immigrazione. Riceviamo sberle per i mancati fotosegnalamenti dei clandestini che a migliaia continuano a sbarcare sulle nostre coste; sberle per i lunghissimi tempi per l'esame delle richieste di asilo che fanno esplodere il sistema di accoglienza, per la felicità - visto l'enorme affare economico - di cooperative, privati e albergatori falliti. Quello del sistema di accoglienza è un problema che sta esplodendo e a cui doverosamente bisognerebbe mettere mano con un numero maggiore di commissioni e di uomini per le valutazioni delle richieste di asilo, istituendo nei tribunali ordinari, ai quali si fa ricorso, delle sezioni speciali per l'asilo e dunque procedendo ai rimpatri per quanti non ne hanno diritto. Di questa programmazione non c'è nulla nel disegno di legge di stabilità. Anzi, con la bocciatura dell'emendamento presentato dalla Lega Nord, che destinava soldi al fondo rimpatri, è stata smascherata la volontà di Governo e maggioranza che, nonostante i proclami, è quella di non voler rimpatriare i clandestini. Un assurdo. Niente soldi al fondo rimpatri, ma solo soldi per l'accoglienza: una follia costata quest'anno complessivamente la cifra di 3,3 miliardi di euro (lo dice il ministro Padoan e non la Lega Nord), che aumenterà a 4 miliardi nel 2016. In questo modo, due clandestini su tre continueranno a beneficiare di un asilo cui non hanno diritto. Stiamo parlando di decine di migliaia di soggetti che, dopo aver goduto di vitto, alloggio e telefono gratis per mesi ed anni, continueranno a stare illegalmente sul nostro territorio. Non solo sicurezza e cultura: alla Camera dei deputati è stato inserito anche il famigerato decreto salva banche. Si tratta di un provvedimento fatto alla chetichella dal Governo che, con una grave scelta politica, ha preso il capitale di Banca Etruria, Banca delle Marche, CariFerrara e CariChieti e lo ha fatto confluire nella bad bank, decidendone una svalutazione dell'83 per cento. Nel giro di pochi giorni questo provvedimento è esploso nelle mani di Renzi e della Boschi, visto che dalla sera alla mattina ha lasciato sul campo tante vittime: oltre 100.000 risparmiatori, tra azionisti ed obbligazionisti subordinati, che hanno perso i risparmi di una vita. Il fondo di solidarietà di 100 milioni di euro previsto tardivamente dall'Esecutivo è decisamente insufficiente ed è goffa la giustificazione del Governo sulla sua esiguità per evitare di essere accusati dall'Unione europea di esercitare aiuti di Stato. Perché la Germania ha potuto impiegare valanghe di miliardi per salvare le proprie banche (anche con i soldi degli italiani), mentre l'Italia no? Perché ieri il Governo portoghese ha salvato una banca prevedendo un esborso di quasi 2 miliardi di soldi pubblici, evitando l'azzeramento per gli obbligazionisti subordinati? Continuiamo a registrare comportamenti non omogenei tra i vari Paesi dell'Unione europea e l'Italia ha assunto la decisione peggiore. La cifra di 100 milioni per il fondo di solidarietà è troppo bassa. Gran parte di queste risorse verrà spesa per pagare l'arbitrato e poco resterà per risarcire i risparmiatore truffati. Cantone, il prezzemolo chiamato da Renzi per ogni cosa (in questo caso anche per l'arbitrato), garantirà pure l'imparzialità, ma non potrà garantire il ristoro integrale dei risparmiatori truffati. La Lega Nord chiedeva molto di più per il ristoro degli obbligazionisti e anche degli azionisti. Il Governo ha invece dimostrato di voltare le spalle a famiglie ed imprese che hanno perso tutto, prima ingannate dalla propria banca che ha tradito la loro fiducia ed ora rovinate dal Governo. È scandaloso che questa decisione sia stata assunta pochi giorni dopo che l'Esecutivo Renzi ha recepito la direttiva europea sulle banche con una normetta che ha tolto ai risparmiatori la possibilità di esercitare il diritto di rivalsa nei confronti dei cattivi amministratori responsabili di questi fallimenti. La coppia Renzi-Padoan ha di fatto creato un pericoloso precedente che mina la liquidità dell'economia reale. Figuriamoci cosa accadrà dal prossimo 1° gennaio, quando scatteranno le nuove regole del bail-in, che faranno pagare il prezzo del salvataggio di una banca a rischio fallimento non solo ad azionisti ed obbligazionisti, ma anche ai correntisti. Dal prossimo gennaio anche un semplice rapporto con la banca sarà considerato rischioso, con risvolti negativi sulla raccolta e, dunque, sul finanziamento degli stessi istituti di credito, che quindi ridurranno automaticamente le linee di credito a famiglie ed imprese. Il bail-in deve essere assolutamente cambiato, anche se capiamo che può essere funzionale a qualcuno in Europa per prosciugare gli elevati risparmi degli italiani, oppure funzionale a qualcuno in casa nostra per dirottare i risparmi degli italiani dalla propria banca a Poste Italiane, guarda caso, società non soggetta al bail-in, oggi più orientata alla finanza che allo storico servizio universale - infatti, ha chiuso molti uffici postali - per la gioia di Cassa depositi e prestiti e di chi la controlla (il Governo), magari per finanziarie operazioni scellerate o discutibili come la realizzazione del ponte sullo Stretto. Insomma, la Lega vuole vederci chiaro. Vogliamo che si costituisca subito la Commissione di inchiesta sul crack delle quattro banche, richiesta ufficialmente insieme a Forza Italia. Una Commissione di inchiesta che accerti le irregolarità e le truffe e soprattutto individui i responsabili che devono pagare, come proprio ieri ha chiesto anche il Presidente della Repubblica che è intervenuto dopo giorni di silenzio. No, Presidente, non ci siamo, questo disegno di legge stabilità non ci piace, non solo per la parte del debito ma anche perché si è persa un'occasione per attuare misure importanti. Non avete rivisto la legge Fornero, principale impedimento all'ingresso dei giovani nel mondo del lavoro, e nemmeno risolto definitivamente il problema degli esodati creato da quella infausta legge. Non avete toccato il problema dei pensionati, che sono alla fame: più di quattro su dieci ricevono un assegno inferiore ai mille euro, e non lo dice la Lega, ma il bilancio sociale dell'INPS, secondo il quale, dei 15 milioni di pensionati, quasi due ha assegni inferiori ai 500 euro; e questi stanno ancora aspettando il bonus di 80 euro promesso nel 2014 dal Governo Renzi. Alle Regioni avete previsto ancora tagli, oltre alla compressione del fondo sanitario, rispetto alle promesse. Tagli ancora lineari, senza l'applicazione dei costi standard, a cui - ricordo - si aggiungono gli altri 7,7 miliardi che discendono da precedenti provvedimenti. Grave per noi è la bocciatura dell'emendamento a firma della Lega che chiedeva di escludere dal computo ISEE le indennità di accompagnamento per disabili e malati gravi. Renzi afferma che dietro alla stabilità non ci sono marchette, ma c'è un disegno organico. Tutte balle: la manovra è piena di marchette, mance e favori; tantissime voci, anche da poche migliaia di euro, per tutti. È un ritorno ad una disgustosa prassi degna della Prima Repubblica; è un nuovo assalto alla diligenza, che porta con sé un forziere ormai vuoto, condotta maldestramente dal cocchiere Renzi. Concludo, Presidente, esprimendo, a nome del Gruppo Lega Nord e Autonomie, gli auguri di buon Natale e di un sereno 2016 ai nostri due marò, Latorre e Girone. È già il quarto Natale - da quel lontano febbraio 2012, in cui furono arrestati in India - che trascorreranno privi della libertà che questo Governo non è stato ancora in grado di garantire loro.
2015-12-22	PD	ToniniGiorgio	Signor Presidente, credo sia doveroso aggiungere due brevi considerazioni rispetto all'intervento svolto dal senatore Malan che in qualche modo, se lasciato senza risposta, metterebbe in discussione anche la correttezza del lavoro svolto in Commissione bilancio nella giornata di ieri. La prima riguarda la questione dei saldi che è stata affrontata nella relazione al Parlamento presentata dal Governo nello scorso mese di ottobre. In tale relazione si dice, tra l'altro, che nel 2016 in particolare le misure disposte con la legge di stabilità produrranno un aumento dell'indebitamento netto nelle amministrazioni pubbliche pari a circa 0,4 punti percentuali di PIL e cioè un indebitamento del 2,2 per cento anziché dell'1,8 per cento prospettato nel DEF 2015. Tale valore, si legge sempre nella relazione al Parlamento, salirebbe fino al 2,4 per cento del PIL ove fosse riconosciuto in sede europea un margine di flessibilità a compensazione delle spese e degli impatti economico-finanziari dell'ondata di immigrazione. Il disavanzo strutturale peggiorerebbe di 0,4 punti percentuali di PIL in entrambi gli scenari, perché le spese connesse all'immigrazione sarebbero considerate straordinarie e perciò non indicative del trend sottostante di finanza pubblica.
