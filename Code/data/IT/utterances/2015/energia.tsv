2015-01-07	PD	MartiniClaudio	Signor Presidente, colleghe senatrici e colleghi senatori, esprimo a nome del Gruppo del Partito Democratico e penso dell'intera Assemblea il dolore e lo sgomento di tutti noi per le notizie tragiche e sconvolgenti che giungono da Parigi. Abbiamo assistito ad un attacco terroristico violento, condotto da tre uomini incappucciati ed armati di fucili e lanciarazzi contro la sede del giornale satirico «Charlie Hebdo». Essi hanno fatto irruzione e sparato a giornalisti e disegnatori e poi ai poliziotti che cercavano di bloccarli. Il conto delle vittime è altissimo: ad ora si parla di 12 morti, tra i quali il direttore del settimanale Charbonnier, i tre più importanti vignettisti, conosciuti in tutto il mondo, Cabu, Tignous e Wolinski, e l'economista Bernard Maris, che era uno dei collaboratori di «Charlie Hebdo». Vi sono 20 feriti di cui cinque gravi, tra la vita e la morte. La matrice più probabile è quella terroristica, proveniente da gruppi estremisti islamici. Lo direbbero le testimonianze, secondo le quali durante l'assalto sono state pronunciate e urlate le parole «Vendicheremo il Profeta!» e «Allah è grande!». Al di là dell'aggiornamento sulle informazioni si tratta di una strage gravissima, che può avvelenare ulteriormente un clima di tensione che non si allenta. Oggi anche ad Istanbul abbiamo assistito ad un altro episodio gravissimo. Esprimiamo cordoglio, solidarietà e condanna assoluti, vicinanza alle famiglie, ai colleghi di lavoro di «Charlie Hebdo», alle istituzioni ed al popolo francese. Abbiamo letto l'annuncio di riunioni urgenti del Comitato di analisi strategica promosse dal nostro Governo. Crediamo giusto e necessario far scattare anche in Italia tutte le misure di vigilanza e di intelligence e chiediamo che il ministro Gentiloni venga quanto prima alle Camere, a riferire sui fatti e sulle iniziative dell'Italia e dell'Europa contro il terrorismo internazionale. Per una strage di questo tipo, la più grave in Francia da oltre cinquant'anni, non ci sono ovviamente motivazioni plausibili. Non è accettabile, non è tollerabile che tale barbarie sia scatenata in nome dell'indignazione di fronte alla satira giornalistica. La libertà di stampa e anche di satira è una delle colonne portanti del sistema democratico, uno dei suoi valori base. «Charlie Hebdo» era già stato oggetto di minacce e di attacchi, era protetto e il presidente Hollande ha detto: «Altri attacchi sono stati sventati». Tutto ciò è dunque per tutti noi, per le istituzioni democratiche italiane ed europee, un fortissimo richiamo alla lotta intransigente ed intelligente contro il terrorismo, fatta di tutte le misure di sicurezza, di protezione e di prevenzione necessarie e fatta anche di una politica estera di difesa e di cooperazione più ambiziosa, più efficace, più unitaria e coerente. Concludo, signor Presidente, dicendo che occorre isolare il fanatismo all'interno del contesto culturale che lo produce. Se la matrice è islamica, bisogna lavorare per separare i terroristi dalle grandi masse di uomini e donne musulmani che in tanti Paesi stanno cercando la strada per un nuovo sviluppo ed una nuova civiltà democratica. Serviranno dunque energia ed intelligenza, inflessibilità con i violenti e capacità di dialogo superiori nel Mediterraneo e nel Medio Oriente. Anche qui servirà più politica, di largo e lungimirante respiro, e più Europa. Non è una questione dei francesi, a cui ci cingiamo con grande solidarietà: è una sfida che dobbiamo vincere tutti insieme.
2015-02-04	M5S	CioffiAndrea	Noi ratifichiamo un Accordo per il contrasto alla droga e alle sostanze psicotrope, ma dovremmo ricordarci cosa è successo prima: prima del 2001 la produzione di oppio in Afghanistan è stata compressa, e poi, nel 2001, siamo arrivati noi. Per noi intendo gli occidentali, noi illuminati, noi che siamo da questa parte dell'emisfero rispetto a quella parte, l'Afghanistan dove - vorrei ricordarlo e dovremmo farlo sempre - tanto per avere un ordine di grandezza un afgano consuma circa un millesimo dell'energia che consumiamo noi. Pertanto - come ho già avuto modo di dire - forse anche gli afgani possono essere un tantinello arrabbiati nei confronti degli occidentali, e forse ci sarebbe qualcosa da dire al riguardo.
2015-02-10	PD	PignedoliLeana	Signora Presidente, a seguito di una forte nevicata che ha interessato nei giorni scorsi la Provincia di Reggio Emilia (e tutta la parte occidentale dell'Emilia-Romagna fino a Piacenza) si è verificato un grave blackout con l'interruzione di energia elettrica per oltre quattro giorni, a partire dalla notte del 5 febbraio. Una lunga interruzione che ha creato disagi fortissimi, soprattutto per quanto riguarda il blocco di impianti di riscaldamento. Sono rimaste al freddo migliaia di famiglie, scuole, strutture per anziani. Ci sono state interruzioni di attività produttive, con grandissima difficoltà e ripercussioni pesanti dal punto di vista economico. La cosa più preoccupante, però, dentro questa emergenza, è stato il livello di gestione o, meglio di non gestione, da parte di ENEL. Parliamo di coordinamento, e non certo dell'impegno delle squadre operative sui territori. Rileviamo che, in presenza di una colossale interruzione di fornitura di energia elettrica, il Presidente della Provincia di Reggio Emilia, i sindaci e il prefetto di Reggio Emilia hanno avuto, nei primi momenti, grandissime difficoltà ad avere addirittura un interlocutore in ENEL che potesse fornire informazioni e che potesse indicare tempi possibili di ripristino che potessero permettere alla Protezione civile, costantemente attiva, pronta e competente, di organizzarsi e di intervenire adeguatamente. Ritengo, come rappresentante di quel territorio, che vada denunciata una situazione intollerabile da parte del gestore dell'energia elettrica e che vada evidenziata un'organizzazione di totale inadeguatezza dell'ENEL in caso di emergenza. Si è evidenziato un sistema di totale inadeguatezza del sistema di comunicazione tra operatore ed amministrazioni pubbliche, tra operatore e cittadini. Chiedo pertanto, signora Presidente, che alle due interrogazioni che abbiamo presentato, anche insieme ai colleghi emiliani, su questo tema sia posta l'attenzione adeguata e venga data immediata risposta perché si possa intervenire immediatamente, perché ci sia la possibilità di risarcimento e riconoscimento, come hanno chiesto i sindaci, dei danni provocati ai cittadini e alle imprese, perché si ci sia la possibilità di individuare responsabilità precise. Reggio Emilia e le province emiliane non sono certo abituate a lamentarsi. Lo hanno dimostrato reagendo con forza al terremoto, alla sequenza di eventi climatici straordinari devastanti (dalle alluvioni e alle grandinate che hanno distrutto produzioni), a nevicate eccezionali come questa che ha distrutto centinaia di serre in questi giorni e compromesso le produzioni e i redditi dell'annata di aziende agricole. Ma di fronte alla forza di reazione delle comunità devono esserci quei servizi essenziali, quei servizi pubblici che sorreggono con efficienza e con il contatto diretto la vita delle persone. Per questo chiediamo al Governo di fare chiarezza con la massima urgenza.
2015-02-12	LN	CandianiStefano	Signor Ministro, la domanda che le rivolgiamo è a 360 gradi sul mondo agricolo, perché, quando si parla del settore lattiero-caseario, dobbiamo ricordarci che si fa riferimento a qualcosa che per il nostro Paese rappresenta un punto fondamentale di penetrazione del mercato estero in esportazione, e l'Italia è seconda solamente alla Francia. Produrre oggi, in Italia, sembra sempre più difficile e, anche qui, vorremmo capire come il Governo intenda garantire e tutelare la nostra migliore produzione, con un sistema in se stesso sempre più ostile a chi fa agricoltura e, nel caso specifico, allevamento. Sto parlando delle difficoltà in essere, a partire dal costo dell'energia, dei carburanti e degli impianti stessi, perché dobbiamo ricordare anche le tasse che gravano sui nostri agricoltori e sugli impianti produttivi. Avremmo voluto porre una domanda più estensiva sul tema dell'IMU, ma sappiamo che questo non è stato accolto. Dobbiamo ricordare che, quando si parla di agricoltura, bisogna considerarla non solamente come una bella etichetta da mettere per una fotografia, magari all'interno di un consesso europeo, ma come qualcosa che ci appartiene intimamente. Insistiamo molto su questo punto e diciamo che il Governo dev'essere molto più concreto. Troppo spesso in Commissione abbiamo sentito lei, signor Ministro, o i suoi collaboratori, come il Sottosegretario o il Vice Ministro, venire a dire che quello che proponevamo non era accoglibile, semplicemente perché il Ministero delle finanze non autorizzava coperture di spesa. Ebbene, vogliamo capire se, alla fine, contano di più i conti del ministro Padoan o quello che lei, signor Ministro, dice essere il suo impegno per l'agricoltura. Ci sembra infatti che il Ministero dell'agricoltura sia marginale rispetto alle scelte del Governo, essenzialmente legate, invece, ad equilibri economici. PRESIDENTE. Ha facoltà di rispondere congiuntamente il ministro delle politiche agricole, alimentari e forestali Martina.
2015-02-12	PD	AlbanoDonatella	Signor Presidente, signor Ministro, «Nutrire il pianeta, energia per la vita» è il tema di Expo 2015 e la sfida è quella di assicurare a tutta l'umanità un'alimentazione buona, sana, sufficiente e sostenibile. Questo significa aprire un dialogo e una cooperazione tra nazioni, organizzazioni e aziende per arrivare a strategie comuni per migliorare la qualità della vita e sostenere l'ambiente. L'esposizione universale, dedicata alla sicurezza e alla qualità alimentare, è una finestra aperta sul mondo, darà visibilità alla tradizione, alla creatività e all'innovazione nel settore dell'alimentazione; potrà rappresentare quindi un volano per l'economia del nostro territorio e presentare al meglio le eccellenze nel settore dell'alimentazione italiana. Se da una parte c'è ancora chi soffre la fame (stiamo parlando di circa 870 milioni di persone denutrite nel biennio 2010-2012), dall'altra c'è chi muore per disturbi di salute legati a uno scorretto ed eccessivo apporto nutritivo (sono circa 2,8 milioni di decessi per malattie legate a obesità o sovrappeso). Inoltre, ogni anno, circa 1,3 miliardi di tonnellate di cibo vengono sprecati. Per questo motivo servono scelte politiche consapevoli, stili di vita sostenibili ed è necessario trovare un equilibrio tra disponibilità e consumo delle risorse. Tutto ciò premesso, le chiedo quali sono le iniziative poste in essere per attuare il diritto al cibo adeguato e far sì che i 20 milioni di visitatori che accoglieremo in Expo da maggio possano diventare 20 milioni di ambasciatori del diritto al cibo nel mondo?
2015-02-19	LN	ConsiglioNunziante	Tornando al provvedimento, Presidente, nel corso degli ultimi decenni si è registrata una profonda modifica strutturale del settore siderurgico, legata soprattutto alla globalizzazione della produzione che ha generato una crisi che ha colpito soprattutto le grandi imprese. Non è un caso che il Parlamento sia stato impegnato ultimamente nella risoluzione di problemi critici connessi alle nostre più grandi imprese del settore, con l'ILVA in primis, ma è il caso anche della Lucchini, con gli impianti di Piombino e di Trieste, e dell'AST di Terni, di cui ieri abbiamo audito in Commissione industria l'amministratore delegato, una brillantissima signora bionda che non ha proprio fugato tutti i dubbi che avevamo, anzi, probabilmente ne ha suscitato qualcuno in più. Qualcuno dice - ed io aggiungo con buona veduta - che parliamo di tutte imprese strategiche per l'economia di questo Paese, ma sono imprese che vivono una profonda crisi, che sta creando gravi ripercussioni occupazionali in questo Paese di cui non abbiamo assolutamente bisogno, con un 14 per cento di disoccupazione e un 40-45 per cento di disoccupazione giovanile, nonostante qualcuno si sforzi di dire che c'è una timida ripresa. Si tratta di realtà che si assomigliano sotto diversi aspetti, che hanno una matrice comune, quella della crisi economico-finanziaria e che comunque sono riconducibili ad una carenza di politica industriale nel Paese, oltre che alla mancanza di una visione d'insieme del settore siderurgico nazionale. Io ieri (e lo ripeto perché è giusto che il neo Presidente qualche merito lo porti a casa) ho ascoltato degli argomenti, che non avevo trovato - magari sono stato disattento - negli interventi del buon presidente Renzi in quest'Aula, nel discorso del presidente Mattarella, che, come tutti sanno, non ha ricevuto il voto del nostro Gruppo. Ma bisogna dare a Mattarella quello che è di Mattarella. Ha parlato della lunga crisi prolungatasi ogni oltre limite, che ha inferto ferite al tessuto sociale del nostro Paese - e qui sembra che il buon Presidente sia sul pezzo - che ha aumentato le ingiustizie, generato nuova povertà, prodotto emarginazione e solitudine. Le angosce si annidano in tante famiglie per le difficoltà che sottraggono il futuro alle ragazze e ai ragazzi. Abbiamo parlato di più del 40 per cento di disoccupazione giovanile. Ha fatto inoltre alcune considerazioni molto puntuali: il lavoro che manca per tanti giovani, specialmente nel Mezzogiorno, la perdita di occupazione, l'esclusione e le difficoltà incontrate nel garantire diritti e servizi sociali fondamentali. Ha considerato questi punti come l'agenda importante per questo Governo e per il suo nuovo mandato che durerà sette anni. Non so se chiederemo anche a lui una proroga. Vedremo. Dobbiamo saper scongiurare il rischio che la crisi economica intacchi il rispetto dei principi e dei valori su cui si fonda il patto sociale sancito dalla Costituzione e, per uscire dalla crisi che ha fiaccato in modo grave l'economia nazionale ed europea, va alimentata l'inversione del ciclo economico da lungo tempo attesa. Questo è praticamente quello che in questo decreto non troviamo. Quindi, il buon Presidente ha fatto effettivamente delle considerazioni ottime. Poi noi le abbiamo puntualmente disattese. Dicevo che l'industria siderurgica italiana non ha storicamente fruito, al pari di altre realtà internazionali, di una volontà politica indirizzata a difendere e tutelare l'eccellenza. Ciò ha favorito la penetrazione nel settore dei colossi internazionali, la cui missione è estranea alla tutela delle eccellenze siderurgiche e all'interesse del mantenimento della produzione italiana. Nell'ultimo decennio la produzione dell'acciaio in Europa ha registrato un fortissimo calo a fronte della crescita della quantità di acciaio prodotta in altri Paesi come la Cina, generando preoccupazione sul futuro della siderurgia europea e italiana, quest'ultima da tempo minacciata da fenomeni di deindustrializzazione. Quando chiuderanno e stanno chiudendo le nostre aziende siderurgiche in Italia, credo che i tedeschi, la Germania e anche la Merkel faranno festa, e sicuramente non con il nostro prosecco, ma con la loro birra. Il calo della produzione dipende senz'altro dalla riduzione della domanda interna dei settori manifatturiero e delle costruzioni causato dalla crisi economica, ma dipende soprattutto dalle difficoltà operative dell'ILVA a seguito del blocco degli impianti e, in particolare, dei forni a caldo, unici della società nello stabilimento di Taranto. Secondo una notizia di ieri sembra che il forno n. 5 abbia chiuso e sono a rischio circa 4.000 posti di lavoro, a prescindere dalla piega che poi questo provvedimento darà a quell'azienda. Tale situazione sta mettendo a dura prova tutte le imprese dell'indotto, di cui come Gruppo ci siamo preoccupati perché si parla di 14.000 dipendenti, ma l'indotto incontra altrettante difficoltà sotto l'aspetto della riscossione dei crediti. Rischiano il fallimento per mancanza di ordini, di liquidità e di pagamenti da parte dell'ILVA. Abbiamo chiesto che una buona parte dei soldi disponibili per l'ILVA (quelli "freschi") fossero subito dati a queste imprese che hanno egregiamente supportato l'ILVA come ditte esterne. Il nostro Gruppo si è battuto in Commissione per la tutela delle imprese e il riconoscimento dei crediti da queste maturati per i servizi forniti all'ILVA. Gli emendamenti presentati dai relatori per il settore con l'accordo del Governo peccano in realtà di mancanza di chiarezza. Non si comprende se nella definizione delle prestazioni necessarie per la continuità dell'attività degli impianti produttivi considerati essenziali si debbano comprendere anche i servizi e le forniture di tutto l'indotto e se tra questi risultano compresi i crediti delle imprese di trasporto su gomma. Anche qui, segnalo la grande battaglia intrapresa da parte nostra a favore degli autotrasportatori, che sono probabilmente il primo termometro della incapacità di queste aziende siderurgiche di fare fatturato. Ci rammarichiamo che non siano stati tenuti in debito conto i nostri emendamenti (ma questo capita spesso e fa parte del gioco) che avrebbero risolto sicuramente tutti gli aspetti connessi al settore dei trasporti e dell'indotto. Abbiamo dato molti suggerimenti gratis e questo non c'è stato riconosciuto. La questione degli emendamenti e dei subemendamenti, di questi emendamenti del Governo che ogni tanto diventano delle cattedrali che raggruppano un po' di emendamenti anche seri presentati dalle minoranze, talvolta è avvilente per il nostro lavoro, ma quando qualche proposta viene recepita, anche se poi porterà un'altra firma, è importante perché può mettere in condizione un decreto-legge di essere convertito con qualche idea buona. Intorno alla realtà dell'industria dell'ILVA gravitano circa 4.000 imprese, di cui circa 2.000 sono concentrate nelle sole Lombardia e Piemonte. Ai fornitori di ILVA va ricondotto oggi un volume d'affari di oltre 2,5 miliardi, di cui 1,5 miliardi di euro vede coinvolte le piccole e medie imprese, che sono da sempre quelle meno tutelate. Tra le fette più importanti, circa 350 milioni riguardano gli appalti, altri 200 milioni sono riferiti alle materie prime, altri 400 milioni sono connessi alla gestione della filiera dell'energia; un centinaio di milioni se ne va in ricambistica, soprattutto in Lombardia, dove sono attivi più di 1.500 fornitori dell'ILVA, ma sono soggetti molto presenti anche in Piemonte, in Veneto e addirittura in Liguria. Siamo coscienti che un'eventuale chiusura dello stabilimento di Taranto, dove lavorano i forni a caldo, porterebbe a cascata la chiusura di tutti gli altri stabilimenti dell'ILVA sul territorio nazionale, con gravi ripercussioni per la nostra industria, per l'indotto e per l'occupazione in generale. Si tratta di una situazione che creerebbe un'emergenza sociale e che aggraverebbe a dismisura la crisi economica che sta attraversando il Paese. Noi non abbiamo mai pensato, signora Presidente, che l'ILVA fosse una realtà da chiudere. Ci siamo però sempre preoccupati dell'approccio che negli anni, soprattutto dalla vendita al privato, non è mai stato molto sincero nella considerazione che poi i signori Riva hanno avuto nei confronti del territorio. Non siamo sicuri, però, che il Governo si renda veramente conto della situazione e credo che qualche intervento dei colleghi del Movimento 5 Stelle abbia, nei toni, preceduto questa considerazione. Stiamo approvando l'ennesimo decreto-legge ILVA, il settimo, e la situazione si sta sempre più aggravando. Non so se stiamo perdendo tempo e soldi, ma di certo l'approccio a questo provvedimento e a questa problematica non è piaciuto, perché, a nostro parere, non è questo il modo di intervenire: se vogliamo salvaguardare il patrimonio industriale del Paese dobbiamo cambiare logica, abbandonare la strada degli interventi assistenzialistici e puntare su una seria politica industriale. A tale proposito, ritorno e faccio riferimento alla questione che il Presidente della Repubblica ha sottolineato nel suo primo discorso: la necessità di una politica industriale. In 10ᵃ Commissione, dove tra l'altro abbiamo svolto un ottimo lavoro con i colleghi della Commissione ambiente, abbiamo celebrato più funerali che battesimi. C'è stata una processione di soggetti che vengono auditi, ma che vengono per problemi legati alla chiusura, alla delocalizzazione, alla messa in cassa integrazione. Il presidente Mucchetti mi guarda e sta cercando di capire se sto parlando in modo serio, ma dico veramente che ci farebbe molto piacere celebrare il battesimo di qualche bella azienda qui in Italia, anche con investitori stranieri. Questo non succede; tanti i funerali, come dicevo, a vario titolo. Speriamo che l'ILVA non abbia questa conclusione. Nessuno può negare che nella situazione di crisi dell'ILVA... PRESIDENTE. La invito a concludere, senatore. CONSIGLIO (LN-Aut). Quanto tempo avevo a disposizione, Presidente? PRESIDENTE. Aveva 15 minuti e ne ha già utilizzati 17. CONSIGLIO (LN-Aut). Concludo con una considerazione molto semplice. Anche nel passato, con gli altri provvedimenti, c'era un commissario, un subcommissario, comitati di esperti, una squadra infinita di consulenti, ingegneri, tecnici; ci sono stati un paio d'anni di battaglie istituzionali, giudiziarie (non so quando finiranno questi provvedimenti), un anno di conflitti tra periti, giudici e ambientalisti; conflitti all'interno della Camera, del Senato, sette decreti - e non so se siamo arrivati alla fine - e non è cambiato molto. Abbiamo fatto anche un giro di due, tre giorni all'ILVA di Taranto; ci hanno indicato un percorso bello, pulito, tranquillo, senza polvere e senza impicci particolari, da cui non bisognava discostarsi neanche di mezzo metro. Questo non è quello che interessa a questo Gruppo e probabilmente non interessa neanche a tutti i componenti di questo Senato. Di questi provvedimenti forse un giorno bisognerà anche redigere un testo unico che li racchiuda tutti e cercare di capire come comportarsi. In sostanza, noi vorremmo per il quartiere Tamburi e per tutta la gente che lavora a Taranto, una situazione che possa ridare dignità al quartiere, ma più in generale ad una città che probabilmente ha visto fin troppi morti e ammalati. Il Gruppo Lega Nord e Autonomie sarà molto vigile su questa questione e cercherà di portare nel modo più serio possibile la sua proposta per mettere veramente in condizioni anche le altre industrie del Nord di stare tranquille.
2015-02-25	M5S	AirolaAlberto	Signor Presidente, ricordo soprattutto al rappresentante del Governo, qui presente, che il Consiglio d'Europa già ci ha ricordato che l'Ufficio nazionale antidiscriminazioni razziali (UNAR) dovrebbe chiamarsi UNA, cioè Ufficio nazionale antidiscriminazioni, genericamente intese, quindi dovrebbe includere quelle di natura religiosa, culturale, etnica, politica, di orientamento sessuale e di identità di genere e non solo la discriminazione razziale. Siccome l'UNAR è l'unico ufficio che sta gestendo delle politiche e delle attività di divulgazione in questo senso, è ora di occuparsi anche delle libertà fondamentali e dei diritti garantiti dalla nostra Costituzione. Il nostro è un Paese che a volte è carente su questi temi. Mi ero rivolto anche al ministro Boschi tempo fa, in una riunione dei Capigruppo, chiedendo anche a lei un impegno del Governo. Mi è sempre stato risposto che si sarebbe provveduto in futuro, che per il momento non c'era un Ministro delle pari opportunità, che c'era solo un ufficio con un consulente ministeriale, ma mi sembra che sia giunto il momento di dare più forza ed energia a questo ambito, perché sappiamo che poi le leggi non cambiano. Abbiamo votato la legge sul negazionismo, arriverà la legge sull'omofobia, abbiamo votato leggi che vanno ad incidere sulle discriminazioni, ma non bastano: servono delle operazioni culturali. Visto che il Governo spesso si è impegnato, ma non siamo riusciti a far passare neanche il divorzio breve e le cose più elementari che sono state proposte, almeno su questi temi culturali chiedo un impegno deciso.
2015-03-18	M5S	FattoriElena	Signor Presidente, vorrei ricordare che il 6 marzo scorso Silvio Paoselli, il mugnaio buono delle terre intorno a Rieti, ha lasciato la sua famiglia e i suoi amici del mercato contadino dei Castelli romani e Capannelle. Il suo corpo lo hanno ritrovato nelle acque del lago del Salto, purtroppo trascinato dalle sue correnti. Silvio si è ucciso perché ha appreso di aver perso definitivamente il possesso del suo frantoio/mulino sperimentale Mola di Mezzo di Contigliano, che è stato pignorato e messo all'asta dalle banche, ma non solo. Silvio ha perso ogni speranza e voglia di vivere dopo avere assistito impotente e sgomento, non solo alla perdita del suo mulino, ma anche allo smantellamento dei preziosi macchinari agricoli antichi che, con amore e sacrificio, aveva raccolto nella sua «casa dell'agricoltura», realizzata nel suo mulino nel Reatino. Silvio aveva dedicato tutta la sua vita a dare esistenza ad un sogno, cioè a ricostruire le memorie delle antiche pratiche colturali e artigianali antiche per coniugarle con le moderne tecniche agronomiche, finalizzate al recupero dei grani antichi che, purtroppo, sono stati espulsi dal ciclo produttivo dell'agroindustria. Silvio aveva addirittura ancorato le sue sperimentazioni in ricerca agronomica con l'Università di Perugia nei campi sperimentali del Reatino, mettendo a disposizione degli utenti finali le sue sperimentazioni. La tragica parabola del mugnaio Silvio sembra realizzare il disegno di un singolare destino individuale: una grande passione spenta dalla crudeltà delle banche e della società moderna. In realtà assurge a caso emblematico di una grave crisi che ha investito tutto il settore primario. Sono esasperati i piccoli produttori agricoli ed i piccoli trasformatori che in questo momento di crisi, schiacciati tra la tirannia della grande distribuzione e l'indifferenza delle istituzioni, trovano uno sbocco alla loro crisi solo grazie al rapporto diretto con il consumatore, quindi in questi mercatini dal produttori al consumatore. Io vi voglio rendere edotti di un'iniziativa che il Consorzio agroalimentare di filiera corta e dei mercati agricoli ha attuato. È una petizione con delle firme per incanalare l'energia di una protesta che potrebbe prendere sviluppi imprevedibili. Almeno i Capigruppo dovrebbero aver ricevuto il testo di questa petizione, che si articola in tre punti. Il primo punto chiede la condivisione della storia di Silvio, perché non rimanga una storia fine a se stessa ma serva per prendere provvedimenti. In secondo luogo, sia la famiglia di Silvio che i mercati agricoli chiedono l'acquisizione del mulino frantoio di Mola di Mezzo da parte dell'Agenzia regionale per lo sviluppo e l'innovazione dell'agricoltura nel Lazio per fare in modo che un sogno non sia soggetto alla speculazione. Il terzo punto chiede la costituzione di un fondo di solidarietà e di un sistema di salvaguardia a favore dei piccoli imprenditori e produttori agricoli, che rischiano in questo momento di perdere i beni aziendali con cui sopravvivono. Io chiedo sia alla Presidenza sia alle varie Commissioni di aderire a questa petizione, che io porterò in Commissione agricoltura, per dare ai lavoratori del nostro Paese il segno che le istituzioni ci sono. Se possibile, vorrei inoltre chiedere di osservare - se non chiedo troppo - qualche istante di silenzio per Silvio.
2015-03-18	M5S	GirottoGianniPietro	Così come il piano Juncker mobiliterà oltre 350 miliardi di investimenti privati di soldi al momento inesistenti e che forse mai verranno messi sul tavolo, anche l'Unione dell'energia si potrebbe rivelare una retorica di pubbliche relazioni che non trova riscontro nella realtà. Ricordiamo che il Parlamento italiano non è stato ancora coinvolto, nonostante abbiamo chiesto in Commissione di far riferire il ministro Guidi. Gli unici passi in avanti sono costituiti dalla spinta a migliorare l'interconnettività delle reti e dall'ipotesi di centralizzare gli acquisti energetici, oggi parcellizzati a livello di singolo Stato membro.
2015-03-18	M5S	GirottoGianniPietro	Rispetto all'obiettivo della sicurezza energetica, si elabora una propria diplomazia energetica su diversi fronti con l'obiettivo principale di intaccare il predominio di Gazprom nelle forniture di gas ai Paesi UE. Ebbene, qual è la strategia proposta dalla Commissione per diminuire la dipendenza europea dal gas russo e in quali tempi? Quanto costerà rivolgersi altrove? La Commissione non risponde, non fornisce dati, informazioni o previsioni di tempi e costi, e si limita a proporre le seguenti iniziative senza spiegazioni: messa in opera di un network europeo di GNL; sviluppo di un mediterranean gas hub, cioè favorire l'importazione di gas dall'Algeria, dal Medio Oriente, dall'Africa e sviluppare una partnership strategica con la Turchia, il Turkmenistan e l'Azerbaigian; sviluppare una partnership energetica con l'Ucraina per sviluppare investimenti europei in quel Paese; promuovere lo sfruttamento delle risorse domestiche, incluso lo shale gas, attraverso un network scientifico e tecnologico europeo. Ma la vera domanda che dobbiamo porci è: quanto gas e petrolio abbiamo ancora a disposizione e quanto ancora la salute e l'ambiente potranno resistere a tali consumi? A livello mondiale le attuali riserve convenzionali di gas e petrolio utilizzabili sono calcolate rispettivamente in 55 e 53 anni. Le stime per gas e petrolio di scisto, come si è visto, spesso sono inaffidabili e nel complesso rispecchiano più gli interessi della speculazione che quelli della popolazione. Vale quindi la pena impostare l'Unione dell'energia sulla continua rincorsa a gas e petrolio, nonostante tutta la propaganda sul ruolo dell'UE nel combattere il cambiamento climatico? La Commissione sembra guardare alle energie rinnovabili solo tramite la lente dei sussidi forniti negli ultimi anni, che andrebbero eliminati per aver causato un impatto negativo sul mercato interno. Certo, Bruxelles raccomanda anche di eliminare tutti i sussidi che hanno un impatto negativo sull'ambiente, tipo quelli a petrolio e carbone, che ancora ammontano a quattro volte quelli alle rinnovabili, ma sono vent'anni che questa raccomandazione cade nel vuoto, e così l'ambiente continua a sopportare circa 300 miliardi nella sola Europa di esternalità dannose ogni anno (ripeto, 300 miliardi di euro) che si concretizzano nell'inquinamento di aria, acqua, terra, uomini. Ovviamente, l'ambiente non si preoccupa assolutamente di cosa l'Energy union preveda; l'ambiente è preparato ad evolversi, adattarsi e sopravvivere. Noi lo siamo? La Commissione ha già dato il via libera ai sussidi pubblici per un valore di 25 miliardi di euro per la costruzione di una centrale nucleare in Gran Bretagna, che non avrebbe trovato alcun finanziamento privato e che viene costruita con denaro ricavato dalle bollette elettriche dei cittadini. E questo non costituisce allora una distorsione del mercato interno? Poco è proposto sull'efficienza energetica, a parte gli incoraggiamenti ai Governi nazionali e l'impegno a rivedere l'attuale legislazione, senza alcuna indicazione di quali strumenti dovrebbero essere usati per raggiungere l'obiettivo non vincolante dell'aumento del 27 per cento entro il 2030. Paradossale è anche la dichiarata intenzione di moderare la domanda di energia e, allo stesso tempo, di sfruttare il potenziale energetico dell'incenerimento dei rifiuti. Sono quarant'anni che la gestione dei rifiuti, almeno a parole, è indirizzata alla prevenzione e al riciclaggio. La Commissione oggi ha deciso di cancellare gli sforzi fatti, i costi sostenuti, le battaglie della società civile contro la criminalità e la corruzione originate dal mal governo dei rifiuti, legittimando l'incenerimento e quindi incentivando la produzione di rifiuti. Peccato che anche in questa circostanza i fatti dimostrino come gli inceneritori siano tra le fonti più massicce di emissioni CO₂ e di inquinanti tossici, mentre il loro contributo energetico è risibile e legato essenzialmente ai sussidi pubblici di cui godono questi impianti. In molte situazioni in Europa siamo in overcapacity di produzione elettrica, e con la riduzione dei consumi di energia elettrica nella quale ci troviamo pensiamo seriamente che sia giusto costruire ancora grandi impianti di produzione e interconnessione elettrica? Tanto più se a pagare saranno direttamente i cittadini nella bolletta elettrica, che il Governo ha provato a ridurre massacrando però solo il settore della generazione distribuita. Le guerre in corso per il controllo delle risorse fanno presagire che i periodi di magra economica saranno ancora lunghi; pertanto si rende necessario non sciupare le nostre risorse per opere inutili, ma investire concretamente nella sicurezza energetica tramite interventi rivolti alla sostenibilità e all'occupazione, che solamente un sistema energetico innovativo, decentrato, rinnovabile ed efficiente può migliorare. Su tali aspetti prioritari è inoltre necessario e indispensabile coinvolgere il Parlamento e gli stakeholders; diversamente continueremo a essere lo zerbino di altri belligeranti, con i quali la cultura del Paese Italia non ha nulla a che fare.
2015-03-18	PD	TomaselliSalvatore	L'obiettivo di integrare i ventotto sistemi nazionali facendo del Vecchio continente l'area leader mondiale delle fonti rinnovabili rappresenta, come è stato da più parti sostenuto, il progetto europeo più ambizioso dai tempi della Comunità per il carbone e l'acciaio. Il sistema energetico europeo si trova, infatti, a dover affrontare la necessità sempre più pressante di garantire energia sicura, sostenibile, competitiva e a prezzi ragionevoli per famiglie e imprese. L'eccessiva dipendenza da un numero limitato di fonti di approvvigionamento, soprattutto per il gas naturale, rende molti Paesi vulnerabili alle interruzioni delle forniture, spesso legate alle turbolenze geopolitiche. Le stesse prospettive di rilancio della crescita, dopo questi lunghi anni di recessione, rischiano di essere intralciate dai persistenti ostacoli a una effettiva integrazione del mercato energetico, dal mancato coordinamento delle politiche nazionali e dall'assenza di una posizione comune nei confronti dei Paesi fornitori di materie prime. Nei mesi scorsi con l'accordo sugli obiettivi al 2030, ancora più ambiziosi per le politiche dell'energia e del clima, e sulla strategia europea di sicurezza energetica, sono stati compiuti importanti passi in avanti per l'unione dell'energia, ma ora sono necessarie misure concrete e nette per raccogliere le sfide che abbiamo dinanzi e auspichiamo che il Consiglio d'Europa delle prossime ore sia decisivo in questa direzione. La situazione geopolitica alle porte dell'Unione europea, caratterizzata dalla costante tensione attorno alle forniture di gas proveniente da Est, ci dimostra che l'Europa deve rimanere unita e impegnarsi per ridurre la dipendenza dai fornitori esterni di energia. Attualmente l'Unione europea è il primo importatore di materie prime per la produzione di energia al mondo, poiché importa circa il 53 per cento dell'energia consumata e spesso alcuni Paesi dipendono da un unico fornitore principale: un costo globale per il vecchio continente di circa 400 miliardi di euro l'anno. Non a caso i prezzi all'ingrosso dell'elettricità e del gas sono più elevati, rispettivamente, del 30 per cento e del 100 per cento rispetto a quelli praticati negli Stati Uniti d'America. La diversificazione delle fonti e dei fornitori rappresenta, quindi, uno strumento essenziale per migliorare la sicurezza del nostro approvvigionamento energetico e una grande opzione per essere autonomi dal punto di vista geopolitico ed internazionale. Si tratta di investire in ricerca e nella realizzazione di nuove infrastrutture di stoccaggio e di trasporto proprio per cogliere l'obiettivo della diversificazione, come nel caso degli investimenti legati al gasdotto TAP: una infrastruttura che è resa ancora più strategica dalla crisi ucraina e da quella libica e dalla necessità di allentare la dipendenza dal gas russo, nonché dal Risiko internazionale delle grandi pipeline e dallo stop al progetto South Stream. L'obiettivo della sicurezza si potrà altresì raggiungere valorizzando i mix energetici ormai adottati da vari Paesi e quindi investendo in modo robusto sulle interconnessioni elettriche tra Stati membri per lo scambio transfrontaliero di energia elettrica. Si pensi, ad esempio, alla sovraccapacità produttiva - l'Italia è tra questi Paesi - e al bisogno, quindi, di ulteriori misure per consolidare l'integrazione del mercato. Una rete europea dell'energia moderna, efficiente ed intelligente, secondo le previsioni potrebbe infatti generare risparmi fino a 40 miliardi di euro l'anno. Qui torna forte l'idea di un'Unione europea dell'energia che vada ben oltre la sicurezza dell'approvvigionamento e un coordinamento formale delle capacità produttive dei singoli Paesi. È una nuova prospettiva che reclama una nuova regolazione sovranazionale e una moderna governance del sistema energetico europeo all'insegna dell'integrazione e della sussidiarietà. Ed infine vanno richiamati gli obiettivi di una unione dell'energia fondata sulla sempre più strutturale diffusione delle energie rinnovabili in un sistema energetico che assuma pienamente, anche in vista dell'appuntamento di dicembre a Parigi, l'obiettivo della sostenibilità. L'obiettivo di riduzione delle emissioni di almeno il 40 per cento può contribuire prioritariamente alle scelte della Commissione Juncker, ossia a rilanciare la crescita, aumentare la competitività e creare nuovi posti di lavoro per i cittadini dell'Unione europea. L'obiettivo realistico è quello di migliorare la nostra sicurezza energetica e l'efficienza delle risorse promuovendo nel contempo la crescita verde e la competitività, incentivando gli investimenti a basse emissioni di carbonio, incrementando la domanda e i ricavi per i settori industriali che producono tecnologie a basse emissioni di carbonio e creando posti di lavoro verdi in nuovi settori in crescita quali: l'ingegneria, le attività manifatturiere di base, i mezzi di trasporto, l'edilizia e i servizi alle imprese. Signor Presidente, onorevole Presidente del Consiglio, l'Italia negli ultimi anni ha consolidato una propria politica energetica fondata proprio sull'efficienza energetica, sulle infrastrutture, in particolare quelle innovative quali quelle per le rinnovabili e sulla sicurezza, e la diversificazione degli approvvigionamenti. Grazie alle scelte infrastrutturali avviate inoltre, l'Italia si candida ora per davvero e concretamente - dopo averlo reclamato per anni - a diventare l' hub del gas per l'Europa del Mediterraneo di cui parliamo da tempo. Per tali ragioni, signor Presidente, onorevoli colleghi, il nostro Paese è fortemente interessato allo sviluppo e alla affermazione dell'Unione energetica; siamo certi che l'impegno e la determinazione del Governo italiano saranno decisivi, già nell'appuntamento delle prossime ore, per costruire con concretezza e rapidità tale ambizioso obiettivo.
2015-03-18	PD	TomaselliSalvatore	Signor Presidente, onorevoli colleghi, signor Presidente del Consiglio, uno dei temi da lei affrontato e che sarà al centro del Consiglio d'Europa dei prossimi giorni è quello dell'energia: tema decisivo per l'Europa che vuole diventare un continente dove l'energia sia libera di attraversare i confini, aumentandone l'efficienza e riducendo la dipendenza dall'estero, anche attraverso la diversificazione delle fonti (obiettivo largamente condiviso) e accelerando il processo di completamento del mercato unico dell'energia.
2015-03-19	M5S	EndrizziGiovanni	Signor Presidente, noi sosteniamo che questo provvedimento non sia costituzionale. Mi chiedo a chi potrà interessare questo tema: ai cittadini. Credo che la Costituzione abbia un valore anche economico e chiedo a voi se ne avete idea, se lo sapete quantificare. L'aderenza dell'ordinamento giuridico a valori condivisi che cosa porta nelle nostre tasche? Porta che si organizzi un vivere in cui prevalgono i comportamenti di cooperazione rispetto a quelli di contrapposizione, perché ci si riconosce in un bene comune, in valori che sono chiari, immutabili, rispettati, protetti dal Parlamento e non asserviti. È come avere un timone che sta saldo, diritto, sulla rotta da tenere: non solo evitiamo rischi e pericoli, ma risparmiamo anche energia, aumentano il benessere e la qualità della vita.
2015-03-31	PD	ManasseroPatrizia	Senatrici, senatori, Burgo Group è uno dei principali produttori europei di carte grafiche e speciali e si configura oggi come un vero sistema che si sviluppa intorno al mondo della carta: produzione, distribuzione, riciclo e lavorazione di prodotti forestali, studio, progettazione, realizzazione ed engineering di impianti cartari, ma anche factoring ed energia.
2015-04-08	LN	VolpiRaffaele	In terzo ed ultimo luogo, su questo settore, signora Ministra, l'operazione sui servizi pubblici locali ci lascia preoccupati. In questo Governo vi sono Ministri che - ad esempio - si occupano di energia di mestiere e noi mettiamo nelle loro mani la delega su aziende che trattano anche di energia. Mi permetta una battuta: è come mettere Dracula alla Presidenza dell'AVIS.
2015-04-14	PD	DirindinNerina	La grande attenzione che dovrebbe essere posta in questo momento è alla presenza dentro il piano, che sicuramente il Governo sta mettendo in atto per il contrasto e la prevenzione, di una particolare attenzione nei confronti delle infrastrutture sanitarie. Cosa succede se va in crash il sistema tecnologico di un ospedale? Non voglio neanche pensarci, ma sicuramente non soltanto i monitor si spengono e si perdono tutte le informazioni che abbiamo a disposizione: da quelli delle sale operatorie a quelli riguardanti la storia clinica dei pazienti. Soprattutto, rischiamo di non potere utilizzare alcune infrastrutture e alcune apparecchiature particolarmente importanti: dalle rianimazioni a quelle salvavita. Rischiamo inoltre di non poter contare su alcuni servizi (ad esempio la raccolta sangue e l'emergenza) che sono importanti, non soltanto per i pazienti che sono assistiti in quel momento dal sistema sanitario ma soprattutto perché se vi è un evento terroristico, o comunque un evento delittuoso, il sistema sanitario deve essere in grado di rispondere alle maggiori richieste alle quali in quel momento è necessario far fronte. Il Consiglio europeo considera le infrastrutture sanitarie infrastrutture critiche. Nel 2004, dopo gli eventi del 2001, il Consiglio europeo ha chiesto a tutti gli Stati membri di preparare una strategia per la protezione delle infrastrutture critiche al proprio interno, soprattutto per prevenire possibili attacchi terroristici. Fra le sei tipologie di infrastrutture critiche indicate dal Consiglio europeo ci sono proprio le infrastrutture sanitarie, e sono indicati gli ospedali, i servizi sanitari, i servizi di raccolta sangue, i laboratori analisi, il settore dei prodotti farmaceutici. Fra l'altro, in quella occasione il Consiglio europeo aveva dato una definizione di infrastrutture critiche, ovvero quelle infrastrutture la cui degradazione di fronte ad un evento delittuoso terroristico potrebbe avere un serio impatto sulla sicurezza e sul benessere degli europei e sul funzionamento efficace dei Governi e degli Stati membri. Non c'è dubbio, quindi, che si tratti di un tema sul quale non possiamo non tenere alta l'attenzione. Io immagino che i programmi che si stanno approntando in questo momento a livello nazionale tengano conto della necessità di avere un piano per la salvaguardia delle infrastrutture della sanità: da quelle che garantiscono la fornitura dell'energia e delle telecomunicazioni alle information technology e communication. Proprio consapevoli dei rischi che si stanno correndo in questi ultimi mesi, una ricerca condotta recentemente dà elementi di rassicurazione e di preoccupazione. Mi permetto, in pochi minuti, di ricordare che una società di ricerca e consulenza strategica (in particolare nella progettualità ICT), la Netics, proprio a fine 2014 ha svolto un'indagine a campione su 65 aziende sanitarie, per capire qual è la situazione relativa alla loro sicurezza informatica (la sicurezza fisica, logistica e funzionale riguarda solo un aspetto della sicurezza che dovrebbe essere garantita dalla sanità). Ci sono alcuni elementi positivi, perché si rileva che, nel 76 per cento delle aziende sanitarie ospedaliere intervistate, il responsabile dichiara che la situazione è sotto controllo e si è in grado di affrontare qualunque evento terroristico o comunque qualunque evento delittuoso. Ma il problema è che il 24 per cento delle aziende, che si concentra soprattutto nel Mezzogiorno, sottovaluta il problema oppure dichiara apertamente l'impossibilità ad intervenire per la messa in sicurezza anche solo dei server, degli apparati software, dei dati e degli strumenti che consentono il funzionamento del sistema. Sappiamo quali sono le cause del grande deficit che, in alcune realtà, si verifica. Ma, di fronte a provvedimenti che cercano di prevenire e contrastare i danni connessi ad eventi terroristici, non possiamo trascurare la necessità di prestare particolare attenzione anche a queste infrastrutture. Fra l'altro, purtroppo risulta che le aziende italiane effettuano un vero assestment del rischio in alcuni casi con una certa frequenza ma, nella maggior parte, con una periodicità troppo elevata rispetto all'evoluzione dei problemi. In particolare, la media si assesta su due anni e due mesi anni, che sicuramente è eccessiva e, soprattutto, è inesistente l'attività di stress test e di simulazione degli attacchi. Mi sono premessa, quindi, di intervenire in occasione della discussione di questo decreto-legge, perché vorrei che fosse dedicata particolare attenzione a verificare cosa si sta facendo in questo momento per contrastare i rischi che possono derivare da un degrado del sistema nel settore sanitario. E, se necessario, occorre potenziare questa attività, chiedendo a tutte le Regioni di avere un piano specifico per la salvaguardia delle infrastrutture e per la continuità nell'erogazione dei servizi essenziali.
2015-04-21	M5S	CioffiAndrea	Signor Presidente, di fronte all'ultimo incredibile numero di morti, forse l'unica cosa da fare sarebbe stare zitti, forse sarebbe l'unica cosa seria da fare. Però, visto che stiamo facendo questo discorso ed è facile che esso si trasformi in un'ipocrita retorica, sarà il caso di ricordarci un pochino quanto è successo. Era il 1996, la notte di Natale: 300 morti. Lampedusa, l'anno scorso, anzi ormai due anni fa: 366 morti. Oggi 700 morti. Forse dovremmo renderci conto della nostra responsabilità e del fatto che queste persone arrivano qua perché noi abbiamo incentivato, come Occidente, lo sfruttamento di una serie di Paesi e siamo andati lì a fare la guerra dicendo che portavamo la pace. Cito, per tutti, un esempio: lo sfruttamento del Congo per il coltan, per quella tantalite che la gente non sa cos'è, ma è una cosa che ci serve per i cellulari. E tutti i morti per il possesso di quelle risorse. Abbiamo fatto anche l'ipocrita retorica, alla Camera, di pensare di istituire una giornata della memoria per i migranti; anche quella è ipocrita retorica. Abbiamo le regole per il diritto di asilo: il regolamento di Dublino (Dublino II), firmato nel 2003. C'erano al Governo Silvio Berlusconi e la Lega. Nel 2013 c'è stato il regolamento di Dublino III, firmato dal Governo Letta e dal PdL. Adesso ci vengono a dire che bisogna fare qualcosa; prima erano al Governo, quando hanno firmato il Dublino III. Noi abbiamo presentato delle mozioni, che sono state approvate da tutti alla Camera; ma non si è fatto niente (era dicembre). Parlavamo di quote per i Paesi dell'UE, parlavamo di realizzare dei punti dove identificare le persone. Quando arrivano qua le persone, signor Presidente, per avere la loro identificazione passano sei mesi. Vadano a chiedere al prefetto di Trapani quanto ci mettono a identificare le persone: sei mesi. Per concedere un visto per il diritto d'asilo nei Paesi dell'UE ci vogliono due mesi; noi qua ci mettiamo due anni. Per non parlare di quello a cui servono gli immigrati. Io sono salernitano. In quel territorio c'è un posto, a Eboli, si chiama San Nicola Varco. A San Nicola Varco c'erano tanti immigrati, che prendevano 22 euro per 14 ore di lavoro a raccogliere i pomodori. E quello che è successo a Roma ce lo siamo dimenticato? Gli immigrati che valgono più della droga. E ci viene detto che ci costano 40 euro: ma chi se li piglia quei 40 euro? Chi se li prende? Gli scandali che ci sono stati. Poi dite che noi ce l'abbiamo con le cooperative. Accidenti! Con quelle cooperative che hanno fatto i soldi, con loro ce la dobbiamo prendere, altrimenti quello che si fa qua dentro diventa inutile retorica e non ce lo possiamo permettere. E quell'uomo - non so come definirlo, forse definirlo uomo è fin troppo - il ministro Alfano. Ma vogliamo scherzare? La responsabilità ce l'ha lui o non ce l'ha? Ma di che stiamo parlando? Stiamo parlando del fatto che abbiamo dato il via a Triton: costa 36 milioni all'anno, quando il bilancio dell'UE è di 145 miliardi. Per fare questa cosa, per salvare le vite umane, spendiamo lo 0,02 per cento del bilancio. Tanto valgono le vite umane? Ma stiamo scherzando? Ma di che parliamo? Parliamo di questa farsa di stare qui a dire «ci dispiace». Ma vogliamo scherzare? Ci viene detto che bisogna andare in Europa. E Renzi per sei mesi dove è stato? Non era lui che doveva dire all'Europa cosa dovevamo fare? Ma stiamo scherzando? Ma di che parliamo? Non possiamo scherzare su persone morte. È inconcepibile, è inammissibile. La dobbiamo smettere di fare retorica. Sarà il caso di iniziare a fare qualcosa, ad agire, perché non è possibile che muoia la gente. È incredibile quello che è successo; questo sfruttamento assurdo che facciamo con queste persone. Allora dobbiamo smetterla di dire che possiamo far entrare tutti, perché questo è un altro esercizio di inutile retorica. E dobbiamo smetterla di dire che li cacciamo a calci, con il bombardamento delle navi. Pure questo si è detto. Ma stiamo scherzando? L'Italia era un Paese forte, enorme, di accoglienza; eravamo - come si diceva? - italiani brava gente. Ce lo ricordiamo che ci definivano «italiani brava gente» o siamo diventati la schiuma della schifezza? Quale energia abbiamo, quale voglia di far sì che questo non sia un problema? Quand'è che inizieremo a pensare che non dobbiamo più andare a sfruttare quei Paesi e che non lì dobbiamo andare a bombardare? Forse dovremmo capirlo. Forse non ci siete mai stati in un maledetto Paese in cui c'è la guerra. Maledizione! Non lo voglio dire un'altra volta, io ci sono stato e l'ho visto cosa vuol dire, accidenti! Vedere quei poveri cristi di bambini mutilati dalle mine antiuomo che anche noi abbiamo prodotto. Ma allora quale retorica facciamo, di che accidenti parliamo? Tutti voi passatevi una mano sulla coscienza e cercate di capire quali sono gli errori gravi che avete commesso, altrimenti continuerete ad essere quello che siete: morti che camminano. Quello siete e quello rimarrete!
2015-04-23	M5S	GirottoGianniPietro	Conseguentemente, l'Autorità per l'energia ha deliberato la riduzione delle tariffe elettriche a favore dei clienti con potenza superiore ai 16,5 kilowatt. Però l'applicazione di tali provvedimenti non ha raggiunto i risultati attesi, ripeto, non ha raggiunto i risultati attesi, ma una riduzione di solo il 3 per cento della bolletta elettrica. Un risultato che sarà ora aggravato ulteriormente da una serie di azioni che il Governo intende porre in essere, che determineranno infatti un incremento degli oneri generali di sistema e quindi dell'energia. Tra i principali interventi: l'accordo con la Serbia per l'importazione di energia rinnovabile ad alto prezzo; il bonus sociale della riforma della tariffe di rete; l'aumento dei costi di ritiro dei certificati verdi; la realizzazione di interconnessioni elettriche con altri Stati; l'incremento degli oneri nell'ambito della messa in sicurezza nucleare. Sono in totale circa un paio di miliardi di euro all'anno anno in più, che graveranno pertanto sulla bolletta elettrica. Quindi, Presidente, le riforme, non basta annunciarle e nemmeno approvarle: vanno attuate! I suddetti aumenti pregiudicheranno le stime di crescita contenute nel DEF e l'attesa riduzione dei costi.
2015-04-23	M5S	GirottoGianniPietro	II Governo, invece, non vuole intervenire dove dovrebbe, sulle sacche di ricchezza delle grandi compagnie e utility. Infatti nel PNR non viene assolutamente considerato che il prezzo dell'elettricità da anni è fortemente calato nella borsa elettrica. È paradossale che ad una consistente riduzione del PUN (il prezzo all'ingrosso per intenderci), non corrisponda una conseguente riduzione del costo dell'energia, realizzando un distacco che continua e che è a dir poco imbarazzante, per il Governo naturalmente. Nel PNR sono altresì assenti misure per il riequilibrio nel sistema elettrico del pagamento degli oneri tra le diverse tipologie di clienti: le utenze in bassa tensione di piccoli commercianti o piccole imprese artigiane, che rappresentano il 25 per cento dei consumi complessivi sono gravati del 35 per cento del gettito totale degli oneri generali. Invece i clienti in alta e altissima tensione - ossia le imprese con elevati consumi - consumano il 15 per cento ma contribuiscono solo col 7,5 per cento. A questo vanno aggiunte nuove agevolazioni di riduzione delle accise per le aziende energivore, descritte come azioni di razionalizzazione. Invece l'unica razionalizzazione sarebbe agevolare interventi di efficientamento energetico, in modo che le aziende riducano strutturalmente il loro consumo, anziché ridurre forzatamente il prezzo facendolo pagare ad altri. Passando invece alla bolletta energetica dei normali cittadini, ecco arrivare l'abrogazione del mercato tutelato per milioni di cittadini e la riforma delle tariffe elettriche. Entrambe, diversamente da quanto sbandierato dal Governo, determineranno un incremento del costo delle bolletta elettrica. A pagare maggiormente i costi della riforma del mercato tutelato saranno le piccole imprese e circa 9 milioni di cittadini, la cui bolletta di luce e gas crescerà di circa il 20 per cento. Penalizzate quindi le famiglie, la generazione distribuita, il risparmio energetico, favoriti i grandi trader di energia. Quindi, colleghi di maggioranza, potete affermare tranquillamente che anche nel DEF avete tenuto la posizione: confermate la linea fossile dettata dal Governo. Ho parlato di energia, ma lasciatemi solo dieci secondi per ricordare che proprio ieri abbiamo discusso le morti nel Mediterraneo: parole, parole, parole. Ma chissà ancora quante disgrazie vedremo! Sicuramente ne vedremo finché ci saranno guerre e quindi le fughe continueranno, e gran parte delle guerre sono legate all'impossessamento delle fonti di energia, petrolio e gas. Guerre e morti che pertanto abbiamo tutti sulla coscienza.
2015-04-23	M5S	GirottoGianniPietro	Signora Presidente, onorevoli colleghi, il mio intervento verterà sui costi dell'energia: infatti parte rilevante del DEF e relativo PNR (Programma nazionale di riforma) viene dedicato all'energia. Particolare attenzione viene data alle disposizioni per la riduzione di tale costo per le piccole e medie imprese che rappresenta storicamente un fattore di svantaggio per le imprese italiane. Nel PNR si tiene conto dell'intervento tenuto qualche mese fa dal Governo con il cosiddetto «taglia bollette», avente obiettivo: «ridurre il costo dell'energia elettrica per le PMI del 10 per cento».
2015-04-29	LN	VolpiRaffaele	Penso che la prima azienda speciale sia nata nel 1912, con la legge Giolitti, per mettere i lampioni a gas nella mia città, Brescia. Dopo alcuni ragionamenti e tanti tentativi, non dico che tale importante settore non vada riordinato, ma forse si potrebbe ragionare insieme, stralciare almeno questa parte e agire attraverso una attività legislativa propria, senza lasciare la delega in mano al Governo, che peraltro in alcuni settori - vi prego di ascoltare - è anche in conflitto di interessi. Signor Presidente, alcune di queste aziende gestiscono energia e Ministri di questo Governo hanno aziende che producono energia.
2015-05-05	M5S	FattoriElena	La tecnologia è un'altra cosa: è la scienza applicata alla società. Molto spesso in quest'Aula si fa confusione tra questi due aspetti. La scienza, ad esempio, studia la genetica e cerca di scoprire tutti gli elementi del DNA, mentre la tecnologia studia l'applicazione della genetica, ad esempio per introdurre gli OGM nell'ambiente, ma poi è la politica che deve decidere se sia opportuno o meno applicare una tecnologia. Lo stesso dicasi per la ricerca nucleare: lo studio dell' atomo è scienza, lo scienziato si deve occupare dello studio dell'atomo, dopodiché la tecnologia, se lo ritiene opportuno, applica questo studio all'energia atomica e la politica decide se è opportuno o meno costruire le centrali atomiche. Il disastro interviene quando uno scienziato esprime il suo parere sull'opportunità o meno di costruire delle centrali atomiche, come è accaduto in Italia con un noto scienziato, Veronesi, quando l'argomento non è di sua competenza, né è un suo dovere o diritto; infatti non si può usare la popolarità di cui si gode a livello scientifico per propugnare delle decisioni politiche come se fossero delle verità scientifiche. Ed è quello che succede in quest'Aula con l'ordine del giorno Giovanardi-Cattaneo. La senatrice Cattaneo è una bravissima scienziata quando si occupa di scienza, ma quando mescola scienza e politica purtroppo crea dei mostri che sono peggiori degli OGM che vuole introdurre nell'ambiente.
2015-05-06	FI	FlorisEmilio	Nel novembre 2012 Governo e Regione hanno sottoscritto il protocollo di intesa con i Comuni interessati e la Provincia dando vita al Piano Sulcis. A distanza di quasi tre anni, sebbene siano stati fatti i primi passi nella realizzazione del piano, con benefici fiscali per le piccole e medie imprese, la salvaguardia del tessuto produttivo di quelle aziende più grandi (vale la pena ricordare la trattativa tra Glencore e Alcoa, con la mediazione del Governo), la rimodulazione degli interventi infrastrutturali e con l'impegno dell'assessorato dei lavori pubblici ad aprire i cantieri di bonifica, di recupero ambientale e infrastrutturale entro la fine di quest'anno, il percorso di ripresa è ancora tutto in salita. Troppi i tre anni trascorsi per muovere i primi passi e il trend del Sulcis continua a registrare dati economici negativi ed emergenze occupazionali disastrose. In tema di ritardi sugli interventi dello Stato, non posso non ricordare la disastrosa calamità naturale, il ciclone Cleopatra, che ha colpito la mia Regione nel novembre 2013; ha causato 19 morti e provocato disastri su abitazioni e attività produttive, infrastrutture e strade ancora oggi impercorribili, vista la mancata erogazione di risorse per i necessari interventi di ripristino ambientale e infrastrutturale. Dopo il disastro, l'ex ministro Maurizio Lupi fece prontamente un sopralluogo nelle aree distrutte e rassicurò la popolazione sull'impegno del Governo a risolvere entro un anno le problematiche legate alla sicurezza stradale, a cominciare dalla Olbia-Tempio. Promesse, solo promesse. Colleghi, tre anni per i primi passi del Sulcis, due anni per il ripristino dei danni di Cleopatra e non ci sono ancora i fondi. A proposito di trasporti da e per l'isola, in quest'Aula abbiamo affrontato la crisi finanziaria e occupazionale che sta attraversando da tempo Meridiana, secondo vettore aereo nazionale. Diamo atto che negli ultimi giorni, proprio l'altro ieri, sono stati fatti passi in avanti per risolvere il problema della cassa integrazione dei lavoratori della compagnia attraverso l'accordo del Ministero dello sviluppo economico con Regione e sindacati, che garantirà ancora 12 mesi di respiro per queste persone. Fiato comunque corto per la salvaguardia dei posti di lavoro per cui non è stata prospettata una soluzione strutturale e sostenibile nel lungo periodo, contribuendo a mettere in difficoltà i comparti produttivi locali per la mancanza di servizi logistici adeguati e di sistemi di mobilità idonei allo spostamento di persone e merci. Nella black list isolana finiscono senza sconti anche le tariffe energetiche: a fronte di un aumento della produzione regionale - che registra un surplus rispetto ai consumi - non sono state corrisposte riduzioni tariffarie per imprese e famiglie. Al contrario, per i cittadini e le imprese sarde il costo dell'energia supera il 15-20 per cento del costo medio nazionale. Il tutto per la mancanza della metanizzazione in Sardegna nonostante i grandi progetti di collegamento con l'Algeria, rimasti lettera morta. Altro argomento presente nelle mozioni sono le servitù militari nell'isola: rappresentano, queste, oltre il 60 per cento di quelle presenti nel territorio nazionale, pertanto ritengo che debbano essere ridotte. Nel frattempo, però, possono trasformarsi da limite alla crescita della Sardegna ad opportunità di sviluppo per la realizzazione di centri di ricerca nel settore aerospaziale (Salto di Quirra), nell'informatizzazione dei sistemi bellici e nella formazione professionale per quanto riguarda Teulada. In questa direzione è necessario coinvolgere i centri di ricerca presenti nell'isola, gli istituti universitari, il CRS4 e i poli di eccellenza per caratterizzare una presenza positiva delle servitù militari nel territorio. Sul tavolo sardo, come potrete purtroppo intuire, sono tante le questioni aperte ed è urgente chiudere la partita sulle emergenze territoriali. Quanto dovremo aspettare ancora perché il Governo e 1'Europa riconoscano le condizioni di svantaggio per la Sardegna causate dall'insularità? Si confondono spesso per aiuti di Stato le diseconomie derivanti dall'essere un'isola che affronta costi di produzione, di energia, trasporti maggiori rispetto ad altri territori, condizioni riconosciute peraltro dall'Europa ad altri territori periferici. Le mozioni presentate oggi sono state condivise, nella sostanza e nella forma, da altri colleghi appartenenti a partiti e movimenti diversi: questo è certamente un buon segnale di distensione, un percorso che converge nel buonsenso, un'opportunità che non si può sprecare per la rinascita della Sardegna. Sardegna che non è soltanto il territorio in cui noi sardi viviamo, ma un patrimonio storico, naturale e culturale per l'intero Paese. Chiedo al Governo un impegno non generico, ma circostanziato sui punti enunciati nelle stesse mozioni presentate anche dai colleghi. La mia non vuole essere una rivendicazione su ciò che manca ed è mancato alla Sardegna, ma una logica e lucida riflessione sulle indubbie criticità che impediscono un normale processo di sviluppo per l'isola. Noi sardi, cari colleghi, ci battiamo e vorremo continuare a batterci per essere competitivi, ma per affrontare nel mondo della globalizzazione una sfida occorre partire dalla stessa linea di partenza. Come? Con la risoluzione dei deficit infrastrutturali, dello svantaggio dell'insularità e attualizzando i modelli di sviluppo imposti da scelte calate dall'alto, rivalutando la loro strategicità nazionale nel settore della chimica e i suoi processi di industrializzazione, dell'alluminio e della raffinazione dei carburanti, elementi che se non sostenuti a livello nazionale impediscono di sviluppare nel mondo globale una reale e strutturale competitività. Per questi motivi, mi rivolgo a voi colleghi affinché esprimiate il vostro voto positivo sulla mozione; al Governo, da uomo orgoglioso della mia terra, chiedo un serio e convinto impegno per l'apertura di tavoli istituzionali tra lo Stato, la Regione Sardegna e le realtà socio-economiche locali, per rilanciare lo sviluppo dell'isola attraverso un nuovo piano di rinascita dell'isola, frutto di una seria e approfondita analisi dei suoi bisogni e delle disponibilità finanziarie dello Stato, delle priorità degli interventi. Risorse certe in tempi certi; quello che chiedo non è un libro dei sogni con cui alimentare le speranze e le illusioni, ma certezza sugli interventi. Solo così si potrà ricostituire il rapporto tra i cittadini e le istituzioni.
2015-05-06	LN	ConsiglioNunziante	Negli ultimi cinque anni la Regione ha registrato una forte diminuzione dei livelli occupazionali e i dati ISTAT (non è dunque la Lega a dirlo) indicano che sono circa 43.000 le persone che hanno perso il posto di lavoro rispetto all'anno precedente. In particolare, risulta elevato il tasso di disoccupazione giovanile, il quale appare legato all'intensificarsi del fenomeno di abbandono prematuro degli studi. Anche qui c'è una questione legata alla chiusura delle scuole, che ha messo in difficoltà tantissime famiglie e ha portato a un incremento di questi abbandoni e probabilmente, come sosteneva il senatore Uras, anche a un'immigrazione di giovani verso il Continente e verso l'Europa. Poi parliamo anche di turismo. Ne abbiamo parlato molto poco in questo scorcio di legislatura che, oramai, comincia ad arrivare alla metà della sua durata. Il turismo dovrebbe farla da padrone in Sardegna, un turismo che, probabilmente, era il perno su cui far convergere tutte le attenzioni della politica locale. Mi spiace solamente che alcuni benpensanti abbiano cercato di scimmiottare ciò che nel 1990 è successo in America, dove per tre anni tutti i ricchi del Paese sono stati tassati (e giustamente, perché probabilmente erano quelli che ne avevano la possibilità). Io dico però che al ricco non gliela fai: i ricchi hanno spostato tutte le attività produttive in altri Paesi per mettere in difficoltà chi nell'indotto lavorava. Lo stesso è successo in Sardegna: tutti quelli che possedevano barche o yacht o avevano attività di un certo tipo, si sono spostati in Corsica o in Croazia. Questo ha messo in grandi difficoltà il comparto del turismo e dei porticcioli locali. In quel comparto, dove si calcola che per ogni quattro barche vi sia un posto di lavoro, vi è stata una moria di dipendenti gravissima. Parlavamo prima della questione del trasporto. La Sardegna è un'isola e, se è iniziato da qualche giorno Expo 2015 e si parla già di un Giubileo straordinario, l'idea era quella di mettere in condizione l'isola di vedere il potenziamento dei suoi scali aeroportuali, che facciano da perno per un unico sistema e che metta in condizione la Sardegna di poter interagire con l'intera Europa. Poi ci siamo chiesti come mai un'industria molto energivora come quella dell'alluminio avesse trovato casa proprio in Sardegna, dove l'energia costa il 20 per cento in più di quella nel Continente e che ha un peso enorme rispetto a quello che è il costo nell'intero Paese e in altri Paesi europei. Questo maggior costo, quindi, fa sì che le industrie siano poco appetibili e poco remunerative. La crisi economica della Sardegna è legata anche al fatto che non vi è una metanizzazione, cosa che mette in grandi difficoltà la Regione. Noi chiediamo, con questa mozione, che il Governo si impegni ad assumere le necessarie iniziative per il rilancio delle attività produttive nel territorio sardo e, più in generale, nel sistema industriale del Paese. Siamo convinti, infatti, che, se nel piccolo ognuno fa una cosa buona, tante cose buone fanno di questo Paese un buon Paese. C'è anche da parlare delle misure di riduzione del costo dell'energia: credo che questo Paese si debba dotare di un piano energetico ed industriale, cosa che in questi anni è stata veramente sottaciuta e non abbiamo avuto la capacità di creare qualcosa di positivo. Altro impegno che chiediamo al Governo è di favorire, attraverso lo strumento dell'accordo di programma, l'adozione di specifici percorsi per la riconversione industriale delle aree dismesse, al fine di favorire la nascita di nuove attività industriali nel territorio sardo e in generale in tutto il Paese. Credo che il problema sardo sia riconducibile al problema Italia. Mi dispiace si continui a parlare di ripresa, cosa che probabilmente non corrisponde alla realtà. Non so se sia perché questo jobs act in Sardegna non lo abbiate capito, ma, se già ho qualche dubbio che faccia bene qua in Italia, credo che lì addirittura non abbia trovato alcun tipo di applicazione. Si parla anche di lingua e cultura sarde (musica per le orecchie di noi leghisti). La Sardegna ha una specialità, per quanto riguarda la sua gestione amministrativa: si tratta di un elemento che non vogliamo assolutamente eliminare, ma chiediamo da tempo che anche le altre Regioni abbiano la possibilità di essere fruitrici di un sistema diverso, anche sotto il profilo fiscale. Se vogliamo risolvere i problemi della Sardegna, credo poi che il turismo sia una delle questioni più interessanti e bisognerà anche capire come abbattere il costo dell'energia e il cuneo fiscale, che in questo Paese è impressionante. In merito a quest'ultimo aspetto abbiamo una proposta: una flat tax al 15 per cento su tutto il territorio nazionale, che potrebbe mettere anche l'economia sarda nelle condizioni di essere rilanciata. Finché parleremo di 0,1, 0,2 o 0,3 per cento, per quanto riguarda la riduzione del cuneo fiscale, questo Paese non avrà alcuna possibilità di avere una ripresa e, di conseguenza, non l'avrà la Sardegna, già in difficoltà sia per la sua collocazione all'interno del Mediterraneo e la conseguente questione dei trasporti sia a causa di qualche politico locale, che ha ben pensato di spremere limoni che non hanno neanche più una goccia di succo.
2015-05-06	LN	ConsiglioNunziante	Signora Presidente, inizierei il mio intervento cercando di capire chi ringraziare per primo. Il Governo è stato molto sensibile nelle sue dichiarazioni, ma vorrei ringraziare soprattutto i nostri colleghi sardi - il senatore Uras, il senatore Floris ed altri - che hanno avuto la sensibilità di mettere in condizione il Senato di poter parlare finalmente di questioni molto delicate, e soprattutto chi ha avuto la sensibilità di sottoscrivere queste mozioni, perché ultimamente ci siamo occupati molto poco di problematiche di questo Paese legate all'industria, all'artigianato ed alle piccole e medie imprese e ci siamo occupati molto poco, e continuiamo ad occuparci molto poco, di turismo. Le mozioni sono complesse e molto articolate, le premesse che precedono le richieste al Governo sono veramente cogenti e, proprio perché attuali, queste mozioni sono drammatiche. Non saprei se definire le mozioni come un grido di dolore, ma sicuramente le interpreto come un grido di aiuto. Queste mozioni vogliono portare a conoscenza di tutti, soprattutto di questa Assemblea, ma in generale di tutto il Paese, quali sono le problematiche di questa Regione. Sono sicuro, però, che oltre alle mozioni ci sarà qualcos'altro da fare: dovremo tentare di mettere in condizione noi stessi di poter legiferare in un senso positivo. L'idea di poter parlare di questioni concrete ci ha affascinato da subito: si tratta di questioni, come dicevamo prima, troppe volte accantonate, forse perché la legge elettorale era più importante e adesso ci sarà la questione del Senato che metterà in disparte anche le problematiche legate ancora all'industria, al turismo, alle piccole e medie imprese ed al debito pubblico. Ebbene, la Sardegna è una Regione favolosa, una terra unica, che possiede un'autonomia tra l'altro del tutto particolare, più accentuata rispetto alle altre per via di situazioni storiche e geopolitiche specifiche. La Regione Sardegna, come altre, è individuata come speciale nell'articolo 116, comma 1, della Costituzione e per sgombrare il campo da qualunque dubbio, come ho già detto nell'illustrazione della mozione, noi della Lega Nord non chiediamo assolutamente di eliminare la forte autonomia che la Costituzione attribuisce alle attuali Regioni a statuto speciale, ma crediamo sia necessario aumentare il grado di autonomia delle Regioni a statuto ordinario, permettendo loro di ragionare in termini economici un po' diversi e prendendo come modello di riferimento, per quanto ci riguarda, le specialità e mi riferisco alle mie zone del Nord. Fatta questa premessa, in primo luogo vorrei far notare che se ogni Regione fa bene nel suo piccolo, non fa solo bene a sé stessa, ma all'intero Paese. Auspico quindi che lo Stato centrale metta queste Regioni in condizioni di poter ben operare. Le mozioni in esame, signora Presidente, trattano della crisi economica e sociale che attraversa la Sardegna, una crisi di dimensioni particolarmente gravi. Come dicevamo prima, dal 2007 sono stati persi tredici punti percentuali di PIL, il tasso di disoccupazione si aggira attorno a una cifra del 19 o 20 per cento, la disoccupazione giovanile è al 54 per cento e le famiglie povere sono il 24-25 per cento. Sono dati spaventosamente superiori alla media nazionale, che è già di per sé drammatica. Anche se la Sardegna è rappresentata in tutti i cartelloni pubblicitari come un territorio molto bello (ed effettivamente lo è) ha problemi, con ripercussioni economico-finanziarie, nelle aree sottoposte a servitù militari che richiedono la bonifica dei siti; si tratta di danni che negli anni hanno determinato problematiche sociali ed economiche su siti che poi sono diventati improduttivi; si riscontrano, poi, problemi ambientali anche per le acque che abbisognano di bonifiche. Si passa poi a ragionamenti sulle scorie nucleari, un tema che presenta grandi problemi, o alla questione del regime carcerario, perché nell'isola vi sono moltissimi posti per detenuti ai sensi dell'articolo 41- bis. La Sardegna non ha avuto più fortuna, anzi ha subito qualche grande problematica, a seguito delle calamità che l'hanno colpita nel 2013 e ad oggi non ha avuto ancora risposte positive. Passando poi all'energia, la Sardegna è l'unica Regione senza metano. Parlavo prima con una collega la quale sosteneva che del metano non c'è bisogno e che forse bisognerebbe avere più attenzione per altre questioni. Anche a questo proposito sarebbe il caso di mettersi d'accordo; non siamo l'IKEA, ma qualche tavolo possiamo anche farlo: mettiamoci d'accordo su quale sia la cosa migliore per quest'isola. Il costo dell'energia è del 15 per cento più alto che nel resto del Paese, dove è già il più alto che nell'intera Europa; si capisce quindi perché la filiera dell'alluminio in particolare abbia avuto le problematiche che ben conosciamo. Si parla di mobilità, un diritto costituzionalmente tutelato, ma non garantito di fatto perché, essendo un'isola, probabilmente bisognerebbe avere più attenzione per i trasporti aerei e via mare, per non parlare della viabilità interna all'isola stessa. Quanto alle strategie industriali, in un periodo in cui le vertenze occupazionali sono all'ordine del giorno, in cui la compagnia aerea Meridiana e la società Meridiana Maintenance sono in forte difficoltà, mi è parso di capire che l'impegno del Governo è scarso o sicuramente molto poco incisivo. L'agricoltura - questo era l'oggetto della discussione che ho avuto prima con la collega - è uno dei fattori che andrebbe sicuramente valorizzato, perché la Sardegna è un territorio molto complesso che fa delle specialità una questione di carattere nazionale ed europeo. Quanto alla scuola - e qui casca l'asino - si riscontra la chiusura di moltissimi istituti, come è capitato nell'intero Paese, ma le difficoltà legate alla mobilità interna hanno acuito ancora più le problematiche in quest'isola. La morfologia dei territori non ha certamente aiutato, costringendo le famiglie a forti spostamenti e credo che di fatto abbia influito molto sull'abbandono scolastico, in una Regione che ha già il triste primato del più alto tasso di dispersione scolastica. Stessa sorte per i tribunali e per i giudici di pace. E chi più ne ha, più ne metta. È lo specchio di questo Paese, probabilmente visto con una lente di ingrandimento. La mozione in votazione chiede che il Governo riveda alcune questioni e, come in tutte le mozioni che sono state presentate, gli si chiede di attivarsi concretamente per tutelare gli interessi territoriali, con una collaborazione tra Stato e Regioni, coinvolgendo il sistema delle autonomie. Pieno riconoscimento all'ordinamento autonomo dell'isola, ma con uno sguardo a quelle Regioni che hanno voglia di mettere in discussione questo sistema centralistico, che è sempre più centralistico. E il riconoscimento ai più alti livelli della lingua sarda. Cari senatori sardi, questo riconoscimento può essere ricondotto anche ad altre regioni. In Italia abbiamo 20 regioni e sarebbe bellissimo che ci fosse una mozione alla settimana su ogni regione, per mettere in condizione questo Senato di lavorare su questioni squisitamente tecniche e serie. Qualcuno ha chiesto di inserire nell'agenda di Governo la questione sarda. Questa è un'ottima idea. La questione sarda potrebbe essere un modello su cui lavorare. C'è molto da fare e magari potrebbe nascere qualche buona idea anche per gli altri territori di questo Paese. Parlare di produzioni, parlare di tipicità, parlare di cultura e di lingua è musica per le orecchie di questo Gruppo. Dovrà lavorare molto il Governo, però, perché la Sardegna è assetata di energia e di infrastrutture e vuole essere messa in condizione di sfruttare sia l'agricoltura che il turismo in modo serio. Il senatore che mi ha preceduto ha parlato di poca lungimiranza della politica locale. A mio avviso, chi pensa di poter "fregare" i ricchi mettendoli nella condizione di dover pagare qualche soldo in più per risollevare le casse della regione probabilmente non ha capito nulla e metterà in crisi solo ed esclusivamente le maestranze e gli operai, che lavorano intorno al business del vip e del "vippume" che gira per la Sardegna e intorno all'indotto legato al turismo e che ci rimetteranno in prima persona. Noi siamo fiduciosi che questo Governo possa mettere in condizione quest'Assemblea e le Commissioni di lavorare su queste problematiche. Ben vengano queste mozioni. Sarà un inizio, per poter parlare seriamente di un piano industriale e di un piano energetico nazionale, cosa che in questo periodo abbiamo fatto molto raramente e forse anche malamente.
2015-05-06	M5S	CottiRoberto	Signora Presidente, annuncio il voto favorevole su tutte le mozioni e sull'ordine del giorno G1 da parte del Movimento 5 Stelle, a condizione però che vi sia una votazione per parti separate su alcune mozioni, di cui poi parlerà il collega Santangelo specificando su quali punti si richiede la votazione per parti separate. Sulla Sardegna si dovrebbe parlare ore e ore per spiegare i motivi per i quali ci si trova in una situazione diversa rispetto alle altre Regioni italiane. È come se ci trovassimo nel fondo di un barile in cui è molto facile entrare ma molto difficile uscire. Immaginiamo che questo barile rappresenti la situazione produttiva dalla Sardegna: è molto più facile per altri riempire questo barile che per i sardi uscire dai loro confini territoriali e superare l'insularità. Questo problema ci differenzia sicuramente dalle altre Regioni, ma ci distingue anche il fatto che storicamente le scelte operate in Sardegna, quasi sempre esogene, non sono mai state funzionali all'economia e alla vita dell'isola. Inutile ricordare che solo nel 2013 abbiamo perso il 4,4 per cento del prodotto interno lordo. Si registrano 43.000 posti di lavoro persi in un anno, una disoccupazione generale al 19 per cento e giovanile addirittura al 54 per cento, più elevati costi di energia, rischio di monopolio nei trasporti, che non possono essere gestiti dalla Regione: sia i trasporti aerei che navali sono gestiti da altri e ci rendono succubi di scelte che non vengono fatte in Sardegna. Di solito in Sardegna vengono collocate iniziative - di tipo economico, sociale o di altro tipo - funzionali ad altri luoghi: pensiamo ai poligoni militari, ai penitenziari e anche alle tante dismissioni che si stanno operando in questo periodo, nel settore della giustizia, della motorizzazione, degli uffici finanziari, a seguito delle quali vengono chiusi presidi importanti per un territorio come quello sardo, che ha una densità di popolazione molto più bassa della media italiana e che ha anche problemi di trasporti interni e di collegamento tra una zona e l'altra dell'isola. Per concludere il mio intervento in dichiarazione di voto, dico che ci troviamo molto in sintonia con quanto è stato detto in quest'Aula, tranne che in un particolare settore - quello militare - non potendo assolutamente accettare ipotesi di rilancio economico della Sardegna fondate sulla costruzione di ordigni di morte, mezzi militari e altre diavolerie
2015-05-06	M5S	SerraManuela	Sappiamo tutti che questi tipi di lavorazioni incidono negativamente sulla salubrità dell'ambiente e sul paesaggio, anche dal punto di vista estetico. Non capisco: non capisco perché dobbiamo sopportare dei sacrifici così grandi se tali impianti risultano, alla fine dei conti, inutili per la Sardegna, data l'attuale produzione di energia in misura superiore al reale fabbisogno.
2015-05-06	PD	CuccaGiuseppeLuigiSalvatore	Dell'energia si è già parlato. I costi dell'energia in Sardegna sono estremamente più alti. Purtroppo c'è una notizia di ieri, non ufficiale, secondo cui verrà negata l'essenzialità alla centrale elettrica di Ottana. Se questo effettivamente dovesse accadere, ovviamente si avranno delle ricadute sul sistema industriale del comparto di Ottana, di cui hanno già parlato il collega Floris, il collega Uras ed anche il collega della Lega che mi ha preceduto. Bene, se dovesse essere negato il regime di essenzialità, l'intero comparto di Ottana sarà costretto a chiudere, ancora una volta con ricadute sfavorevoli in termini occupazionali, perché verranno persi moltissimi posti di lavoro.
2015-05-06	PD	CuccaGiuseppeLuigiSalvatore	Oltre al tema dell'energia, c'è quello dei trasporti, il tema delle continuità territoriali interna ed esterna, il superamento del deficit infrastrutturale, la vertenza delle entrate, quella delle servitù militari, il mantenimento della specialità nel rinnovato quadro costituzionale, la difesa delle peculiarità linguistiche e culturali; sono tutti temi che sino ad oggi non sono stati affrontati in maniera risolutiva. Quello dei trasporti è un problema che deve essere affrontato dalla Regione Sardegna, attraverso un corretto dialogo con il Governo centrale. Non si può dimenticare la vicenda dei lavoratori Saremar: 160 persone che hanno ricevuto una lettera di licenziamento nei giorni scorsi. Sono tutti temi che sono sul tavolo da anni e che da anni si trascinano irrisolti. Queste sono le motivazioni che ci hanno indotto a presentare la nostra mozione. Sempre sul tema dei trasporti, restano altissime le criticità relative alla carenza di infrastrutture stradali e ferroviarie. Vi ricordo che in Sardegna le Ferrovie dello Stato non ci sono. Oggi abbiamo ancora Province dove si viaggia con la ferrovia a scartamento ridotto: in quasi tutta la provincia di Nuoro si viaggia ancora con la ferrovia a scartamento ridotto, che credo non esista più in nessun'altra parte d'Italia, se non nei trenini per i turisti. Per quanto riguarda il sistema delle connessioni materiali e i trasporti marittimi, conosciamo il problema e i rischi che si corrono concentrando sul medesimo soggetto la proprietà della più grande impresa privata italiana di navigazione. Si registra inoltre una crisi che è stata su tutti i giornali per lungo tempo e della quale nell'ultimo periodo si parla meno (ma è ancora viva): la crisi di Meridiana, che era l'unico vettore che aveva base in Sardegna e che garantiva la competizione con gli altri vettori aerei sulle rotte gravate da oneri di pubblico servizio. Vi è poi il problema (trattato in maniera molto buona e approfondita anche dal senatore Consiglio, che ringrazio) della mancanza di una legge che riconosca le lingue minoritarie e, tra esse, la lingua sarda. Questo è un problema serissimo. Si era fatto un passo avanti quando nel contratto di servizio pubblico con la RAI, che è stato successivamente bloccato, era stato previsto il riconoscimento della lingua sarda ai fini di una programmazione specifica, per la quale la Regione Sardegna si era impegnata a mettere a disposizione importanti supporti finanziari, ma anche questo non ha trovato sbocco. La Sardegna ha bisogno di un sistema industriale moderno ed ecocompatibile; ha anche necessità di non confrontarsi più con sistemi industriali in crisi, nonostante si tratti di aziende ancora strategiche, che esistono ancora, ma che purtroppo da anni vivono una crisi che non è stata ancora risolta in maniera definitiva. C'è poi il problema delle bonifiche. È stato già trattato abbondantemente. Parlo della bonifica di siti industriali di aziende pubbliche che sono andate via senza porre mano alle bonifiche. Il tema de La Maddalena è stato trattato e pertanto ricordo da ultimo l'alluvione in Sardegna del 2013. L'alluvione del 2013, per la quale si erano avuti circa 19 morti, è l'unica tra le calamità naturali avvenute negli ultimi tre anni in Italia i cui danni non siano stati ripagati, né alle imprese, né alle famiglie. È stato solo attuato quel primo intervento da 20 milioni per il ripristino immediato della viabilità e successivamente un intervento di 10 milioni di euro per le scuole primarie; tutto il resto è rimasto fino ad oggi lettera morta. Quindi, in questo senso, la mozione impegna il Governo a soddisfare una serie di richieste che vengono avanzate e che non mi pare il caso di ripetere. L'Esecutivo ultimamente ha manifestato un'attenzione più corretta o - passatemi più il termine - più "attenta", fatta non solo di parole. Credo che gli impegni contenuti nella mozione che abbiamo presentato siano assolutamente da sottoporre al vaglio del Governo, che sono certo darà il suo parere favorevole a questa mozione. Chiedo, quindi, che la sostengano con il loro voto anche i colleghi che, pure con forme e temi diversi, hanno trattato il tema della gravissima situazione nella quale ormai da troppo tempo versa la Sardegna. Come aveva detto il presidente Napolitano - lo richiamo ancora in chiusura - la Sardegna necessita di un intervento straordinario perché altrimenti non uscirà dalla palude e, rispetto alle altre Regioni, rimarrà di molto indietro nella crescita e nella ripartenza del sistema economico.
2015-05-06	PD	LaiBachisioSilvio	Signora Presidente, colleghi, nel momento in cui mi accingo a dichiarare il voto a nome del Gruppo del Partito Democratico su queste mozioni, penso di dover richiamare quest'Aula alla responsabilità di quello che sta approvando. Nel ringraziare il Governo per l'approvazione dei dispositivi presenti nelle mozioni, voglio segnalare che sono tutt'altro che generici, ma anzi molto precisi e puntuali, come pure non è generica la responsabilità presente all'interno della parte che li precede. La Sardegna non si segnala per un generico elenco di doglianze, come quello di una Regione che elenca i propri mali, ma per una serie di punti strutturali per i quali non chiede niente di più di quanto è dato agli altri territori italiani sul fronte della loro soluzione. Tali nodi strutturali sono amplificati dal fatto che si tratta di un'isola, lontana dal continente e al centro del Mediterraneo, condizionata in quanto tale nelle sue relazioni con il resto del territorio: tale condizione vincola non solo i diritti dei singoli cittadini e la loro possibilità di usufruirne, ma anche le imprese. Infatti, quando nel "continente" - come noi sardi chiamiamo il resto della penisola - si guarda a ciò che vi è nell'arco di un'ora di percorrenza e nel mercato ci sono da 5 a 7 milioni di cittadini, mentre nello stesso tempo in una Regione ve ne sono al massimo 500.000, anche fare impresa è nettamente differente. Aggiungo che, quando questi nodi strutturali vengono da lontano nel tempo, ma non tanto lontano; quando le occasioni perdute di un Paese che cresceva non si sono condivise l'Isola, come quando si è metanizzato il resto del Paese; quando ai cittadini il costo della sola energia elettrica domestica comporta una spesa otto volte superiore, quegli stessi cittadini hanno necessariamente un sentimento diverso, anche di cittadinanza, verso il loro Paese. Quando poi si pensa che la nostra sia una Regione che dovrebbe guardare al turismo - come tutti diciamo - ma andarci per fare i turisti significa, soltanto per il viaggio, decidere di assumere un investimento, affrontando un costo che vale di per sé già la possibilità di fare un'intera vacanza da un'altra parte, ecco che tutto diventa più complicato. La Sardegna non chiede niente di più di ciò che le è dovuto. In questo caso - lo dico anche pensando alla tentazione di raccontare i sardi come uno stereotipo - noi non siamo gente che si lagna o che fa un elenco di doglianze, perché siamo sempre in prima fila quando c'è da fare cose nuove. Faccio solo un esempio: in questo Paese, dal 1° gennaio, tutte le Regioni a Statuto ordinario hanno adottato il bilancio armonizzato. Bene, la Sardegna è stata la prima Regione a Statuto speciale che ha scelto di adottare il bilancio armonizzato, che significa assumersi le responsabilità delle proprie risorse, anche in anticipo rispetto allo Stato. Siamo stati la prima Regione a statuto speciale, con il Friuli-Venezia Giulia, che ha ridotto i propri consiglieri regionali, anche lì sul fronte della riduzione dei costi della politica. Non ci tiriamo indietro, quando si tratta di pensare a costi più bassi della politica o della pubblica amministrazione. Voglio ricordare - concludendo e dichiarando ovviamente il voto favorevole alla nostra mozione, ma anche alle altre mozioni che sono state presentate - che gli impegni che vengono chiesti sono molto precisi; noi li ricorderemo ogni volta usando questa occasione e questa seduta parlamentare, che noi riteniamo importantissima. Noi non stiamo chiedendo genericamente che arrivi il metano, ma stiamo chiedendo che venga istituito un tavolo tecnico che dica quanto costa portare il metano in Sardegna e da dove possono arrivare le risorse. Noi vogliamo che i costi della continuità territoriale non siano posti a carico del bilancio della Regione, se i sardi sono cittadini italiani, ma tornino ad essere nel bilancio dello Stato, come erano dal 1996 al 2001, quando una legge dello Stato ha stabilito che esisteva la continuità territoriale aerea per la Sardegna. Noi vorremmo che il fatto che la Tirrenia sia privatizzata non comporti che il traghetto costi 700 euro, ma vorremmo che esso, per chi viene in Sardegna, costasse esattamente come la cifra che paga un cittadino italiano quando si sposta per la stessa distanza. Noi non chiediamo che vengano cancellate le servitù militari, perché ci rendiamo conto che non possono essere cancellate tutte, ma chiediamo che venga semplicemente riequilibrato il fatto che noi mettiamo il 61 per cento del territorio e che in Sardegna si investe solo il 2 per cento dei costi della difesa: 60 contro 2 per cento è troppo poco. Noi non chiediamo di essere privilegiati, ma chiediamo di non venir puniti sul settore agricolo nell'anno dell'Expo, perché non è possibile che, nell'anno in cui aumenta del 20 per cento la quota di pesca del tonno rosso, neanche una barca in Sardegna possa pescare tonno rosso. Noi non chiediamo cose generiche, ma chiediamo di poter utilizzare i soldi del Fondo sociale europeo destinati alla Sardegna per pagare la cassa integrazione in deroga dei sardi: 100 milioni di euro nostri da utilizzare per questo, per non lasciare i lavoratori senza stipendio. Noi non chiediamo cose generiche, ma chiediamo che, dopo ciò che è successo a La Maddalena, dove un'economia di guerra deve essere convertita in un'economia civile, quelle risorse che sono lì non restino nelle mani della Mita Resort o della Protezione civile, ma tornino nelle mani della Regione autonoma Sardegna, per consentire a quell'isola di ripartire, dopo sette anni di inganni, dal grande inganno del G8 de La Maddalena. Noi non chiediamo cose generiche, ma chiediamo di poter rivedere - perché non era questo il Governo che l'ha fatto - il piano carceri, che prevede che 1.000 persone sottoposte al 41- bis vengano in Sardegna, quando la nostra Regione dovrebbe sopportarne non più di 50. E non è giusto che noi paghiamo per questo senza poter avere certezza che il sistema della sicurezza in Sardegna si adatti. Queste non sono richieste generiche, ma sono richieste sulle quali la Sardegna vuole fare la propria parte. Questo Parlamento, votando queste mozioni, sta chiedendo al Governo di fare la propria. Io sono convinto - perché in quest'anno è successo di meglio che negli altri anni nel rapporto tra la mia Regione e questo Governo - che questi impegni presi con questa mozione in quest'Aula saranno rispettati. I sardi si fidano, ma si fidano di più se anche il Parlamento li sostiene.
2015-05-06	PD	FasioloLaura	Signora Presidente, colleghe e colleghi, signor vice ministro Olivero, con il collegato agricoltura intendiamo dare un forte impulso alla competitività in un settore cruciale per l'economia del Paese e al centro dell'attenzione internazionale all'atto dell'inaugurazione di Expo 2015, il cui tema è «Nutrire il pianeta, energia per la vita». È un'occasione irripetibile - mi dispiace per chi vede il bicchiere sempre mezzo vuoto - per ridare una vera energia al Paese.
2015-05-06	PD	SaggeseAngelica	Tuttavia, il settore agricolo è e rimane ancora strategico per il nostro Paese: negli ultimi anni la fase recessiva è stata in parte controbilanciata da un aumento delle esportazioni che ha consentito di migliorare la bilancia alimentare e da una ripresa degli investimenti da parte degli agricoltori. La stessa riduzione del numero di imprese può inquadrarsi in un processo di riorganizzazione generale del settore tendente ad una graduale dismissione delle microimprese e ad un ampliamento delle dimensioni di quelle che operano sul mercato. Dall'altro lato, l'altra finalità che si è tentato di raggiungere era quella di offrire ai giovani un futuro nel settore agricolo, che rappresenta un'importante possibilità di svolta soprattutto in un contesto, quello del Centro-Sud, che vede ancora oggi elevatissime percentuali di disoccupazione giovanile. A tal fine, l'affiancamento economico e gestionale è proprio uno strumento funzionale alla realizzazione di una sorta di staffetta generazionale. L'esperienza di chi lavora da anni nel settore, contemperata dall'entusiasmo e dall'energia delle classi più giovani sono un mix che può condurre ad un deciso sviluppo dell'agricoltura. In particolare, l'obiettivo è favorire una forma di affiancamento tra agricoltori ultrasessantacinquenni o pensionati e i giovani, non proprietari di terreni agricoli, di età compresa tra i diciotto e i quarant'anni, in vista del graduale passaggio della gestione dell'attività d'impresa dai primi ai secondi. Prima di entrare nel merito, lo strumento che si è scelto di utilizzare non è stato quello della delega al Governo. Si è scelto di utilizzare lo strumento regolamentare che è sicuramente più flessibile e che richiede tempi più brevi, soprattutto nella prospettiva di eventuali integrazioni, perché si è previsto un tempo entro il quale verificare il punto di attuazione della normativa e i benefici che derivano al ricambio generazionale dall'introduzione di queste norme. Il regolamento sarà chiamato a stabilire una serie di elementi: la durata dell'affiancamento, che non potrà eccedere i tre anni, un tempo ragionevole per consentire il passaggio del know-how dagli «anziani» ai giovani. Sono previste poi - grazie a questa staffetta - forme di agevolazioni e sgravi fiscali analoghi a quelli previste dalla normativa vigente per le start-up. Alla conclusione dell'attività di affiancamento, si delineano varie ipotesi possibili: un subentro del giovane imprenditore agricolo, un contratto di conduzione o ancora la previsione di apposite forme di compensazione. Quello che emerge e che viene fuori in maniera fondamentale e importante è che tutto il progetto di affiancamento si basa su un progetto imprenditoriale, che deve essere predisposto dal giovane agricoltore, che mira a definire i reciproci obblighi nella gestione dell'impresa e che prevede norme precise di compartecipazione agli utili. Infine, il regolamento prevederà il regime dei miglioramenti fondiari, le forme di garanzia anche per le coperture infortunistiche e una serie di ulteriori norme agevolative per la gestione e l'utilizzo dei mezzi agricoli. Si tratta insomma di un pacchetto di misure di cui il settore agricolo aveva fortemente bisogno. Oggi in Italia il fenomeno dell'invecchiamento degli imprenditori agricoli ha carattere strutturale ed è frutto di una doppia difficoltà: quella degli anziani ad uscire dal settore e quella dei giovani ad entrarvi. Ecco perché era assolutamente necessario intervenire e prevedere misure che consentissero agli agricoltori più esperti, che conoscono le caratteristiche strutturali, infrastrutturali e anche naturali dei terreni di trasmettere queste notizie, spesso non apprendibili dagli studi, alle giovani generazioni. È in questa direzione di ricambio generazionale che si inserisce anche l'articolo 10 del provvedimento, relativo alla creazione della banca delle terre. Anche qui, si tratta di una sorta di inventario in cui si mettono insieme domanda ed offerta di tutti i terreni, con tutte le caratteristiche accessibili anche via Internet, in modo da consentire a chi abbia voglia di accedere al terreno di facilitare il processo di compravendita e di avvicendamento nella conduzione dei terreni. In conclusione, penso che questa scelta sia strategica e ampiamente condivisibile, volta ad incentivare l'ingresso dei giovani. Già nei mesi scorsi questo Parlamento ha approvato delle misure in tale direzione ed altre se ne aggiungono oggi. L'obiettivo è sempre quello di premiare e valorizzare coloro che sono in possesso di un titolo di studio adeguato e che ancora non hanno avuto modo di fare un'esperienza pratica nel settore agricolo; coloro che non hanno ereditato un terreno o coloro che, più semplicemente, nonostante le difficoltà, credono ancora nella terra e hanno ancora voglia di provare a fare impresa in un settore complicato quale quello agricolo.
2015-05-07	LN	ArrigoniPaolo	Ricordo che con il decreto-legge in materia di IRPEF, contenente il bonus di 80 euro - con cui il presidente Renzi, per finanziare lo "spottone" elettorale delle europee, si era posto l'obiettivo di racimolare almeno 350 milioni di euro dal settore agricolo - siete intervenuti a gamba tesa, in maniera retroattiva, riducendo le agevolazioni fino ad allora riconosciute al settore, imponendo il balzello inaspettato ai proprietari dei terreni e facendo precipitare nel caos, per mesi, i sindaci di oltre 4.300 Comuni. È così: avete inflitto al settore agricolo un ulteriore colpo per rimpinguare le casse ingorde dello Stato. L'IMU agricola - come hanno denunciato le stesse associazioni di categoria - ha seguito infatti a breve distanza la TASI sui fabbricati rurali strumentali all'attività di impresa (per 40 milioni di euro), l'IMU sui fabbricati rurali abitativi (per 160 milioni di euro), la rivalutazione dei redditi dominicali dei terreni (per altri 50 milioni di euro), la riduzione delle agevolazioni sul gasolio per agricoltura (per altri 160 milioni di euro). Tali misure rappresentano un attacco al settore agricolo, a cui, tra il 2012 e il 2014 - stiamo dunque parlando dei Governi Monti, Letta e Renzi - è stato imposto un prelievo fiscale annuo vicino al miliardo di euro, mortale per molte aziende. Senza contare che per finanziare i 90 milioni di euro di riduzione del gettito dall'IMU agricola, rispetto ai 360 milioni inizialmente pretesi, dopo battaglie che hanno visto la Lega Nord battersi in prima fila per l'esenzione dell'imposta nei Comuni montani, si è colpito ancora il settore, prosciugando il fondo per l'abbattimento dell'IRAP per i lavoratori stagionali. Dunque - lo ripeto - questo disegno di legge giunge con colpevole ritardo rispetto ad Expo, il cui tema («Nutrire il pianeta. Energia per la vita»), è "un tantino" attinente al mondo agricolo. È un'assurdità, se si rileggono le parole pronunciate dall'allora Presidente Letta il 31 gennaio 2014, ovvero il giorno stesso dell'approvazione del provvedimento in Consiglio dei Ministri: «Con il collegato agricoltura (...) daremo ancora più competitività a un settore cruciale soprattutto in vista dell'Expo 2015, i cui temi sono strettamente legati all'agricoltura e alla terra. Il 2014 deve essere l'anno in cui la preparazione dell'Expo e l'agroalimentare italiano producono la sinergia necessaria al loro reciproco successo». Concludeva così l'allora premier Letta. Sembra una barzelletta ma è la triste realtà. Eppure allora era presente il sottosegretario all'agricoltura Martina, oggi Ministro, dunque siamo in perfetta continuità. Ma allora mi chiedo, nel collegato i quattro punti di forza definiti allora non hanno più rappresentato una priorità per il Governo Renzi? Il marchio made in Italy agroalimentare non è più stato una priorità, anche per contribuire alla lotta alla contraffazione e all' italian sounding, che producono un danno all' export italiano di circa 60 miliardi di euro? Evidentemente no. E infatti Renzi demolisce il Corpo forestale dello Stato che ben opera il contrasto alle frodi agroalimentari e inoltre depenalizza il reato. Per quanto riguarda la semplificazione, a parte l'aver anticipato qualcosa nel cosiddetto decreto competitività per superare la duplicazione degli accertamenti non vi è nulla! Eppure è arcinoto quanto la burocrazia rappresenti un peso per le imprese, anche di questo settore. Per quanto riguarda la competitività e gli interventi di sostegno mirati per aumentare la competitività del comparto agroalimentare, per ora gli agricoltori hanno visto solo più tasse! E infine, sulla riorganizzazione, in coerenza con gli obiettivi della spending review è prevista una delega al Governo per riorganizzare gli enti vigilati dal Ministero delle politiche agricole alimentari e forestali. Ma anche in questo caso si può attendere visto che, per mettere le pezze al bilancio disastrato dello Stato, è più comodo fare tagli lineari, indiscriminati ed irresponsabili a Comuni, Province e Regioni. Per quanto sopra detto, stigmatizziamo questo provvedimento, più per il metodo che per il merito. Un provvedimento che per volontà di Renzi ha dovuto cedere il passo alla proliferazione dei più veloci decreti-legge, pro domo Renzi, o a riforme demenziali come la Delrio sulle province o quella costituzionale oppure l'ultima dell'Italicum che non interessano affatto a cittadini e imprese. Il settore, cari colleghi, fortunatamente regge solo grazie all'intraprendenza degli agricoltori e dei molti giovani che vi stanno investendo. Se costoro avessero dovuto attendere l'approvazione del disegno di legge sarebbero già morti, e questa è l'imbarazzante realtà.
2015-05-07	PD	ValentiniDaniela	Il testo che giunge all'esame dell'Assemblea è sensibilmente modificato rispetto a quello presentato dal Governo, addirittura nel febbraio dell'anno scorso. La Commissione agricoltura ha fatto un grande lavoro e voglio, a tale proposito, ringraziare il presidente Formigoni, i colleghi della Commissione, la Vice Presidente e il vice ministro Olivero, che ha seguito i lavori. In questo anno il Governo è stato di grande collaborazione e di grande ascolto e disponibilità. Insieme, da un anno a questa parte, abbiamo potuto costruire un testo così modificato, in cui la pesca diventa un asset economico centrale quanto l'agricoltura nel nostro Paese, dopo anni e decenni di abbandono in questa direzione. Sono infatti soppresse alcune norme in conseguenza della loro introduzione in altri provvedimenti e ne sono state introdotte di nuove, per rafforzare le disposizioni in tema di pesca e settori produttivi, riconoscendo loro una valenza strategica. Il testo si muove in coerenza con la nuova politica europea comune della pesca e l'istituzione del nuovo Fondo europeo per la pesca e per l'acquacoltura, che viene riconosciuta per la prima volta in questo testo, con l'ambizione di estendere alla filiera ittica una parte importante della legislazione a favore dei settori agricoli. Più in generale nel testo si offrono strumenti strutturali utili a rilanciare le potenzialità di sviluppo della pesca inserendosi in un contesto più ampio, finalizzato a sostenere la crescita strategica di un settore come l'economia del mare, assolutamente decisivo per il futuro del nostro Paese in tutti i suoi ambiti (ambientale, turistico, culturale, commerciale e imprenditoriale). Secondo gli ultimo dati del CENSIS, la filiera ittica in Italia genera 4,4 miliardi di euro di fatturato, contribuendo al 15 per cento del PIL prodotto dalle attività marittime, al pari della cantieristica navale. Con circa 13.000 imbarcazioni, il settore della pesca professionale italiana vanta ancora, dopo la Spagna, la seconda flotta dell'Unione europea con il maggior numero di pescatori attivi (circa 24.500 persone), tuttavia oggi vive un momento di grande disorientamento e di sofferenza a causa di molteplici fattori. Non a caso, nell'ultimo decennio si sono persi 7.000 posti di lavoro, mentre la redditività d'impresa è calata del 31 per cento e i costi di produzione sono cresciuti addirittura del 240 per cento. La pesca e l'acquacoltura in Italia richiedono una grande attenzione da parte del Parlamento e del Governo. Le norme hanno come obiettivo il rilancio del settore. La pesca in particolare ha bisogno di essere sostenuta e accompagnata - e così abbiamo fatto - in un percorso di sistematizzazione delle fasi di commercializzazione e di dinamizzazione dei processi produttivi del mercato. Gli imprenditori ittici e gli operatori tutti sono da troppo tempo in attesa di un intervento legislativo più strutturale che possa ampliare quel processo di semplificazione amministrativa e di concreta tutela dell'occupazione in parte già previsto da tempo nel settore agricolo. Il dispositivo contiene dunque criteri e principi in larga parte frutto di questo lavoro. L'articolo 5, ad esempio, delega il Governo al riordino e alle semplificazione delle normative in materia di agricoltura, pesca e acquacoltura; per la prima volta, agricoltura, pesca e acquacoltura sono collegati insieme, attraverso la raccolta di un codice unificato di agricoltura, pesca e acquacoltura: è la prima volta che ciò avviene nel nostro Paese. All'articolo 14 sono introdotti interventi finanziati a sostegno della pesca e dell'acquacoltura. In particolare, è previsto che l'Istituto per lo sviluppo agroalimentare faciliti interventi finanziari a condizioni agevolate in società che operano nel campo della trasformazione e commercializzazione anche dei prodotti della pesca. Non vi sono più, dunque, interventi rivolti solo alle marinerie e ai pescatori, come si faceva una volta. Ci sono interventi a sostegno della pesca sociale e lo sviluppo dei prodotti provenienti dalla filiera corta ittica. Il dispositivo contiene anche norme finalizzate alla tutela dei consumatori che si integrano, per la prima volta, con quelle già previste dalla normativa europea in merito alla tracciabilità del prodotto del pesce e all'utilizzo di cassette standard. È innanzitutto previsto che le norme sul registro unico dei controlli nei confronti delle imprese si applichino anche alle imprese della pesca e dell'acquacoltura. Nel complesso vi sono misure finalizzate a favorire anche la semplificazione amministrativa anche in questo settore per ridurre tempi e costi amministrativi per l'avvio e la gestione delle attività. Si istituisce per la prima volta nel nostro Paese lo sportello unico per la pesca presso il Ministero dell'agricoltura con funzioni di coordinamento, orientamento e supporto agli sportelli regionali. Si tratta, quindi, di un unico strumento che detta le linee guida in tutte le nostre Regioni. Infine, nel testo che approveremo si realizza una maggiore uniformità alle disposizioni europee in materia di contravvenzioni, sanzioni, pene accessorie per violazioni in materia di pesca. Sono tutte misure strutturali importanti e significative dopo decenni di abbandono. Tutto quello che ci accingiamo a votare oggi si intreccia fortemente e pienamente con i contenuti della mozione presentata nell'aprile del 2014 sul tema della crescita blu, firmata dalla sottoscritta e da 26 colleghi di tutte le forze politiche; non è però mai stata discussa e, quindi, chiedo alla Presidenza di poterla mettere all'ordine del giorno. Bisogna lavorare perché, accogliendo le indicazioni del Parlamento europeo, anche l'Italia possa dotarsi di una strategia per una politica integrata dello spazio marittimo, la gestione delle coste, il turismo marittimo, il sistema portuale, l'energia blu, lo sviluppo di ricerca e innovazione legata alla biotecnologia blu. La mozione impegna il Governo a predisporre una concreta strategia nazionale per il coordinamento delle politiche settoriali nei diversi comparti dell'economia del mare, dedicando particolare attenzione a ricerca e innovazione. Riconoscendo il ruolo dell'economia del mare come motore di crescita e occupazione, come risorsa di talento e professionalità, come stimolo costante all'innovazione scientifico e tecnica, la mozione invitava e invita il Governo a sostenere lo sviluppo dei settori chiave individuati dalla Commissione europea in questo ambito, dedicando una particolare attenzione alle piccole e medie imprese, che costituiscono una fondamentale componente produttiva dell'intero settore marittimo. Le marinerie possono diventare uno degli assi portanti del nostro sviluppo economico e un motore di crescita significativo per il nostro Paese. Ringrazio per la disponibilità del Governo, dei colleghi della Commissione agricoltura e di tutti perché credo che insieme siamo riusciti, per la prima volta, ad affrontare il merito di tali questioni e a far sì che Governo e Commissione agricoltura seguissero un percorso comune.
2015-05-07	LN	ConsiglioNunziante	Signor Ministro, invece a me la sua risposta personalmente è piaciuta, peccato che poi la realtà di questo Paese è che manca davvero una strategia energetica seria, come il nostro Gruppo lamenta ormai da qualche tempo. Le posso dire che la sua risposta mi è piaciuta, ma abbiamo l'energia più cara dell'intera Europa. Potrei dirle che la sua risposta mi è piaciuta, peccato però che abbiamo dei prodotti di eccellenza che vengono realizzati nelle industrie energivore che, proprio per il costo dell'energia, non sono assolutamente competitive sui mercati internazionali. La ringrazio per la risposta, ma in uno degli ultimi provvedimenti si è messo in grave difficoltà un comparto come quello delle rinnovabili, solo per "fare cassetto". La ringrazio dunque per la sua disponibilità, Ministro, ma non sono assolutamente soddisfatto della risposta.
2015-05-07	LN	ConsiglioNunziante	Signor Ministro, l'interrogazione che il Gruppo della Lega deposita oggi riguarda la questione legata all'energia. La strategia energetica nazionale, sulla carta, dovrebbe essere, in linea con le indicazioni comunitarie, quella di promuovere, lo sviluppo di energia da fonti rinnovabili, prefiggendosi l'obiettivo di potenziare e razionalizzare il sistema delle rinnovabili per incrementarne l'efficienza. Per consentire uno sviluppo effettivamente efficiente delle energie rinnovabili è però indispensabile adottare una regolamentazione del settore che sia in grado di garantire agli operatori la possibilità di programmare gli investimenti nonché la stabilità delle norme nel tempo. Si è fatto già cenno al tetto incentivante, questi 5,8 miliardi che sono stati già in gran parte (5, 4 milioni di euro) utilizzati. Il timore è che il tetto massimo di questi 5,8 miliardi venga raggiunto prima dei termini previsti con il rischio che si generi una brusca interruzione del meccanismo incentivante, determinando non solo l'impossibilità per molti piccoli impianti in fase di costruzione di poter accedere agli incentivi, ma anche una situazione di confusione che rischia di bloccare gli investimenti nel settore. Il settore - lo ricordiamo - delle rinnovabili è strategico per l'economia di questo Paese in quanto genera un contributo rilevante in termini di ricchezza e occupazione e il Governo stesso ha da tempo annunciato l'imminente varo di decreti ministeriali volti a confermare il sostegno alle rinnovabili. Ad oggi non risulta essere stata adottata però nessuna misura che vada in questa direzione. Vi è l'urgenza di un intervento in grado di definire maniera univoca le regole per il settore che siano valide per i prossimi mesi e, in generale, per i prossimi anni. Chiediamo quindi al Ministro se voglia rendere noti i dettagli del successivo meccanismo di incentivazione degli impianti alimentati da fonti rinnovabili al fine di dare continuità agli investimenti nel settore e quali siano i tempi di adozione dei decreti ministeriali annunciati.
2015-05-07	M5S	GirottoGianniPietro	Signor Ministro, la convenienza economica dei sistemi di generazione distribuita da fonte rinnovabile (i cosiddetti sistemi efficienti di utenza, SEU) è fondata sull'opportunità che l'energia autoconsumata paghi la componente variabile degli oneri di sistema solo in misura ridotta: il 5 per cento di quanto il cliente paga a titolo di oneri di sistema per l'energia prelevata dalla rete. Il decreto-legge n. 91 del 2014 ha stabilito le misure «al fine di non ridurre l'entità complessiva dei consumi soggetti al pagamento degli oneri»: per non diminuire il gettito complessivo degli oneri con l'aumentare della generazione distribuita, si deve attuare un graduale aumento della componente variabile degli oneri di sistema pagata per l'energia autoconsumata, senza effetti retroattivi. L'Autorità ha aperto la consultazione per la «riforma delle tariffe di rete e delle componenti tariffarie (...) per i clienti domestici di energia elettrica», prevedendo la rimodulazione degli oneri. L'Autorità ha espresso preferenza per la tariffa T2, che, prevedendo un bilanciamento del gettito degli oneri al 50-50 fra componente fissa (proporzionale alla potenza) e componente variabile (proporzionale ai prelievi), va a modificare l'attuale riparto, che vede invece prevalente la componente variabile. L'Autorità dà seguito alla sua stessa posizione politica nella segnalazione al Governo n. 348 del 2014, nella quale si chiedeva di dare indirizzi all'Autorità «ai fini di una completa e omogenea redistribuzione della copertura degli oneri generali di sistema», evidenziando che riteneva «preferibile addivenire a forme esplicite di incentivazione qualora ancora necessarie per la promozione di soluzioni impiantistiche efficienti». Il Governo non ha mai risposto. Ora l'Autorità si arroga il potere politico-legislativo di eliminare sostanzialmente i SEU, svuotandone la convenienza nell'ambito domestico, che oggi è quello di maggiore utilizzo. Tutto ciò in violazione di quanto stabilito dal decreto-legge n. 91 del 2014 e vanificando gli sforzi che le imprese del settore stanno facendo da anni per continuare l'attività industriale nel settore della generazione distribuita da fonte rinnovabile. Quanto sopra esposto è già stato segnalato a codesto Governo tramite un'interrogazione parlamentate. Si intende chiedere se il Governo ha segnalato all'Autorità la necessità di operare all'interno dei poteri ad essa attribuiti e per garantire il rispetto di quanto stabilito dal decreto-legge n. 91 del 2014 e la sopravvivenza dei SEU.
2015-05-07	M5S	GirottoGianniPietro	Signor Ministro, la risposta è del tutto insoddisfacente. Noi chiediamo che le scelte di politica energetica siano attuate con modalità trasparenti e nelle sedi competenti. Del resto, lo svuotamento per via regolamentare dei sistemi efficienti di utenza è parte di un più complessivo e generalizzato ostruzionismo di fatto alla diffusione della generazione distribuita. Si veda, oltre a quanto oggi denunciato, la mancata abilitazione delle fonti rinnovabili e della generazione distribuita a partecipare al mercato del dispacciamento; il blocco dei sistemi di distribuzione chiusi con impossibilità di utilizzare in autoconsumo gli impianti installati sugli edifici; il mancato riconoscimento di forme di interpello preventivo del GSE con conseguente esplosione di un contenzioso di dimensioni e costo enormi tra GSE e i produttori di energia; l'impossibilità di difesa per i piccoli produttori di energia rispetto alle determinazioni del GSE (il costo di un ricorso lo rende antieconomico); il blocco di qualsiasi possibilità di adeguamento allo sviluppo tecnologico negli impianti incentivati con le nuove regole GSE; il blocco all'operatività delle ESCO nel settore del solare termico privato attraverso l'imposizione dei contratti di servizio energia; la mancata predisposizione di contratti e bandi tipo per permettere alle pubbliche amministrazioni di fare, senza costi eccessivi, gare per l'installazione di impianti di generazione distribuita.
2015-05-13	LN	CandianiStefano	Signora Presidente, e così siamo giunti alla votazione finale sul provvedimento. Si giunge come si era iniziati, in maniera stanca e svogliata, con un dibattito che non ha fatto emergere, né da parte del Governo, né da parte della maggioranza, la consapevolezza degli errori commessi nel percorso legislativo. Giova ricordare in questo passaggio finale, prima che si giunga alla votazione, che stiamo parlando del collegato alla finanziaria presentato dal presidente del Consiglio dei ministri Enrico Letta (non Renzi), presentato alla stampa il 31 gennaio 2014. Si tratta quindi di un provvedimento di legge che, se fosse stato veramente nelle corde del Governo, avrebbe dovuto essere portato in discussione tra i primi del nuovo Governo Renzi. Nella realtà dei fatti, questo è un provvedimento di legge confezionato per essere una sorta di manifesto di intenti, che poi è stato via via svuotato dal Governo stesso con il decreto-legge sulla competitività (il cosiddetto disegno di legge competitività) e con la legge finanziaria, fino ad arrivare a snaturarne l'intero complesso, addirittura con il paradosso, signora Presidente, di trovarci in queste stesse ore e in questi giorni con un altro provvedimento di legge che riguarda il settore ittico in discussione alla Camera dei deputati, il quale si sovrappone a quanto stiamo andando a legiferare. Quello che non ci convince e su cui siamo molto critici è quindi il metodo: il Governo ha trascurato il settore dell'agricoltura, occupandosene invece quando si è trattato di andare a tassare. Quando si è trattato di mettere l'IMU sui terreni agricoli, infatti, il Governo non ci ha pensato due volte, ma ha subito applicato la tassa, andando ad evitare qualsiasi considerazione sul danno che questa tassa avrebbe prodotto per i nostri agricoltori, salvo venire qui adesso. Diamo atto al vice ministro Olivero dell'attenzione, dobbiamo però, al contempo, lamentare la totale assenza del ministro Martina: dov'è il ministro Martina mentre qui si discute il collegato all'agricoltura? A tagliare qualche nastro ad Expo? In giro a rilasciare qualche intervista alla stampa? Credo di no, perché è un altro di quei Ministri, come Franceschini, che è completamente "evaporato", anche rispetto all'opinione pubblica, salvo comparire nel momento in cui c'è da tagliare qualche nastro ad Expo e da andare a parlare della Carta di Milano, un manifesto che - ricordiamolo - dovrebbe trattare i temi di Expo «Nutrire il pianeta, energia per la vita», ma in Senato, come anche alla Camera dei deputati, non è neanche approdato. C'è stata una semplice audizione a Commissioni congiunte in cui sono state delineate le linee guida prima dell'anteprima alla stampa, quindi le Camere sono state considerate come i correttori di bozze, che magari aggiungono qualche virgola o tolgono qualche punto esclamativo, niente di più. No, non ci siamo veramente, signor Presidente: l'agricoltura per noi merita il rispetto che deve essere dato quotidianamente a chi lavora. L'agricoltura non merita semplicemente delle pennellate di bianco, come questo provvedimento invece fa, facendo credere che la competitività si possa ottenere inserendo qualche comma di legge o addirittura andando a modificare le leggi, senza però cambiare nella realtà dei fatti la capacità di produrre reddito da parte dell'impresa agricola, perché non esiste agricoltura se non ci sono le persone che lavorano, se non ci sono investimenti, se non c'è consapevolezza che la nostra è un'agricoltura differente rispetto a quella degli altri Paesi europei e del mondo, che i nostri prodotti hanno una specificità e una qualità superiori rispetto a quella dei prodotti che si trovano in commercio provenienti dall'estero. Torniamo così a un tema sul quale avremmo voluto vedere la differenza in questo provvedimento: la protezione dei marchi di origine e delle indicazioni geografiche, che invece abbiamo visto affrontati dal Governo in maniera approssimativa e per nulla convincente, sempre con una ragione o con una scusa, come quella che le leggi e i vincoli europei non ci consentono di dire che l'aceto balsamico di Modena deve essere prodotto con mosto prodotto a Modena, che se la formaggella viene prodotta in un determinato posto, deve essere fatta con il latte di quello stesso posto, e lo stesso si potrebbe dire per il prosciutto, eccetera. Questo non avviene perché ancora una volta il problema sta alla radice, cioè nel fatto che il Governo Renzi a livello europeo non si è impegnato e non si vuole impegnare per non rischiare di avere l'ennesima porta chiusa in faccia nella difesa del prodotto italiano, del made in Italy. Ieri abbiamo presentato un ordine del giorno che chiedeva al Governo di impegnarsi nella difesa del made in Italy, della nostra produzione, ed il Governo ha dato un parere contrario. Fortunatamente abbiamo avuto anche la soddisfazione di vedere approvato un ordine del giorno sulla difesa del settore risicolo, sulla quale vorrei vedere oggi chi non sarebbe d'accordo. Purtroppo però, signor Presidente, si sa che un provvedimento è composto da valutazioni positive e negative e nel suo complesso questo non è un provvedimento che possiamo valutare positivamente proprio per queste carenze, che sono innanzitutto a livello strutturale. La competitività significa velocità e allora perché il presidente Renzi, che è tanto abituato a fare tweet e ci dà sempre lezioni su come bisogna essere veloci, non ha voluto che questo provvedimento fosse tra uno dei primi ad essere approvato dal suo Governo appena insediato? Perché lo ha lasciato "sbucherellare" nelle successive leggi? In Commissione agricoltura ciascuna componente politica ha fatto la sua parte, rappresentando le istanze che arrivano dal mondo agricolo e tutto questo oggi risulta frustrato da una tempistica che rende disomogeneo l'articolato del provvedimento e in alcuni casi addirittura superfluo e sovrapposto ad altre normative. Signor Presidente, l'intero impianto della legge è incoerente con quanto enunciato dal presidente Letta, cioè che si sarebbe data ancora più competitività ad un settore cruciale in vista di Expo. Abbiamo dovuto modificare allo stesso modo alcuni emendamenti e ordini del giorno perché ormai Expo è iniziata. Tutto ciò avrebbe avuto un significato in ragione del semestre italiano di Presidenza dell'Unione europea, ma anche in questo caso abbiamo dovuto eliminare emendamenti e modificare ordini del giorno perché il semestre europeo, nel frattempo, è terminato: siamo addirittura oltre rispetto agli enunciati del Governo. Inoltre, non ci siamo per niente sulla semplificazione. Quante opportunità vengono perse. Aprire nuove imprese non significa rendere facile la vita ai vecchi agricoltori; se non si pongono barriere chiare, ciò significa, invece, aprire la strada agli speculatori dell'agricoltura, a coloro che apriranno le imprese non avendo neanche una storia agricola, ma cogliendo, invece, l'opportunità di prendere i contributi, andandoli a togliere a chi agricoltura la fa davvero e nella maniera più faticosa: lavorando la terra e non muovendo le carte. Ancora una volta ricordiamo al presidente Renzi che le vere riforme sono quelle che lasciano i soldi in tasca alla gente, i soldi che derivano dal lavoro; non quelle che mettono in tasca gli 80 euro, togliendoli, al contrario di come dovrebbe essere, a chi non lavora per darli a chi lavora, senza poi dare un reddito certo ai nostri giovani per il futuro. Qui sta il paradosso: non si produce reddito. La nostra agricoltura ottiene competitività solo nel momento in cui i costi, la burocrazia, l'IMU agricola non vengono a pesare su di essa. La nostra agricoltura non ha bisogno di spiegazioni su come essere eccellente; ha bisogno di tutela della propria eccellenza. Ribadisco: oggi troviamo, indifferentemente, sullo scaffale del negozio, il prodotto venduto per italiano che italiano non è e il prodotto veramente italiano ad un costo superiore, perché la sua genuinità costa e non viene tutelata e difesa dal Governo.
2015-05-13	M5S	DonnoDaniela	La corposa banca dati contenente l'elenco delle procedure di infrazione aperte a nostro carico è più eloquente dei tanti giri di parole che il Premier impappina nelle sue sortite oltreconfine: l'Italia recepisce poco e male, questa è la verità. All'appello delle trasgressioni non manca niente e gli inadempimenti sono degni dell'ultimo della classe. Si va dall'ignavia del mancato recepimento alla vera e propria violazione del diritto dell'Unione. Le materie? Sono le più disparate: giustizia, trasporti, energia, lavoro e affari sociali, fiscalità e dogane, tanto per fare degli esempi. Questa lista, oltre ad essere lunghissima, si rivela drammaticamente allarmante perché, per assurdo, i temi che dovrebbero essere esenti da procedure sono, in realtà, quelli più gettonati nel campionato delle inadempienze. il primato, infatti, va all'ambiente, con ben 16 procedure aperte. Dalla banca dati degli orrori, poi, si apprende che all'Italia sono arrivate ben 39 lettere di messa in mora, che equivale a dire che, allo stato dei fatti, per 39 volte la Commissione ha rilevato l'effettiva violazione di una norma di diritto dell'Unione europea. In 26 casi, la Commissione si è addirittura trovata ad emettere un parere motivato con una formale diffida ad adempiere. Grazie a voi siamo i "primi della classe", ma al contrario. Per intenderci, è accaduto che l'Italia, 26 volte di fila, non ha fornito chiarimenti soddisfacenti o, peggio, non ha risposto entro i termini. A dir la verità, la Commissione, con i trasgressori, non ha esattamente l'atteggiamento del condiscendente padre di famiglia davanti ai capricci del figlio monello. Le sanzioni sono salate e - guarda un po' - ricadono sempre e comunque sulle spalle dei cittadini. Per fare un esempio, il 2 dicembre del 2014 la Corte di giustizia ha inflitto all'Italia una multa di 40 milioni di euro, per il mancato rispetto della normativa europea in materia di gestione dei rifiuti e delle discariche. A tale multa vanno aggiunti 42,8 milioni di euro, per ogni semestre di inosservanza. Dunque, per farla breve, un'enciclopedia di sanzioni e ritardi che assicurano al nostro Paese la reputazione dell'ultimo della classe con la sonnolenza facile. E la pigrizia viene mostrata - a tratti ostentata - non solo a livello europeo, ma anche a casa nostra, nel passaggio ai rami del Parlamento. Basti pensare che questo disegno di legge è stato approvato nel Consiglio dei ministri del 30 ottobre 2014 e ci ha messo più di sei mesi per arrivare in Aula, trascinandosi in un iter a dir poco elefantiaco. L'Italia, quindi, anno dopo anno, non fa altro che riconfermare la maglietta nera della lentezza e dell'incapacità nel recepimento. Questo perché mentre si delega l'attuazione di direttive e decisioni quadro, si disciplinano sanzioni per violazione di atti normativi dell'Unione e si dà vita a testi unici per il riordino e l'armonizzazione di norme in distinti settori, capita, e ripeto capita, che vengano inserite norme che stanno come i cavoli a merenda, le vostre porcate, insomma. Pratica che, inevitabilmente, rende ancora più barocco e farraginoso un percorso che dovrebbe essere veloce ed indolore. Noi, dal canto nostro, abbiamo cercato di correggere il tiro di alcune disposizioni. Per i lavoratori stagionali, abbiamo proposto specifici criteri di delega con maggiori tutele e sanzioni adeguate per i trasgressori. Sempre sul tema, con un ordine del giorno a mia prima firma, il Governo si è impegnato a dare seguito alle istanze dei lavoratori della ex British American Tobacco, soprattutto a Lecce, dove la situazione è diventata insostenibile. Ancora, abbiamo chiesto una maggiore partecipazione del pubblico nella revisione della normativa sulla valutazione ambientale e proposto di destinare i proventi delle sanzioni amministrative alla protezione dei cittadini in caso di disastri e calamità naturali. Tasselli, questi, che potrebbero incidere in maniera significativa in un quotidiano non troppo distante. Lo scorso 31 luglio 2014, il sottosegretario alle politiche europee Gozi, commentando il preliminare via libera del Consiglio dei Ministri su questo provvedimento lo apostrofava come, leggo testualmente per non sbagliare nemmeno una virgola: «un pacchetto che colleghiamo politicamente al semestre di presidenza dell'Unione, che si misura anche dal recepimento delle norme europee in Italia». Chissà se qualcuno, poi, gli ha ricordato che il semestre di Presidenza è finito da un pezzo, e che il collegamento - se vuole, ormai - può farlo solo in differita perché siamo - non solo politicamente - fuori tempo massimo. Concludo dicendo che queste tegole in testa che ci arrivano da Bruxelles sono l'ennesima prova di quanto questo Governo sia inadeguato. Ubbidisce all'Europa per tasse e tagli, ma sui diritti e sul welfare se la svigna. Buttate giù la maschera ed abbiate il coraggio di dire ai cittadini che ve ne fregate di loro, che non vi interessa evitare l'ennesima figuraccia in Europa, che non vi interessa il loro benessere, che non vi interessa nulla se non occupare la poltroncina rossa qui dentro.
2015-05-13	M5S	FucksiaSerenella	Signor Presidente, mi avvio alla conclusione ricordando che una volta eravamo molto migliori. Quando le famose quattro direttive Euratom, tra cui anche la n. 29 del 1996, ci obbligarono a varare il testo oggi vigente in tema di sorveglianza delle radiazioni ionizzanti (mi riferisco al decreto legislativo n. 230 del 1995, modificato dal decreto legislativo n. 241 del 2000 e integrato con il decreto legislativo n. 187 del 2000), noi eravamo già a posto. L'Europa ci diede delle direttive e noi le avevamo già recepite, perché era stato già emanato il decreto del Presidente della Repubblica n. 185 del 1964, su sicurezza degli impianti e protezione sanitaria dei lavoratori e della popolazione contro i pericoli delle radiazioni ionizzanti derivanti dal pacifico utilizzo dell'energia nucleare, quindi facevamo una figura bellissima perché avevamo già fatto tutto. Ora lo potremmo fare, ma ci teniamo a fare una brutta figura. PRESIDENTE. La invito nuovamente a concludere. FUCKSIA (M5S). Concludo con una battuta finale. È come se noi dicessimo che rallentiamo adesso per andare poi di corsa e fare le cose male e frettolosamente, visto che entro il 2018 ci dovrà essere il recepimento. Sappiamo benissimo che il proverbio dice che la gatta frettolosa fa i figli ciechi e anche questa volta, pur potendo far bene, faremo male, perché recepiremo il tutto in fretta e intanto i componenti di un tavolo tecnico aperto, su cui sono investiti soldi e tempo, stanno lì a girarsi i pollici per colpa nostra, di un Governo che ha fretta...
2015-05-13	M5S	GirottoGianniPietro	Signor Presidente, a San Piero a Grado in provincia di Pisa è presente il Centro interforze studi per le applicazioni militari (CISAM), dotato di laboratori e di attrezzature sperimentali, quali un reattore nucleare di ricerca. Il CISAM risulta essere gestito dallo Stato maggiore della Marina militare. Sul sito dell'Agenzia regionale per la protezione ambientale Toscana risulta che alla fine degli anni Ottanta è iniziato lo smantellamento (il decommissioning ) dell'impianto con il trattamento e confezionamento dei rifiuti radioattivi e le verifiche, finalizzate al rilascio sia di rifiuti solidi e liquidi, che del sito, senza vincoli di natura radiologica. Il CISAM ospita inoltre il deposito di rifiuti radioattivi dell'Amministrazione della difesa. La gestione di questo materiale nucleare è in capo all'Amministrazione della difesa ed è sottoposto al regolamento di sicurezza nucleare e protezione sanitaria. Nel 2014 l'Autorità per l'energia elettrica il gas e il sistema idrico ha trasmesso al Governo e al Parlamento una segnalazione in materia di copertura dei costi connessi alla messa in sicurezza dei rifiuti radioattivi non di pertinenza dell'attuale perimetro degli oneri nucleari, da cui si evince che confluiranno nel deposito nazionale per i rifiuti radioattivi, che dovrebbe essere realizzato, sia i rifiuti connessi agli oneri nucleari, sia i rifiuti ad essi estranei tra cui i rifiuti prodotti da altre attività, come quelli di origine sanitaria, e anche afferenti al Ministero della difesa e stoccati presso il deposito temporaneo di San Piero a Grado. In tal caso, non tutti i costi di realizzazione e gestione del deposito nazionale possono essere, secondo l'Autorità, imputati alla componente tariffaria A2 a fondo perduto: quelli connessi ad altre attività, da determinare evidentemente in via residuale rispetto agli oneri nucleari, devono essere, infatti, finanziati attingendo alla componente tariffaria A2 solo a titolo di acconto. I suddetti rifiuti radioattivi, cosiddetti da altre attività, tra cui appunto quelle afferenti al Ministero della difesa, secondo stime dovrebbero essere pari a circa il 40 per cento dei rifiuti complessivi che dovrebbero andare a confluire nel deposito nazionale. Essendo la realizzazione del deposito nazionale argomento sensibile alle popolazioni che verranno coinvolte nel processo di individuazione delle aree con una procedura di localizzazione trasparente, è opportuno sapere a quanto ammontano i rifiuti radioattivi, compresi quelli degli ospedali militari italiani prodotti dall'Amministrazione della difesa, dove vengano smaltiti e se corrisponda al vero che nel deposito nazionale dei rifiuti radioattivi potrebbero essere smaltiti a titolo definitivo anche i rifiuti radioattivi prodotti da attività afferenti al Ministero della difesa. Gli argomenti appena esposti sono stati oggetto dell'atto di sindacato ispettivo 4-03527 , per il quale si sollecita la risposta ai Ministri competenti.
2015-06-03	LN	DivinaSergio	Signor Presidente, quelle luci rossi che hanno segnalato i voti contrari sugli articoli del provvedimento implicano una presa di posizione: abbiamo infatti già sentito come la pensa il Movimento 5 Stelle in merito al rapporto con i regimi autoritari. Vorrei però ricordare che forse il Kazakhstan non sarà un regime iperdemocratico, ma da quando ha ottenuto l'indipendenza, nel 1991, ha intrapreso un processo di crescita importante, addirittura vertiginosa, tant'è che quella popolazione non ha mai cambiato il proprio voto. È vero che i Presidenti vengono eletti con più del 90 per cento dei voti, ma è anche vero che, finché le cose vanno così, nessuno vorrebbe invertire quel tipo di percorso. Con il provvedimento in esame stiamo parlando di una cooperazione militare a cui siamo favorevoli, perché essa costituisce una cinghia di trasmissione, che comporta anche relazioni industriali e commerciali. Con quell'area abbiamo grandissimi interessi reciproci: in quelle zone si produce energia, di cui abbiamo estremamente bisogno, mentre noi abbiamo tanta tecnologia interessante per loro. Ricordiamo che i nostri militari sarebbero dovuti rientrare nel 2015 dall'Afghanistan, ma da lì non si torna via aerea. Sarebbe onerosissimo trasportare in tal modo materiali e mezzi: o si abbandonano là o bisogna fare un percorso diverso. Il Kazakhstan si è messo a disposizione per far passare le nostre truppe ed è dunque importante avere un accordo militare in tale senso. Vorrei dire una seconda cosa: dal momento che all'articolo 4 dell'Accordo è prevista anche l'implementazione dell' import e dell' export dei materiali per la difesa, desidero ricordare che le industrie della difesa e quella aerospaziale italiane costituiscono dei punti di eccellenza. In Kazakhstan c'è un'altra cosa estremamente interessante per noi, ovvero la base di Bajkonur, che è il punto più interessante di tutto il globo per il lancio di satelliti nello spazio. Questo tipo di cooperazione interessa tutti e due i Paesi e se riuscissimo a trovare in quell'area dell'Asia centrale un mercato per la nostra industria di difesa, che come tutto il settore industriale italiano in questo momento fa fatica, non lo considero un fatto così negativo. Pertanto dichiaro il voto favorevole del Gruppo della Lega Nord.
2015-06-11	LN	ArrigoniPaolo	Signor Presidente, colleghi, signor Vice Ministro, la delega al Governo per l'emanazione di un decreto legislativo volto a dare attuazione alle direttive 2014/23/UE, 2014/24/UE e 2014/25/UE concerne rispettivamente la disciplina dell'affidamento dei contratti di concessione - ed è la prima volta - le procedure relative agli appalti pubblici del settore ordinario (i servizi, i lavori e le forniture) ed inoltre le procedure d'appalto nei settori speciali (quali acqua, energia, trasporti e servizi postali): tutto ciò, abrogando le precedenti direttive, per giungere ad una riscrittura e dunque all'abrogazione dell'attuale codice dei contratti pubblici.
2015-06-11	PD	OrruPamelaGiacomaGiovanna	L'obiettivo di tali direttive è di rendere più semplici e flessibili le procedure degli appalti pubblici, di agevolare l'accesso delle imprese - in particolar modo alle medie e piccole medie imprese - agli appalti pubblici. Le tre proposte di direttive riguardanti, rispettivamente, l'aggiudicazione dei contratti di concessione, gli appalti pubblici e le procedure di appalto degli enti erogatori nei settori dell'acqua, dell'energia, dei trasporti e dei servizi postali, sono state approvate prima dal Consiglio e, successivamente, dal Parlamento europeo. Entrate in vigore il 18 aprile 2014, esse dovranno essere recepite nell'ordinamento interno degli Stati membri entro il 18 aprile 2016.
2015-06-11	PD	VaccariStefano	Alcuni recenti dati ci dicono che il 62,7 per cento delle opere contestate appartiene al comparto elettrico e che il fronte di opposizione più caldo è rappresentato dagli impianti di produzione di energia elettrica da fonti rinnovabili: tra le opere più controverse si annoverano le centrali a biomasse, le centrali idroelettriche e i parchi eolici Inoltre, è stato stimato che i costi del non fare ammonteranno tra il 2012 e il 2027 a complessivi 474 miliardi di euro, pari al 30 per cento del PIL.
2015-06-11	PD	VaccariStefano	È da qui che occorre ripartire, se davvero vogliamo colmare il gap infrastrutturale - non solo strade, ma ferrovie e impianti di energia da fonti rinnovabili - che, secondo i più accreditati osservatori, affligge il nostro Paese e rimettere così in moto la nostra economia, creando occupazione e stabilendo un nuovo clima di fiducia fra cittadini e amministratori. Si tratta di chiudere un'epoca per aprirne un'altra, attraverso la presa d'atto che il modello, asettico e tecnocratico, delle procedure autorizzative previste dalla normativa vigente (Conferenza dei servizi, VIA, AIA) è divenuto da solo insufficiente a dare garanzie sulla fattibilità concreta di un progetto e sulla sua sostenibilità. Quel modello riesce oggi - e non sempre - a garantire la legittimità di un iter e di una decisione finale, ma non anche l'effettiva completa realizzazione del progetto approvato. Consapevole di questo scenario e come corollario alla delega appalti che si stava discutendo in 8ᵃ Commissione, ho presentato con il relatore Esposito ed il collega Borioli uno specifico disegno di legge, con l'intento d'introdurre anche nel nostro Paese procedure obbligatorie di consultazione dei territori su cui andranno ad insistere infrastrutture e opere pubbliche. Lo abbiamo fatto prevedendo l'introduzione dello strumento del débat public francese, un dispositivo senza dubbio innovativo, che riconosce negli attori coinvolti non solo preferenze in conflitto, ma anche diverse logiche di azione, ipotizzando che, qualora esse siano riconosciute e fatte interagire, si possa aprire la strada a processi di progettazione più inclusivi e meno conflittuali rispetto ai classici. Nondimeno, il dibattito riesce a fare sintesi tra i territori e i proponenti l'opera, che vogliono conoscere in anticipo dove e come si può realizzare. È chiaro che il luogo ideale dove costruire questa sintesi non è durante il procedimento amministrativo, ma nella fase precedente, in cui il dibattito pubblico può creare una rappresentazione anticipata di quello che avverrà dopo. La buona prova di sé che il débat public ha dato nell'esperienza francese - da individuare nella sua capacità di superare momenti di conflitto, talora strumentale, tra le parti, conducendo ad esiti il più possibile costruttivi - lo rende conclusivamente un dispositivo partecipativo solido, facendone il luogo istituzionale ideale nel quale i soggetti in qualche modo coinvolti nella decisione finale si confrontano per selezionare le opzioni che meglio soddisfano le finalità pubbliche nel senso più alto, e allo stesso tempo più ampio, dell'espressione. Vi è anche l'esperienza inglese, naturalmente, a cui guardare. Naturalmente, non tutti gli interventi destinati a realizzarsi sul territorio scontano in egual misura prevedibili difficoltà di accettazione da parte delle popolazioni locali. Per questo motivo, il disegno di legge che abbiamo presentato rende obbligatorio indire un dibattito pubblico solo per le grandi opere e per quegli interventi che, pur non essendo dal legislatore individuati come grandi opere, comportano egualmente un forte impatto sociale, economico o ambientale (si pensi alle discariche e ai termovalorizzatori, solo per citare alcuni casi). Mirando a superare lo stallo decisionale che affligge la nostra economia, il dibattito pubblico può divenire uno degli elementi essenziali di un nuovo patto sociale che raccolga la sfida di tenere assieme ambiente, sviluppo, salute e lavoro. Vantaggi per i territori e i proponenti l'opera, dunque, procedure certe nei tempi - come ha sottolineato in precedenza la collega Cardinali - decisioni più consapevoli e condivise, aumento delle conoscenze da parte di tutti i soggetti coinvolti: ecco perché nel nostro Paese è fondamentale e non più rimandabile l'introduzione di norme per la consultazione e la partecipazione in materia di localizzazione e realizzazione di infrastrutture e opere pubbliche. Perché il legislatore, già passato dai procedimenti di VIA a quelli di VAS, ha compreso che adesso è giunto il momento di passare dalla VAS alla VIS, ossia la valutazione d'impatto sociale. Ci auguriamo che il Governo, nell'esercizio della delega che con questo provvedimento gli stiamo conferendo sul tema del dibattito pubblico, prenda a riferimento il nostro disegno di legge, così come quelli di altri gruppi parlamentari, per riuscire a definire in tempi rapidi per il nostro Paese una norma avanzata che lo collocherebbe pienamente in Europa, assieme a tutte la altre misure straordinarie e rivoluzionarie che questo disegno di legge contiene.
2015-06-16	M5S	FucksiaSerenella	Signora Presidente, il provvedimento in esame mi è particolarmente caro, anche perché rivede la sostituzione di direttive europee, tra cui, in particolare, la direttiva 2004/17/CE, ma anche le direttive 2004/18/CE, 2014/23/UE, 2014/24/UE e 2014/25/UE, per quanto riguarda la materia degli appalti nei settori ordinari e anche in quelli esclusi (energia, acqua, trasporti e servizi).
2015-06-16	M5S	FucksiaSerenella	Una delle innovazioni più significative nella direttiva è rappresentata dal favor del legislatore europeo per il criterio di aggiudicazione secondo l'offerta economicamente più vantaggiosa. La qualità viene ad essere finalmente un elemento di valutazione centrale affinché la scelta dell'appalto sia vincolata al miglior rapporto qualità-prezzo. In particolare, nei considerando 89 e 90 il legislatore europeo, con una linearità ed una semplicità lontane dal linguaggio spesso troppo tecnico e contorto dei nostri legislatori nazionali, in dieci righe considera come l'offerta economicamente più vantaggiosa abbia un rango di concetto prioritario e avverte che, per evitare confusione con il suo attuale significato, occorre un termine diverso per tradurre tale concetto, ovverosia il miglior rapporto qualità-prezzo. In altri termini, la direttiva scardina definitivamente il principio dell'equivalenza dei criteri di aggiudicazione, privilegia il criterio dell'offerta economicamente più vantaggiosa rispetto a quella del massimo ribasso e, quindi, le attribuisce il significato di miglior rapporto qualità-prezzo. E così anche nel considerando 90, al fine di incoraggiare maggiormente l'orientamento alla qualità, addirittura dovrebbe essere consentita la possibilità per gli Stati membri di proibire o limitare il ricorso al solo criterio del prezzo o del costo per valutare l'offerta economicamente più vantaggiosa: da un lato, quindi, pochissimo spazio al criterio del minor prezzo e, dall'altro, il nuovo concetto di offerta economicamente più vantaggiosa, in cui la qualità diventa un momento prioritario. Nei miei due emendamenti, vincolandomi a questa direttiva europea, che è così chiara e di buon senso, in ragione della nuova tendenza risulta opportuno - a mio avviso - che il criterio dell'offerta economicamente più vantaggiosa trovi applicazione soprattutto per l'affidamento di appalti o concessioni per quei servizi che incidono profondamente sulla qualità della vita del cittadino (trasporti, posta, energia, acqua). Infatti, in questi settori, una scelta basata sul minor prezzo, a prescindere dai parametri qualitativi, può comportare anche erogazioni di prestazioni scadenti, con danni rilevanti per tutta la collettività. E non dobbiamo sforzarci troppo con la fantasia: basta fare un giro per Roma per vedere quanto succede ovunque, sulla base del concetto che chi meno spende spesso più spende e, a volte, spende anche di più. L'altro emendamento, 1.264, che mi è particolarmente caro, mira ad escludere l'intermediazione della CONSIP dall'affidamento di incarichi che richiedono un'elevata professionalità e competenza, anche in ragione del ruolo di responsabilità che le persone selezionate andranno a ricoprire. Infatti, la CONSIP, sotto la categoria di servizi professionali e consulenza, può porsi come intermediaria per l'affidamento di incarichi che prevedono prestazioni professionali altamente qualificate. L'esempio classico, che mi è più vicino perché più noto, trattandosi del mio lavoro, è quello del medico competente, cioè del medico che, ai sensi dell'articolo 38, del testo unico sulla salute e sicurezza sul lavoro, viene nominato dal datore di lavoro per la valutazione dei rischi e la sorveglianza sanitaria ed ha un ruolo chiave nella tutela della salute nei luoghi di lavoro, la cui natura è strettamente intellettuale e richiede un'elevata professionalità ed un'alta specializzazione. Ebbene, le amministrazioni pubbliche sempre più spesso (attualmente oltre 600 amministrazioni su tutto il territorio nazionale) si rivolgono alla CONSIP come centrale di acquisti, stipulando apposite convenzioni. Succede così che l'intermediazione della CONSIP nelle gare non consente una scelta del medico competente secondo parametri di qualità. Anzi, spesso il criterio utilizzato è il ribasso d'asta, e a rimetterci è la salute dei lavoratori e non è garantita la qualità. Inoltre, il dirigente responsabile, in qualità di datore di lavoro, dovrà rispondere anche penalmente dell'operato del medico competente, pur non avendo avuto alcun ruolo nella sua scelta. Altri esempi possono essere gli incarichi di consulenze legali, di ingegneria, interessi pubblici, architetti ed altro, ugualmente sensibili, che devono essere tutelati da selezioni orientate quanto più possibile alla qualità e al merito. Quindi, da questo punto di vista, la CONSIP rappresenta un'incongruenza che va contro la nuova direttiva europea e oltretutto non garantisce la qualità e - diciamolo - spesso neanche il miglior prezzo.
2015-06-17	PD	PaduaVenera	Signor Presidente, onorevoli colleghi, si è parlato a buon proposito in questi giorni dell'assoluta disponibilità e dell'accoglienza del Comune e della cittadinanza di Ventimiglia, ribattezzata la Lampedusa del nord. È a Ventimiglia, a Milano, a Roma - quella Roma che dimostra il suo lato buono avverso agli scandali di mafia capitale - e in moltissime località del Sud Italia che viene fuori la solidarietà, quella con la "S" maiuscola, vera caratteristica del popolo italiano, che ci distingue da chi, a fronte di una situazione in cui si dovrebbe agire di concerto, rifiuta di collaborare in nome di una presunta superiorità. L'Italia che accoglie è quella delle persone che sono presenti nei luoghi degli sbarchi o nei punti di arrivo, ogni volta con la determinazione di chi è consapevole che chi arriva da situazioni veramente disperate ha bisogno di un supporto, qualunque esso sia, fosse anche un bicchiere d'acqua, una coperta o un piccolo peluche da donare a un bambino che attende e che guarda, perché a queste persone davvero non è rimasto più nulla. La generosità, nonostante avventate fazioni e dichiarazioni di natura strumentale, è una caratteristica intrinseca del nostro popolo, di cui dobbiamo essere fieri. Ieri, durante la riunione dei Ministri degli interni svolta in Lussemburgo, si sono fatti alcuni passi in avanti sul cosiddetto sistema delle quote. Il Governo sta cercando una soluzione reale, ma non è semplice: non si può semplificare, banalizzandola, una questione veramente complessa, che richiede una risposta politica strutturata, integrata e di lungo periodo. Superare le norme stabilite nel Trattato di Dublino (cosa affermata da tanti di noi più volte, anche in quest'Aula) è assolutamente necessario ed è certamente più complesso che minacciare i Comuni che accolgono i migranti di bloccare loro il trasferimento delle risorse. D'altra parte, è ben chiaro che, nonostante le parole spese sulla volontarietà e sulla obbligatorietà dell'accoglienza per quote, bisogna attendere le decisioni prese per tirare le somme di una questione rispetto a cui, finora, è incontrovertibile che l'Italia e il Sud, in primis, si sono sobbarcati degli oneri maggiori. Infatti, in Sicilia - è bene ricordarlo - è presente circa il 22 per cento dei migranti giunti nel nostro Paese. Se quindi il Governo cercherà soluzioni concrete nel prossimo Consiglio europeo perché si possa attuare, con vero senso di responsabilità e di solidarietà, quel piano elaborato dalla Commissione per coinvolgere l'Europa intera in un processo fin qui delegato quasi esclusivamente al nostro Paese, non si può scordare che, dietro quei numeri, ci sono esseri umani. Il ragionamento per quote non può prescindere da questo rilievo, che spesso molti provano a dimenticare o a tralasciare. Si parla di persone, con le proprie storie e i propri drammi personali, con sogni e legittime speranze. Quando si fanno a tavolino programmi sull'accoglienza e sulla cosiddetta spartizione non si può scordare che, poi, tali politiche sono rivolte a donne, uomini e bambini: insomma, a persone. Fare propaganda sulla pelle degli sventurati, così come cercare di contrapporre il Nord al Sud sul tema dell'immigrazione, è pura strumentalizzazione. Noi, donne e uomini di questo straordinario Paese che è l'Italia, in questi giorni abbiamo dimostrato che vogliamo essere quelli che credono, ancora oggi, che nel confronto con popoli altri vi sia un'occasione di crescita umana e sociale e che uno scambio tra diverse culture non possa che arricchire. Vogliamo essere quel popolo che lotta attivamente contro la piaga dei minori scomparsi: tra il 1974 e il 2014, degli oltre 15.000 bambini e minori svaniti nel nulla, la maggior parte (13.489) sono bambini stranieri. Come bene ha scritto Marina Corradi oggi sulle pagine di «Avvenire», la nostra società paga le conseguenze di un reale impoverimento culturale che parte dai nostri cuori e dalle nostre coscienze; cuori e coscienze induriti da grida di allarme contro un'invasione di portatori di sventure e malattie che, in realtà, per la maggior parte, non sono che profughi in fuga aventi diritto di asilo secondo le convenzioni internazionali cui l'Italia ha aderito "nell'immediatezza degli anni bui dell'ultima guerra" e di cui oggi sembriamo proprio non avere memoria. Se ognuno di noi si sforza di portare quanto può di positivo all'interno della grande questione migranti, a partire dal linguaggio utilizzato, magari qualche passo avanti lo facciamo davvero, altrimenti ci chiuderemo davvero man mano in noi stessi, sempre più paurosi e sempre meno generosi. Per uscire da questa impasse la prima mossa utile e positiva che ognuno di noi può fare gratuitamente è mettersi al servizio di quei valori di fratellanza e solidarietà che allargano l'orizzonte delle nostre vedute e ci fanno pienamente comprendere che l'indifferenza verso gli altri non è che una parte di un processo che impoverisce la mente e svuota di energia e sentimento i cuori. È necessario che, in tutto questo processo, il Governo sia in prima linea, lì dove si affronta ogni giorno l'emergenza, in Sicilia soprattutto. Ci sono - l'ho detto molte volte - Comuni anche piccoli, come Pozzallo, che rischiano di morire dal punto di vista economico e turistico, perché - ascoltiamo bene - non sono disposti a non accogliere. A Pozzallo, sapete, è stato chiuso l'unico asilo nido per carenza di fondi. Questi fondi si sono però trovati - ascoltiamola questa cosa - per dare onore e tumulare i migranti morti. Hanno chiuso l'asilo, ma i morti li hanno seppelliti, avendo rispetto di quei morti, di quelle persone che non sono riuscite a farcela.
2015-06-18	PD	LumiaGiuseppe	Signor Presidente, io invece ringrazio i relatori per aver fatto questa scelta, perché finalmente, come è emerso anche nella discussione generale, si evita di intraprendere la scorciatoia repressiva successiva all'elemento corruttivo di riciclaggio, di distorsione dell'intervento delle imprese nelle opere pubbliche. Questo è un intervento squisitamente preventivo, un intervento fondato perché nasce da una riflessione che è maturata negli anni, ed è accettato dal sistema delle imprese ed è condiviso - lo sottolineo - dalle associazioni e dalle imprese che fanno la scelta di coniugare legalità e sviluppo e quindi accettano questa sfida della trasparenza massima nella gestione degli appalti. Il nodo non è di difficile soluzione, perché avere dei conti dedicati dove tracciare il flusso dei pagamenti diretti ed indiretti dei fornitori e delle imprese subappaltatrici è un elemento di forza e di energia per il mercato e per l'impresa sana: non è una pietra d'inciampo, non sovraccarica di vincoli le imprese, ma le mette in condizione addirittura, pensate un po', di dire no alle richieste truffaldine, alla possibilità di porre in essere un meccanismo distorsivo, in quanto non è l'imprenditore, soggettivamente, a dover rifiutare questo tipo di attività, ma c'è una regola oggettiva che sta alle sue spalle e che gli impedisce di arrivare a quel tipo di traffico illegale che gli viene proposto. Non è solo, quindi, un rafforzamento della volontà soggettiva dell'imprenditore, ma è un sistema di regole alle sue spalle che lo aiuta a scegliere il rapporto legalità-sviluppo. Vorrei cogliere l'opportunità anche per ringraziare i relatori perché anche l'inserimento alla lettera l) del capoverso 3- ter ) sulla premialità amministrativa della denuncia obbligatoria delle richieste estorsive e corruttive è un elemento di prevenzione che fa fare un salto di qualità e ci aiuta ad uscire dal dibattito sull'elemento repressivo che, a torto o a ragione, spesso ci divide e non ci unisce. PRESIDENTE. Il relatore Esposito Stefano ha chiesto di intervenire. Ne ha facoltà.
2015-06-24	M5S	MartonBruno	Signor Presidente, annuncio che voteremo favorevolmente alla nostra risoluzione e ad alcuni punti di qualche altra e, in senso contrario, alla risoluzione della maggioranza. Alla risoluzione di maggioranza votiamo contro innanzitutto perché c'è un impegno a mantenere la Grecia nell'euro e nell'Europa, e noi ci chiediamo per quale ragione dobbiamo continuare a mantenere un popolo in Europa e a non rispettare le sue scelte. Lo ha dimostrato con le elezioni precedenti, dando mandato pieno al suo Primo Ministro di ridiscutere questi aspetti, e invece noi pretendiamo di vincolarla. Ho sentito il senatore Casini affermare che si alzerà lo spread e via dicendo. Vogliamo metterci in testa che l'Europa non è solo questione di numeri? L'Europa è costituita da persone che hanno diritto di vivere degnamente, e non di essere schiave della Troika o di chiunque altro. Devono poter vivere normalmente. Allora, Presidente, io le cito - come ha fatto la senatrice Bonfrisco - l'estratto di un altro testo che non so se lei conosce, ma che conosce sicuramente un suo Ministro. «Le Nazioni in via di sviluppo hanno bisogno di crescenti livelli di energia e di materie prime per sostenere la loro crescita. La competizione tra tali risorse potrebbe produrre un più elevato livello di tensione internazionale con conseguenti possibili conflitti. Più grave è la crescente scarsità di risorse vitali, quali l'acqua e il cibo, generata dalla crescita demografica, dai mutamenti climatici e da un utilizzo irrazionale dei territori. Essa è alla base di fenomeni di migrazione e potrebbe portare a forte competizione, anche armata, per il possesso di tali risorse». Signor Presidente, questo è il punto 35 del Libro Bianco della Difesa. È quello che noi pensiamo essere lo scenario futuro. Anzi, signor Presidente, le do una brutta notizia: lo scenario è già così. Non so se lei sa, ma alla base dei conflitti che ci sono attualmente nel mondo - e ne sono stati riconosciuti 33 - ci sono appunto la scarsità di risorse e il loro accaparramento. Le cito, se vuole, qualche Paese: Algeria, Ciad, Costa d'Avorio, Liberia, Libia, Mali, Nigeria, Repubblica Centrafricana, Repubblica Democratica del Congo, Somalia, Sudan, Sud Sudan, Iraq, Siria, Libano, Israele e Palestina, Yemen e Ucraina. Questi sono tutti Paesi che, per un motivo o per un altro, hanno a che vedere con le risorse energetiche o, comunque, minerarie. Ho apprezzato la parte del discorso della presidente Finocchiaro nella quale diceva che bisogna attuare la cooperazione allo sviluppo. Cooperazione allo sviluppo significa, però, che questi Paesi hanno diritto di accedere alle proprie risorse energetiche, perché ricordiamo che quelle risorse sono loro. Sono dei loro popoli e siamo noi che andiamo a fare la guerra da loro per avere le loro risorse.
2015-06-30	M5S	NugnesPaola	Signora Presidente, intervengo per sollecitare la risposta all''integrazione 4-03688 , presentata il 24 marzo scorso. Si tratta di un'interrogazione che chiede le ragioni del comportamento di ENEL, colosso in effettivo monopolio non più pubblico ma oramai privato, che rischia di distruggere le piccole e medie realtà imprenditoriali. Infatti, nel settore energetico la libera concorrenza rischia di finire laddove iniziano gli interessi di ENEL, che decide sulla sopravvivenza dei concorrenti. Uno dei loro è Esperia SpA, il primo che entrò nel mercato aperto sedici anni fa in seguito al decreto Bersani. Nel contenzioso finito in tribunale è tutto il limite delle liberalizzazioni fatte a metà. Nel 1999 fu aperto il settore della concorrenza, consentendo a chi vuole di comprare e vendere energia, ma non di distribuirla. Infatti, le reti finali di distribuzione sono in mano ad ENEL, che stabilisce il prezzo del trasporto grazie a contratti di concessione, dove i costi vengono caricati in bolletta - e sono il 53 per cento - e anticipati dagli operatori che diventano così esattori per conto della società, che contemporaneamente è anche l'operatore dominante del mercato. In questo squilibrio si inscrive la vicenda Esperia, che rischia di fare cattiva scuola se le autorità preposte non daranno in tempo le giuste, dovute risposte.
2015-07-08	PD	MaranAlessandro	Dico che voteremo contro, anche se noi non ci nascondiamo le difficoltà e il fatto che, all'indomani del referendum greco, lo scenario sia preoccupante. La tragedia greca è diventata una noiosa partita di poker, con tanto di apertura al buio, bluff, controbluff; e ammesso che anche questa volta si riesca ad evitare la Grexit, il rischio è che si tratti dell'ennesima soluzione di basso profilo, magari per ritrovarsi tra qualche tempo nella stessa situazione. Il Regno Unito è incamminato sulla strada della "Brexit" e, vista l'ideologia del nuovo Premier polacco, diventa possibile anche l'uscita della Polonia, che doveva essere il prossimo candidato per l'annessione alla moneta unica e la principale testimonial dei successi europei, come la Spagna di Mariano Rajoy, dove l'affermazione di Podemos la dice lunga sulla popolarità delle politiche economiche imposte dall'Europa, indipendentemente anche dai relativi successi economici. Non ci nascondiamo che l'Europa nel suo complesso è ancora immersa nei postumi di una crisi finanziaria, di origine americana, ma che gli Stati Uniti sembrano ormai essersi lasciati alla spalle da un pezzo. Per non parlare dell'incapacità di formulare una strategia comune in termini di politica estera o di energia, che pure dovrebbero rappresentare interessi europei comuni. Certo che ci sono difficoltà e problemi che noi non ci nascondiamo, ma continuiamo a pensare che le ragioni a favore dell'Unione europea siano oggi persino più forti di ieri. Con il ribaltamento delle fonti di crescita mondiale e il successo di grandi Nazioni, come la Cina, l'India o gli Stati Uniti, un'Europa frantumata in tanti piccoli Paesi non avrebbe nessuna chance. Viviamo, in tutti i Paesi europei, una fase storica di drammatiche sfide esterne. Tutto cambia intorno a noi. I cambiamenti strutturali stanno rimodellando non solo la politica italiana, ma il vasto mondo. Quando gli storici, tra cent'anni, guarderanno ai primi anni di questo secolo, l'evento più rilevante probabilmente non sarà la crisi finanziaria che attanaglia da anni il mondo occidentale. La storia più importante sarà quella che gli americani chiamano the rise of the rest : l'ascesa dei resto del mondo, la crescita, il risveglio di Paesi come la Cina, l'India, il Brasile, la Russia, il Sudafrica, il Messico, l'Arabia Saudita, la Turchia e potrei continuare nell'elenco. È la più grande uscita di massa dalla povertà nella storia del mondo. Qui ha origine gran parte dei nostri problemi. Trent'anni fa, quando una Regione come la mia era alle prese con la ricostruzione del Friuli terremotato, una città come Shenzhen non esisteva ancora; oggi ha quasi 9 milioni di abitanti, più o meno la popolazione dei cinque distretti di New York, e molti dei suoi residenti sono nati in campagna, nella miseria, e oggi hanno un tenore di vita grossomodo equivalente a quello di Brooklyn. In una sola generazione, un villaggio di pescatori è diventato il quarto porto al mondo, che movimenta, da solo, più di quanto riescono a fare insieme Los Angeles e Long Beach, i due maggiori porti americani. Nel giro di soli trent'anni, circa 300 milioni dì cinesi sono passati dalla miseria più nera a standard economici capaci di reggere il confronto con quelli occidentali: un'impresa senza precedenti nella storia mondiale. Si tratta di una crescita che è più visibile in Asia, ma non è confinata all'Asia: più dì trenta Paesi africani (due terzi del Continente) sono cresciuti negli anni recenti ad un tasso superiore al 4 per cento annuo. È ovvio che il sistema internazionale costruito dopo la seconda guerra mondiale sia diventato praticamente irriconoscibile a fronte a questo enorme cambiamento. Non è scritto da nessuna parte però che il declino, la decadenza, un destino di minor potere regionale e globale, sia un esito inevitabile per l'Europa e per il nostro Paese. La tecnologia, il ruolo dell'immigrazione, i miglioramenti nella sanità pubblica, norme che incoraggino una partecipazione più grande delle donne nell'economia, sono solo alcune delle misure che potrebbero cambiare la traiettoria delle tendenze attuali, e sarà cruciale ancora una volta circa gli esiti il ruolo della leadership, perché i leader e le loro idee contano, ma salta agli occhi che il nostro futuro è necessariamente legato a quello dei nostri partner europei. Si tratta di cogliere fino in fondo la lezione della crisi dell'eurozona in quanto conseguenza dell'incompiutezza e contraddittorietà del cammino seguito dall'Unione dopo Maastricht. Quel che occorre non è solo una politica monetaria, ma è una politica fiscale, di bilancio e macroeconomica effettivamente europea. Insomma, è verso un'Europa più federale, più integrata, più forte nella sua capacità di parlare ed agire all'unisono che è inevitabile e, noi riteniamo, indispensabile muoversi. Noi vogliamo andare avanti e non tornare indietro. Le cose che dovrebbe fare l'Europa sono piuttosto evidenti. Approfittando anche del referendum britannico, per l'Unione europea va trovata una nuova forma di convivenza fra Paesi che sono interessati soltanto ad un'area di libero scambio e chi vuole invece una maggiore integrazione, tanto da condividere la moneta. L'attuale modello istituzionale, con tutti i parlamentari europei che votano su politiche che interessano solo una parte, cioè i Paesi dell'euro, non ha senso. Non funziona un'unione monetaria basata su complicatissime regole che nessuno capisce, affidate per la gestione ad un organismo presumibilmente tecnico, come la Commissione, ma che in realtà decide in modo discrezionale. Per tenere assieme l'area monetaria ci vuole senz'altro maggiore convergenza, maggiore cessione di sovranità. Lo ripetiamo: maggiore cessione di sovranità. Ma questa deve essere accompagnata da un rafforzamento della legittimità democratica dei centri decisionali europei e da meccanismi solidaristici e di distribuzione del rischio tra i Paesi membri. Ciò significa rafforzare il Parlamento europeo rispetto al Consiglio e alla Commissione sulla gestione del bilancio e sulla politica economica europea, ma significa prevedere anche che figure apicali della governance europea, tipo il Presidente dell'Unione, siano elette direttamente da tutti i cittadini europei, non soltanto da una parte. Non è un caso che lo stesso Draghi non perda occasione per dire che la politica monetaria è di per sé insufficiente. È di questo che noi dovremmo discutere e parlare. Ma l'impressione è che piuttosto che affrontare un difficile dibattito tra se stessi e con le proprie opinioni pubbliche, i Governi europei e molti dei partiti europei preferiscano non far nulla e cullarsi nell'illusione che la nuova politica monetaria della BCE li tenga fuori dai guai. Ma la scelta dell'Europa e della Grecia non è quella fra euro e dracma e la scelta dell'Italia non è quella fra euro e lira, fra democrazia e autocrazia, quanto tra piccoli sacrifici distribuiti fra tutti i Paesi europei ed enormi sacrifici per il popolo greco oggi e per noi domani. Voglio ricordare un bel libro pubblicato negli ultimi anni, in occasione del centenario della Prima guerra mondiale: «I sonnambuli», di Christopher Clark, che si concentra sull'analisi delle ragioni che hanno condotto allora la guerra. Quel che più colpisce nell'analisi di Clark è che nemmeno gli statisti capirono perché entrarono in guerra. Ognuno di loro, tedeschi compresi, si sentiva attaccato e riteneva di combattere una guerra puramente difensiva. Emerge un quadro sconcertante di statisti prigionieri delle loro paranoie, che si divertono a bluffare e a giocare continuamente al rialzo, nella speranza che l'avversario non reagisca. Anche allora ognuno degli Stati aveva qualche valida ragione e, nel contempo, tutti hanno avuto torto nel non essere riusciti a trovare una soluzione pacifica alla crisi determinata dall'attentato di Sarajevo. Come allora, a trascinarci in basso non sono soltanto i Governi (non lo furono allora, come oggi), ma anche la politica, la cultura politica comune, l'orgoglio, il nazionalismo, le cose di cui abbiamo sentito parlare poco fa. Anche i popoli barcollano sperduti, spesso disinformati, impauriti, fantasticando recinti nazionali eretti contro l'economia mondo; credono di contestare i Governi, ma ne sono in realtà i complici, condotti e come sempre guidati da qualche imbroglione disposto a gettare il pitale su Montecitorio e disposto a invocare le radiose giornate. Non per caso, uno degli architetti della moneta unica come Helmut Kohl ha ribadito, all'inizio della crisi greca, che l'euro nientemeno ha a che fare con la possibilità di impedire la guerra. Gli spiriti malvagi del passato non sono stati messi al bando una volta per tutte, ma possono sempre tornare. Il che significa che l'Europa resta una questione di guerra e di pace e che l'aspirazione alla pace rimane la forza motrice dell'integrazione europea. «L'Europa è il nostro futuro» - ha insistito Kohl - «Non c'è alternativa all'Europa e abbiamo tutte le ragioni per essere fiduciosi che la nostra Europa uscirà rafforzata dalla crisi attuale, se lo vogliamo». Ed ha aggiunto: «Non facciamoci fuorviare». Anche per questo noi voteremo contro, per non farci fuorviare. Non vogliamo farci fuorviare, ma vogliamo andare avanti e non tornare indietro.
2015-07-09	M5S	GirottoGianniPietro	Signor Presidente, la tromba d'aria che ieri ha colpito alcuni territori del veneziano, in particolare le località di Dolo, Cazzago e Mira, purtroppo lascia una scia di morte e di feriti: ci sono, infatti, alcune decine di feriti, alcuni dei quali piuttosto gravi. Io vorrei innanzitutto ringraziare la protezione civile, tutti i volontari, tutte le strutture, le forze dell'ordine, gli impiegati comunali delle varie frazioni che si stanno adoperando al 100 per cento delle loro possibilità per alleviare i danni e porre in essere i rimedi il più rapidamente possibile. In primo luogo esprimo quindi il mio ringraziamento a chi sta facendo ben più del suo dovere. È stato anche predisposto un conto corrente e, se qualcuno volesse contribuire, lo trova sui siti Internet dei Comuni interessati che, lo ripeto, sono Dolo, Cazzago e Mira. Vorrei ribadire due punti. Il primo è che questi eventi cosiddetti "estremi" saranno sempre meno estremi e sempre più frequenti. È una legge della fisica: in pochi decenni stiamo immettendo nell'atmosfera quantità spaventose di energia, l'atmosfera è un ciclo chiuso, quello che vi immettiamo bruciando combustibile in quantità enormi in qualche modo deve trovare uno sfogo e rientrare nel ciclo. Pertanto, per l'ennesima volta sottolineo l'urgenza per la politica italiana di fare pressione su Bruxelles e che Bruxelles faccia pressione sul resto del mondo, perché i cambiamenti climatici sono in atto e questi fenomeni meteorologici estremi ne sono semplicemente una diretta conseguenza. Non ha, dunque, senso parlare di inevitabilità: sono eventi che purtroppo si verificheranno sempre più spesso e sempre più spesso dovremo trovarci a piangere per le disgrazie avvenute. Un'altra cosa pratica che possiamo e dobbiamo fare noi politici è stabilizzare la detrazione fiscale per la ristrutturazione ordinaria degli edifici. Sapete bene che come Movimento 5 Stelle stiamo lavorando da due anni per stabilizzare la detrazione fiscale sugli interventi di efficientamento energetico, che sono una cosa leggermente diversa. Bene, va stabilizzata anche la detrazione fiscale sulle ristrutturazioni semplici che, ancora una volta, ha una scadenza annuale: ancora una volta, scadrà il 31 dicembre e "non abbiamo assolutamente alba" se verrà prorogata. Queste ristrutturazioni ovviamente sono importantissime, perché renderebbero gli edifici banalmente più solidi. Se qualcuno ha avuto modo di vedere le fotografie delle zone colpite ieri da questa tromba d'aria, si sarà reso conto che mostrano cose impressionanti, perché gli edifici sono stati distrutti. Chiaramente, se possiamo dare una mano ai cittadini, dobbiamo farlo con queste detrazioni fiscali: per cortesia, facciamolo; rendiamo stabile per due, tre o quattro anni anche la detrazione fiscale per le ristrutturazioni semplici. Questa è una maniera per aiutare veramente i cittadini e non limitarci a piangere le disgrazie.
2015-07-14	M5S	GirottoGianniPietro	Signora Presidente, cari colleghi, per la riqualificazione del patrimonio edilizio pubblico la direttiva 2012/27/UE stabilisce che, dal gennaio 2014, ogni anno siano realizzati interventi di ristrutturazione in almeno il 3 per cento delle superfici coperte utili totali degli edifici riscaldati e/o raffreddati di cui gli enti pubblici sono proprietari e fruitori finali. Per la gestione del patrimonio edilizio pubblico è un cambiamento enorme, che va accompagnato con risorse e obiettivi, azioni di risparmio energetico e di efficienza del patrimonio edilizio, cambiamenti nei sistemi di gestione dell'energia. Attraverso la chiave dell'energia è possibile riqualificare gli edifici in cui viviamo e lavoriamo, per renderli, oltre che meno energivori, più belli, ospitali, salubri. È una opportunità che va colta fino in fondo. Dunque, perché non cominciare proprio dai nostri palazzi del Senato, caratterizzati da alti livelli di inefficienza energetica nei vari settori? Gli impianti di condizionamento non sono regolabili sulla base della temperatura esterna (tanto che, di inverno, si soffre il caldo e si tengono le finestre aperte e, d'estate, si soffre il freddo e si tengono sempre le finestre aperte). Gli infissi non garantiscono un buon isolamento termico. Gli impianti di illuminazione in molti palazzi risalgono anche a più di venti anni fa. Faccio presente che oggi l'illuminazione artificiale è responsabile per il 19 per cento del consumo elettrico totale e che la modernizzazione di un impianto di illuminazione obsoleto riduce generalmente il consumo energetico e i costi d'esercizio fino al 30 per cento. Inoltre, l'uso di sistemi intelligenti di gestione dell'illuminazione, con sensori di presenza e dimming in funzione della luce diurna, permette di ottenere risparmi ancora maggiori, anche fino al 70 per cento. A fronte di tutto ciò e dei costi milionari delle nostre utenze interne, mi chiedo: a chi conviene continuare con questo spreco di risorse? Perché l'Amministrazione non si rivolge ad una energy saving company (ESCo), per varare un progetto volto a riqualificare, dal punto di vista energetico, gli edifici nei quali lavoriamo e a migliorare l'efficienza nell'illuminazione e nei consumi elettrici? In conclusione, anticipando l'obiezione sulla carenza di fondi, faccio presente che gli interventi tecnici necessari ad ottenere i risparmi energetici appena menzionati non sono effettuati dal cliente - quindi in questo caso da noi, cioè dal Senato - ma mediante investimenti sostenuti dalle stesse ESCo, il cui profitto, peraltro, è legato proprio al risparmio energetico effettivamente conseguito con la realizzazione del progetto. In sostanza, non ci sono scuse. Sto proponendo un progetto a costo zero per risparmiare i soldi dei contribuenti pubblici.
2015-07-15	LN	ConsiglioNunziante	Signor Presidente, il mio intervento di questo momento cerca di segnalare la drammatica situazione delle Grafiche Mazzucchelli SpA, storica realtà produttiva di Seriate, nel bergamasco, che nei giorni scorsi ha presentato al tribunale di Milano la domanda di concordato in bianco palesando in modo inaspettato uno stato di crisi e dissesto. A distanza di pochi giorni, precisamente il 29 giugno di quest'anno, la società ha poi fatto ricorso alla cassa integrazione guadagni straordinaria per i 91 dipendenti, per un periodo di ventiquattro mesi. Ad oggi, lo stabilimento di Seriate risulta inattivo in quanto la fornitura di energia elettrica e del gas metano è stata interrotta per il mancato pagamento delle fatture; ai dipendenti non sono stati corrisposti gli stipendi di maggio e giugno e la quattordicesima. Pare inoltre che dal giugno 2014 non siano state versate dalla società le somme accantonate per il fondo pensione dei lavoratori, cosa particolarmente grave. Mancano pure le materie prime necessarie alla produzione, in quanto anche i fornitori non sono stati pagati. Ciò che stupisce, in questo caso, è però che la Grafiche Mazzucchelli SpA sia una società leader nel mercato nazionale dell'editoria, con fatturati rilevanti e macchinari all'avanguardia, senza alcun pregresso sintomo di dissesto. Questo è stato come un fulmine a ciel sereno per quanto riguarda le problematiche legate ai lavoratori. Di tale problematica si sono chiaramente interessati il sindaco Cristian Vezzoli dell'amministrazione comunale di Seriate, che tramite la dottoressa Saita, consigliere regionale, ha posto il problema sia qui al Senato sia alla Camera sia in Regione Lombardia. La problematica, come lei ben può comprendere, riguarda zone che sì venivano considerate assolutamente ricche di industrie, d'artigianato e di commercio, ma che in questi anni stanno segnando il passo con una crisi che non ha mai avuto alcun precedente del genere. Poiché considerano l'azienda in grado di ricominciare la sua attività, confermando tutti i posti di lavoro, i dipendenti e l'indotto, essi chiedono semplicemente al Senato di farsi carico di tutto quanto possibile per mettere la società nelle condizioni di avere la solidità di cui ha bisogno, sotto tutti gli aspetti, ma soprattutto per quanto riguarda la questione legata all'occupazione. Sono certo che il Senato si farà carico di quanto chiedono, perché è una cosa ad oggi importantissima, nonostante si dica che c'è una ripresa che poi alla fine non è mai confermata nei fatti.
2015-07-21	M5S	CioffiAndrea	Quello che invece vogliamo affermare è che, nel corso della discussione in Commissione, abbiamo sentito tante cose. È stata già ricordata dal senatore Crosio l'audizione dell'Unione europea di radiodiffusione (UER), nel corso della quale c'è stato raccontato che la nomina dell'amministratore delegato da parte del Governo è una pratica - se così possiamo dire - in uso solo in Bulgaria. Non ho niente contro la Bulgaria - ci mancherebbe altro - ma forse dovremmo capire che questa modalità di nomina dell'amministratore delegato è fuori dai canoni standard di quello che avviene in Europa. Quindi, ogni tanto ci dovremmo chiedere se quanto facciamo sia corretto o meno. E questo è un punto che - a nostro avviso - rappresenta un vulnus del provvedimento in esame. Ovviamente è stato detto che l'emendamento approvato in Commissione pone un criterio di preselezione delle candidature per la nomina del consiglio d'amministrazione. Vogliamo sperare che questa non sia una foglia di fico che la maggioranza e il Governo vogliono usare per mettere le mani sulla RAI, che in fin dei conti è ciò che servirebbe al presidente Renzi per sentirsi il duce che ha in mano l'Istituto Luce. Ma noi vigileremo affinché ciò non avvenga, perché il Governo non può e non deve (più di chiunque altro) mettere le mani sulla RAI. Il problema, però, sono i partiti all'interno della RAI; il problema - ne abbiamo parlato tante volte - è fare quello che viene detto. Siccome il Presidente del Consiglio ci aveva detto che voleva tirare fuori i partiti dalla RAI, ci continuiamo a chiedere come si riesca a fare ciò, se le nomine sono fatte dai partiti. Senza parlare di ciò che hanno compiuto i partiti in tutti questi anni, quando - non voglio ricordare una cosa che si diceva tanti anni fa - si prendevano un socialista, un democristiano, un comunista e forse uno bravo. Allora, forse questi partiti si sono modificati, ma la pratica non è cambiata e, quindi, in RAI abbiamo tante persone figlie di quella lottizzazione. Quindi, dovremmo cominciare a chiederci come facciamo a liberare realmente la RAI dai partiti. E ovviamente dobbiamo cominciare dalla testa, perché dalle mie parti si dice che il pesce puzza dalla testa. Iniziamo, pertanto, a ripulire la testa e poi vediamo se a cascata riusciamo a ripulire tutta la RAI. Abbiamo avanzato una serie di proposte, presentando più di 600 emendamenti, con il desiderio di porre il Senato di fronte alla scelta di capire se è in grado di fare queste cose, alcune delle quali ci sembrano veramente di buon senso, e che mi auguro la maggioranza prenda seriamente in considerazione. Mi riferisco - ad esempio - alla proposta che i componenti del consiglio d'amministrazione e l'amministratore delegato non debbano aver ricoperto in precedenza ruoli nei partiti politici. Mi sembra questa una norma di buon senso. D'altra parte, ricordiamo cosa avvenne con un senatore del PdL del Comune di Battipaglia (vicino alla mia città), che per sette anni è stato componente dell'Autorità per le garanzie nelle comunicazioni (AGCOM). Ebbene, poiché l'AGCOM deve essere un ente terzo, può incamerare in sé persone che hanno svolto ruoli in partiti politici? Ha un senso questo? O forse è un modo per mettere sette anni a stipendio fisso una persona che magari non è stata eletta, com'è successo con il senatore Napoli? Così facciamo nome e cognome. La proposta da noi avanzata è semplice e credo sia di buon senso, e ho già detto che è stata fatta nell'ambito del codice degli appalti. Se possiamo scegliere con un criterio preselettivo il direttore dei lavori di un'opera in concessione (parliamo di opere pubbliche che possono valere anche 10 miliardi di euro e, quindi, davvero importanti), che consiste nella presentazione di un albo di persone con una qualifica di alto livello e nel sorteggio del nome di colui che diventerà poi il direttore dei lavori - il direttore dei lavori è colui che verifica se le cose vengono fatte conformemente al progetto ed ha una responsabilità civile, penale e patrimoniale, perché stiamo parlando di opere di grande rilievo - perché non possiamo utilizzare lo stesso criterio per nominare un componente del consiglio d'amministrazione della RAI? Lo stesso criterio consisterebbe in un bando fatto dall'AGCOM, ovviamente ripulita in base a quanto detto prima - naturalmente lo faremo col tempo - da coloro che hanno ricoperto ruoli nei partiti in precedenza e per un certo numero di anni. Del resto, abbiamo sempre detto che le autorità sono terze e se lo sono devono essere rispetto a qualcosa, a mio avviso devono esserlo obbligatoriamente rispetto ai partiti. Altrimenti come fanno ad essere terze? Lo sono solo rispetto a coloro che devono controllare? Ma allora quando la politica toglierà le mani che oggi tiene, come una piovra, su tutti i gangli dello Stato? Iniziamo a ripulire l'AGCOM. Una volta fatto ciò, l'AGCOM presenta il bando, si selezionano 20 o 30 persone di elevata specchiatura morale, capacità e qualifica, e si fa un sorteggio che si sottopone alle Commissioni parlamentari, le quali possono anche rifiutare un nome, se reputano che nel sorteggio qualcosa non andava. In tale modo, a maggioranza dei due terzi, si possono scegliere i componenti del consiglio d'amministrazione. Questo ci sembra l'unico modo perché, in realtà, non ne sono stati proposti altri: evidentemente nessuno conosce un altro sistema per tirare fuori i partiti dalla RAI. Forse, poi, occorre riequilibrare i poteri dell'amministratore delegato e del consiglio d'amministrazione. Infatti, se l'amministratore delegato è di nomina governativa, i suoi maggiori poteri saranno sempre più concentrati nelle mani del Governo. Sa, Presidente - parlo per me, ma penso di parlare anche a nome del Gruppo - noi siamo un pochino innamorati di una cosa che diceva un signore, che mi sembra si chiamasse Montesquieu, il quale affermava che le funzioni di governo e le funzioni legislative devono essere rigidamente separate. Forse dovremmo far sì che il Governo torni ad eseguire la volontà del Parlamento, e non a chiacchiere ma sul serio. E forse noi ci dovremmo prendere l'onore e l'onere di scrivere le leggi. Forse bisognerebbe fare questo. Forse bisognerebbe veramente che il Governo ritorni ad esercitare davvero una funzione di Governo: governare i processi e non identificarli. Quindi, vogliamo riportare un po' più di potere nell'ambito del consiglio d'amministrazione e non nelle mani dell'amministratore delegato: per esempio, l'indirizzo strategico dell'Azienda andrebbe rimesso nelle mani del consiglio d'amministrazione e non dell'amministratore delegato. Abbiamo anche proposto un consiglio d'amministrazione di cinque membri e, quindi, snello ed operativo. Del resto, ci piacciono le cose reali, perché sono l'unico modo per modificare un dinosauro. La RAI è come un Ministero. È un grande dinosauro che, per fare un passo, ci mette molto tempo. Forse ha una velocità lenta, perché è un grande mastodonte. Noi dobbiamo renderla efficace e veloce, visto che le trasformazioni tecnologiche alle quali stiamo assistendo sono molto importanti. D'altra parte, lo sbarco di Netflix in Italia è cosa prossima e, a questo punto, viaggeremo su altri sistemi, come ad esempio la fibra. Ecco che ritorna il tema della fibra, e la RAI dovrebbe partecipare a questo strumento, anche con RAI Way, che rappresenta una dorsale per quello che riguarda i telefoni. Quindi, la convergenza delle tecnologie è importante, e la RAI deve essere pronta e sveglia. Inoltre, nel testo base del disegno di legge è stata alzata la soglia al di sotto della quale non è richiesto il parere del consiglio d'amministrazione sui contratti: da 2.500.000 euro è stata ora portata a 10 milioni. Ma, con quello che succede in Italia, vogliamo anche alzare la soglia? A me sembra una cosa fuori dal mondo. Forse sarà il caso di riportare la soglia al valore precedente, cioè a 2.585.000 euro. Forse anche su queste cose dovremmo stare attenti, signor Presidente. Un'ultima osservazione faccio sulla trasparenza, di cui parleremo nuovamente in sede di esame degli emendamenti. L'Autorità per l'energia elettrica e il gas, il 14 maggio, ha emesso un atto, nel quale si dice che tutti i contratti e gli atti di conferimento di incarichi dirigenziali o di collaborazione esterna devono essere obbligatoriamente pubblicati, altrimenti non sono validi e non si può pagare la persona che ha fornito la consulenza. Noi vi chiediamo semplicemente di fare in RAI quello che fa l'Autorità per l'energia elettrica e il gas; ma ne riparleremo durante l'esame degli emendamenti. Per adesso ci aspettiamo che il Governo e il relatore abbiano la forza e la voglia di ascoltare le nostre proposte e di capire quanto sia semplicemente di buonsenso.
2015-07-22	PD	ZavoliSergio	Torno subito alla premessa: la realtà mediatica, vissuta non solo in Occidente - fatta salva ogni approssimazione - sta oggi affrontando una temperie suscitata agli esordi del secolo. Siamo proprio certi che l'11 settembre 2001 non fosse l' incipit terrificante di quanto sta accadendo? E occorreva una quindicina d'anni per avere la consapevolezza di ciò che andava maturando? Perché il 70 per cento del Paese ancora oggi non saprebbe dire che cosa ha generato la crisi e perché è nata in America? E perché sa così poco del suo attuale andamento? Perché la finanza e le banche sono ancora al centro di gravi e perduranti responsabilità? Abbiamo afferrato i motivi della crisi greca e le ragioni della severità, a volte insopportabile, di una parte dell'Unione? Ci siamo fatti un'idea ragionevole del disastro etico e morale, civile e politico sollevato dalla tragedia dei migranti? Perché rimane così viva, accanto a prove di straordinaria comunanza, la caduta del solidarismo e della pietà? Perché è a tal punto declinato il criterio della fiducia, e si è assopito il sentimento della speranza? Crediamo, oggi, di interpretare correttamente i progetti del fondamentalismo nei ruoli che è venuto assumendo? Abbiamo capito quali princìpi chiama in causa la tempesta religiosa, estremizzata fino alle forme assunte dal più barbaro fanatismo? Dove può arrivare il fenomeno distruttivo di valori millenari quando si decapitano anche le statue, perché testimoniano una bellezza originata dalle civiltà degli "infedeli"? Perché l'80 per cento dei lettori e degli spettatori non conosce, non ricorda, né saprebbe attribuire i nomi di chi rappresenta porzioni di Paesi, di popoli, di religioni e di culture, nei vasti e molteplici luoghi in cui si manifestano indicibili violenze? Che cosa coglie, nelle parole degli editoriali solleciti e colti, il pubblico non avvezzo ai linguaggi difficili? Tutto questo non potrebbe essere il segno di una qualche crisi del mio mestiere, considerando la progressiva distanza di un'opinione pubblica sempre più incline a disertare la politica fino all'inerte, mortificante rifiuto di votare? E via così, tra il credere di sapere e il dubitare, l'assolvere e l'indignarsi. Scontata la difficoltà di avere un'informazione migliore della società che la esprime, mentre da un lato occorre garantire al sistema mediatico il rispetto delle norme che tutelano le sue libertà - anziché minacciarle, e persino ridurne i valori costituzionali - ha governato per tanto tempo una mentalità impigrita da contesti disamorati, o estremizzati, determinando stereotipi sociali di comportamento, l'adeguarsi al modello più corrivo, lo sfiancarsi dei partiti e il demagogico lucrare del populismo sulle loro debolezze. Molto, nel frattempo, è ritornato alle interpretazioni personali, divenute via via più fungibili e opportunistiche, mentre la libertà di espressione postula le distinzioni proprio a salvaguardia dei diritti di un pluralismo reale, che non sia, cioè, la somma di tante faziosità. Una politica che non mantenga vivo e operante il proprio dibattito interno, se lascia - per esempio - svilire i ruoli della maggioranza e della minoranza, cioè la più naturale dialettica democratica, mette a rischio una risorsa comune; ma una comunicazione che non sapesse più distinguere tra l'opportunismo e una protesta fondata su legittime istanze, teoriche e quotidiane, anch'essa rischierebbe di creare «un grave indebolimento della democrazia», ammoniva De Tocqueville, uno che se ne intendeva. Come reagire, se una sorta di accademico, quasi bigotto laicismo vieta alle televisioni del servizio pubblico di assumersi anche un compito civilmente pedagogico, con il pretesto di dover tenere ontologicamente separate l'informazione e l'educazione? Ho qui sotto gli occhi queste parole di Karl Popper, il grande filosofo liberale, tratte da una forte intervista di Maria Teresa De Vito: «Distinguere tra educare e informare non è soltanto falso, ma è decisamente disonesto. La mia opinione muove dal presupposto che non ci può essere informazione che non esprima una certa tendenza, e ciò è già chiaro nella scelta dei contenuti quando si deve scegliere su che cosa la gente dovrà essere informata. I professionisti della televisione hanno la grande responsabilità di non sottrarsi all'obbligo di educare». Ecco il punto: la riforma chieda di educare l'opinione pubblica alla riflessione, al confronto e al giudizio in base all'esigenza non certo di tutelare unanimismi, ma le responsabilità e le scelte. Le cronache drammatiche della politica europea sulla questione greca ci avvertono che non ci si salva più uno alla volta, men che meno dovendo accettare una sconfitta con l'idea che dovrà pagarla la parte più debole del popolo. In nessun secolo - si è detto - un'informazione che esprimesse la complessità era stata così minacciata nel suo scopo naturale, mentre un nuovo allarme lasciava intendere che parlare e ingannare, spesso, diventano sinonimi. Va incentivata la convinzione che un conto è informare e un altro è comunicare: nel primo caso passano delle notizie, nel secondo restano dei contenuti. Ne deriva che se ti parlo per ciò stesso ti cambio; e non si esce mai del tutto indenne da un confronto del genere, a patto che esso implichi il darsi lealmente la parola su ciò che interessa entrambi, cioè su quanto dover trarre dalla concitazione del vivere d'oggi; compresa questa riforma, cui chiediamo di contribuire a sgominare la crescente e vergognosa indistinzione elettronica tra numeri e persone. Mi auguro che la ricerca del "bene di vivere bene" lasci altrettanto credito e spazio alle categorie dell'etica: una parola severa, non edificante, svilita da una risonanza virtuosa che la rende retorica e strumentale, spesso nella persuasione che tutto quanto è possibile sia nello stesso tempo è anche lecito, senza farsi abbagliare dalla sintesi perentoria secondo cui solo il razionale è reale o viceversa, solo il razionale è reale, o viceversa. Sarà bene sapere, e naturalmente credere, che informazione e politica non sono oro colato, ma non c'è mai stato tanto bisogno dell'una e dell'altra come quando, esse stesse, sembrano autorizzarci a voltar loro le spalle, e ciò per scongiurare la tragica ipotesi - questa sì - che sopravviva una sola realtà e un pensiero soltanto. " Primum informare ", precisò Luigi Einaudi, inaugurando, con la Repubblica, il nostro "Heri dicebamus". E la BBC continua a sussurrare agli articoli della nostra riforma le sue tre intramontabili parole: informare, educare, intrattenere... La RAI - è risaputo - ha svolto per molti decenni una missione civile di enorme rilevanza nella lotta all'analfabetismo, nell'unificazione della lingua parlata, nell'acculturazione di grandi masse, nella formazione della classe media, nel rafforzare il senso dell'identità nazionale. In altre parole, ha contribuito a formare una nuova sfera dell'opinione pubblica, allora ristretta, e riservata, ai ceti più colti. Tuttavia la condizione di arretratezza scolare e culturale permane drammatica: oltre 15 milioni di cittadini hanno soltanto la licenza elementare e sono dunque nell'impossibilità di assimilare un apprendimento non elementare; l'88 per cento della popolazione ha il proprio riferimento nella comunicazione radiotelevisiva; la nostra "dieta televisiva" è di oltre quattro ore al giorno: per chi sa fare questi conti, appena dieci minuti ci dividono dagli Stati Uniti. Siamo al 73° posto nella classifica mondiale della libertà di informazione; solo il 7 per cento sono i lettori abituali di libri e le presenze nei luoghi tradizionali dell'acculturazione - teatri, musei, cinematografi, sale da concerto e biblioteche - sono ancora complessivamente residuali, anche se, per la verità, il comparto culturale ha ricevuto da appena un anno un significativo rilancio. Dei 27 Paesi dell'Unione europea, le famiglie italiane sono al 22° posto per l'accesso a Internet e 4 cittadini su 10 non hanno mai avuto per le mani un computer. Questi dati devono poter aggiungere ai confronti cui siamo chiamati quel tratto di rigore indispensabile quando una riforma assuma decisioni che possono favorire la crescita culturale e la capacità di giudizio di milioni di cittadini; sapendo che, se la RAI, invece di essere rifondata, ne uscisse ridotta nelle sue prospettive di promozione culturale, in un paio di generazioni l'Italia perderebbe progressivamente la memoria storica del suo passato. Tutti, allora, saremmo più deboli nell'informare e nell'essere informati, nel sapere di più del mondo che ci circonda, delle realtà sociali con i loro protagonisti e le loro comparse, e degli strumenti per entrare nel futuro. Questa riforma è tra le più difficili e moderne, perché interessata al multiforme ed aggiornato scenario di un mondo che si dispiega davanti a noi indicando la nuova pluralità del reale. In più, la riforma è urgente perché si colloca in una dimensione che esige, nello stesso tempo, la difesa dell'identità nazionale nella prospettiva di un'Europa indotta a riconsiderare, dopo il caso Grecia, questioni e decisioni nuove. Ciò implica che una rappresentazione del mondo offerta con l'attuale, teorica garanzia di fedeltà alla nostra storia, rischia di rimanere un'esperienza vicaria della realtà proprio perché la si vive attraverso le tante più o meno esplicite intromissioni di quell'ordito politicante che permea gli ambiti e confonde i ruoli delegati a rappresentare la trasparenza. Che avesse ragione Nietzsche quando diceva: «Non esistono i fatti, ma solo interpretazioni»? Su questo tema Aldo Grasso potrebbe intrattenerci con argomenti complessi, per esempio affrontando gli inderogabili ruoli della tecnologia e del mercato, al di là di opportunismi e infatuazioni impressi nelle tradizioni, e ovviamente negli interessi, aziendali, ai quali sono legati i palinsesti, con il pericolo di trasformare una modalità arricchente dell'informazione, come - per esempio - il talk show originario, a suo modo esplicativo e invogliante, che nella malintesa rivalità di alcuni epigoni ha visto via via primeggiare i personaggi inclini più allo scontro che al confronto, in cui le modalità e i toni populistici hanno alzato i decibel facendo scendere la discussione sul terreno di una supremazia vociante. È il risultato della scelta di chi ha trasformato un moderatore - qui la RAI, per la verità, non c'entra - in un antagonista più autorevole e temerario dei suoi invitati, per dare al dibattito una tonalità più urticante. Tanto che, fatti salvi i residui rispettabili talk show inaugurati da Santoro, oggi Aldo Grasso riassume il fenomeno scrivendo che «finita la loro forza propulsiva, oggi i talk show sono noia, narcisismo, pollaio». Credo che per amor di patria abbia sorvolato sull'ormai convenuta, pacifica distribuzione dei personaggi che suscitano il maggior ascolto, consentendo a ciascuno di loro di superare le presenze televisive anche del Presidente del Consiglio, e finendo per indirizzare sugli abili, suggestivi appiccatori d'incendi - per dir così - folate di consensi e di voti. Altrettanto accade con quell'intrattenimento che, per autenticare la sua serietà, ha spesso in cartellone problemi di cronaca per lo più nera, in funzione di uno spettacolo che susciti il dolente successo del dolorificio. Si tratta, qui, di intenzioni spesso generose, persino nobili, ma la bulimia dei contenitori rischia di aumentare le dismisure richieste non solo dalla spettacolarizzazione, ma anche dall'antico e ripudiato indice di gradimento, finito in un dismesso magazzino di via Teulada. Senza dire dei programmi cosiddetti popolari, che non hanno mai visto - ad esempio - tanto volteggiare di cuochi e di padelle come in tempo di crisi. Ciò che spesso deforma la funzione dell'intrattenere è il compendio di quel "male di vivere" che alimenta tanta parte delle televisioni generaliste. Ed è un problema non psicologico, né interiore, né del "bene di viver bene": è una questione di mera doverosità teleguidata, senza implicazioni morali, e non ha certo bisogno di enfatizzazioni, semmai - direbbe un geometra - di altre misure. Psicologi e pedagogisti hanno rivelato come la cosiddetta "energia volitiva" dei giovani stia facendosi sempre più debole; e ciò accade da quando, con il massimo di imprevidenza, sono stati lentamente spossessati delle prime logiche dell'apprendimento, cioè dell'analisi, del giudizio e della scelta, facendone una realtà ininfluente dal punto di vista sociale e vincendo, su tutto, la realtà che appare, cioè la sua rappresentazione. Un'altra riforma, quella della scuola, potrà far molto in proposito. È ciò che rese clamorosa la rivoluzione culturale prodotta dalla televisione. Quanto ad oggi, andrà evitato il rischio di promuovere una diversa mitologia, quella di credere che la rivoluzione tecnologica sia il sinonimo di una rivoluzione dei rapporti sociali, considerando che la comunicazione è, dopotutto, una pratica sociale. Ma un universo ideale, costituito da miliardi di persone in grado, grazie alla televisione, di conoscersi, di capirsi e di fraternizzare, è una visione consolatoria, persino conservatrice, dei problemi del mondo. «Il mio modo di vivere e di parlare, di immaginare e di volere è ormai, in un modo indicibile, condizionato dalla televisione», scriveva con desolato realismo Saul Bellow, e si pensò ai più fragili di fronte a quella solitaria e disarmata ammissione. Era ormai innegabile che i bambini, socializzati dal teleschermo assai più che dalla scuola e persino dalla famiglia, affidassero gran parte della loro immaginazione alle traduzioni televisive del reale, ed ebbe quindi qualche riconoscimento l'idea che pensassero, desiderassero, giocassero tutti allo stesso modo. Neil Postman, in un libro dedicato a questo fenomeno, si è spinto a dire che, con l'avvento della televisione, la dimensione tradizionale dell'infanzia era finita. Restava vero, comunque, che la televisione, per tanti versi straordinariamente preziosa, amava abolire le mediazioni fantastiche, saltare le ipotesi, anticipare i giudizi, insomma offrire tutto, e subito, a tutti. Ma rimaneva una ricchezza irrevocabile: «L'immaginazione è il modo più alto di pensare», dicevano i creativi, relegati nelle loro straordinarie ricchezze. Guai se tutto il nostro vivere e pensare, patire e gioire, si riducesse a un vago, inestinguibile aneddoto su noi e la nostra vita: così mediavano i realisti, per i quali la società dei nuovi bisogni andava difesa dal pericolo di essere dominata, o anche solo influenzata, da astratti teoremi mentali o addirittura della coscienza. Si fece vivo Elias Canetti, l'autore di «Massa e potere», chiedendo "quanto tempo ci sarebbe rimasto per vedere il peggio", cioè il vero pericolo, il più insidioso, quello della sua mancata percezione. Ecco, anche qui, la necessità di una riforma che aiuti a credere, poi a vivere, qualcosa di sempre più logico e quindi più umano, anche se più complesso. Una riforma che voglia tendere a questa restituzione ha già in sé la premessa di doversi misurare con la sua più ragionevole fattibilità. Occorre, cioè, lavorare affinché la quantità sempre più coinvolgente di dati e di immagini acquisiti dai nuovi archivi tecnologici, ma anche dal recondito umanesimo della memoria, non finisca per alimentare un processo di estraneazione dalla realtà in tanti microcosmi sociali e politici che indeboliscono il presente e attardano il futuro. È un problema generazionale, non di una panacea virtuosa, pronta a offrire da subito i suoi frutti. Ma occorre dare alla televisione un ruolo fondamentale nel concorrere - insieme con altri soggetti, e integrandosi con essi - alla difesa dell'identità culturale e civile di un Paese. Alla sua centralità necessita un punto di equilibrio e di garanzia rispetto ai rischi che un sistema comunicativo solo tecnocratico potrebbe provocare. Ho conosciuto tre riforme, e credo di sapere come occorra prepararsi a innovare con coraggio, predisponendo nuovi scenari e altrettante uscite di sicurezza. So di parlare - non perché sospinto dai sentimenti - di un corpo professionale giudicato tra i migliori d'Europa, e aggiungerei del mondo; ciò postula progetti integrati di crescita civile e culturale ai quali dovrà far capo una pronta ed efficace iniziativa politica. E chi ha la responsabilità diretta di un servizio pubblico radiotelevisivo deve a sua volta governare una pluralità di opinioni e di interessi che rappresenti un dato partecipe e responsabile dello scenario nazionale e internazionale. È un compito di fiduciosa, difficile, continua ricognizione nella realtà di un Paese che opera per la soluzione di problemi non soltanto suoi - ma anche di altre forze, ideali e concrete - da affrontare e risolvere all'interno di una dimensione, quantomeno, continentale. Azzardo a chiedere - trattandosi di una ipotesi che, dopotutto, ha un nesso cruciale con l'informazione - se non sia materia per una riflessione il problema di dare alle testate giornalistiche, cioè ai soggetti che nella loro ricca e complessa articolazione rappresentano un vero e proprio sistema informativo, fatto di compiti, competenze e linguaggi diversi - e qui mi rivolgo al sottosegretario Giacomelli - una direzione editoriale, che si aggiunga a quelle già previste, per completare la centralità della funzione primaria attribuita all'amministratore delegato; cioè inserendo tra i comparti fondamentali dell'Azienda, insieme con la produzione, l'amministrazione e la finanza, anche l'informazione, che ci trasformi in un numero indicibile di invisibili Dedalus, l'eroe di Joyce: con uno share che nessun algoritmo sarebbe in grado di consegnare ai nostri umanissimi orgogli. Occorre credere che avremmo ancora una cosa da dire anche quando ci sembrasse di non avere più nulla da esprimere. Perciò si dovrà continuare a pensare e a fare. Sarà la convinzione nel nostro compito a tenere in vita una ineludibile comunanza, perché al di fuori di essa, alla fine, contro noi stessi troveremmo sempre e soltanto noi stessi.
2015-07-23	PD	MirabelliFranco	Tale orientamento è stato adottato dalla 14ᵃ Commissione che, in tempi molto rapidi, ha esaminato e respinto i pochi emendamenti presentati, consentendo, tuttavia, l'accoglimento da parte del Governo di diversi ordini del giorno. In particolare, il Governo ha accolto gli ordini del giorno n. 4 (testo 2) concernente il limite di età per la guida di veicoli a motore, n. 5 in materia di green label dei prodotti petroliferi, n. 7 (testo 2) sul risarcimento da parte dei tour operator, n. 12 (testo 2) sulla definizione degli «impianti» non vietati dalla direttiva 2009/147/CE per la cattura degli uccelli a fini di richiamo e n. 14 sulla partecipazione della Croce Rossa Italiana al meccanismo di protezione civile coordinato a livello europeo. Venendo ai singoli articoli, l'articolo 1 abroga cinque decreti ministeriali che tra il 1984 e il 1992 hanno disciplinato la commercializzazione in Italia degli apparecchi ricevitori per la televisione in tecnica analogica. Le ragioni sono legate, sia ad un pre-contenzioso avviato dall'Unione europea per contrasto con la sua normativa armonizzata, sia all'obsolescenza di quelle norme dopo il completamento nel luglio 2012 della transizione al digitale. La norma interviene a tutela della concorrenza. L'articolo 2 elimina l'autorizzazione del Ministero dello sviluppo economico che oggi è necessaria per l'importazione di prodotti petroliferi finiti liquidi da Paesi non appartenenti all'Unione europea. La norma, che prevede che le autorizzazioni vengano date secondo criteri stabiliti da un successivo decreto attuativo mai emanato, è oggetto di una procedura di pre-contenzioso perché valutata in contrasto col trattato sul funzionamento dell'Unione europea in materia di politica commerciale. L'articolo 3 modifica il codice delle comunicazioni per semplificare il regime autorizzativo per la fornitura dei servizi di connettività a banda larga a bordo delle navi, con riguardo agli apparati obbligatoriamente citati nella licenza di esercizio. Solo nel caso di apparati obbligatori o facoltativi finalizzati alla salvaguardia della vita in mare si prevede un'autorizzazione generale subordinata ai requisiti stabiliti dal Ministero delle infrastrutture e dei trasporti per l'affidamento ad imprese dell'impianto e dell'esercizio degli apparati. In questo modo si risolvono i dubbi posti dalla Commissione chiarendo che il regime autorizzatorio è necessario solo per gli apparati necessari per la sicurezza. L'articolo 4 disciplina l'assegnazione dei diritti d'uso per le trasmissioni di radiodiffusione analogica sonora in onde medie a modulazione di ampiezza: aggiungendo un nuovo articolo al testo unico dei servizi di media audiovisivi e radiofonici, che consente di assegnare a nuovi soggetti autorizzati l'uso delle frequenze inutilizzate dal concessionario pubblico, si risolve il caso aperto con l'Unione europea. L'articolo 5 è finalizzato a chiudere una procedura di infrazione in materia di diritti amministrativi nel settore delle comunicazioni elettroniche disciplinati dall'articolo 34 del codice delle comunicazioni elettroniche. L'articolo 6 interviene sull'esclusione dal calcolo dei limiti di affollamento pubblicitario dei messaggi promozionali e dei trailer di opere cinematografiche europee, limitando tale esclusione al verificarsi della duplice condizione che i trailer abbiano autonoma collocazione nella programmazione e non siano inseriti all'interno di un'interruzione pubblicitaria. L'articolo 7 mira a chiudere la procedura di infrazione in cui la Commissione europea sostiene che l'articolo 147, comma 3- bis, del codice della proprietà industriale ostacola la libera prestazione dei servizi, imponendo ai mandatari di un brevetto un'elezione di domicilio esclusivamente in Italia. L'articolo 8 modifica la disciplina transitoria applicabile agli «affidamenti diretti» di servizi pubblici locali di rilevanza economica prevista dalla legge 17 dicembre 2012, n. 221. L'articolo 9 prevede l'obbligo, a decorrere dal 1° gennaio 2016, che i contratti di turismo organizzato siano assistiti da polizze assicurative o garanzie bancarie. L'articolo 10 prevede che lo straniero cittadino di uno Stato extra-Unione europea, in possesso di un regolare permesso di soggiorno rilasciato da un altro Stato dell'Unione europea, che si trattiene sul territorio nazionale oltre i tre mesi consentiti dalla legge, se non rispetta l'ordine di ritornare nello Stato che ha rilasciato il permesso è espulso forzatamente nello Stato di origine e non nello Stato che ha rilasciato il permesso. L'articolo 11 interviene in materia di requisiti per il rilascio delle patenti di guida e di requisiti richiesti agli esaminatori ed elimina alcune limitazioni alla guida dei minorenni. L'articolo 12 modifica il trattamento fiscale applicabile ai servizi accessori relativi alle piccole spedizioni a carattere non commerciale, nonché alle spedizioni di valore trascurabile di cui alle direttive della Comunità europea nn. 79 del 2006 e 132 del 2009. L'articolo 13 modifica specifiche disposizioni contenute negli articoli 38 e 41 del decreto-legge n. 331 del 1993 per superare i rilievi della Commissione europea in merito agli acquisti intracomunitari e delle cessioni intracomunitarie non imponibili, con riferimento alle operazioni di trasferimento di beni tra Stati membri per l'effetto azione di perizie o di operazioni di perfezionamento o manipolazioni usuali. L'articolo 14 riguarda la realizzazione del registro nazionale degli aiuti, che serve a raccogliere le informazioni per consentire i controlli sugli aiuti di Stato e sugli aiuti de minimis. L'articolo 15, in attuazione della decisione dell'Unione relativa alle compensazioni degli obblighi di servizio pubblico esentate dalla previa notifica alla Commissione europea, attribuisce al Presidente del Consiglio il compito di assicurare l'adempimento degli obblighi di monitoraggio e comunicazione alla stessa Commissione. L'articolo 16 stabilisce misure specifiche per la sicurezza sul lavoro nei cantieri temporanei o mobili. In particolare, ridefinisce i casi di esclusione dall'ambito di applicazione dell'attuale disciplina, di cui al decreto legislativo 9 aprile 2008, n.81. In particolare, esclude i lavori relativi a impianti elettrici, acqua, gas e così via, che non comportino lavori edili o di ingegneria civile e non rientrino tra le attività in cui l'attuale normativa ravvisa l'esposizione dei lavoratori a rischi per la sicurezza o la salute. L'articolo 17 completa il recepimento della direttiva n. 13 del 2009 della Comunità europea, che reca l'attuazione dell'accordo concluso dall'associazione degli armatori della Comunità europea e dalla Federazione europea dei lavoratori dei trasporti. L'articolo 18 riguarda i periodi di contribuzione pensionistica maturati, in base ai rapporti di lavoro dipendente svolti nei territori dell'Unione o svizzero, presso organizzazioni internazionali. L'articolo 19 interviene sui sistemi di identificazione degli animali della specie bovina per attuare la direttiva n. 64 del 2014 dell'Unione europea. L'articolo 20 disciplina la situazione degli organismi geneticamente modificati nelle more dell'attuazione della direttiva dell'Unione europea n. 412 del 2015, oggetto di delega nella legge di delegazione europea 2014. Il comma 1 prevede che il Ministro delle politiche agricole richieda alla Commissione europea, entro il 3 ottobre 2015, l'adeguamento dall'ambito geografico delle notifiche o domande presentate o delle autorizzazioni alla coltivazione di OGM già concesse prima del 2 aprile 2015. Il comma 2 prevede che, con decreto, il medesimo Ministero possa limitare o proibire la coltivazione di un OGM o di un gruppo di OGM. Il comma 3 stabilisce le sanzioni per chi viola i divieti introdotti. Il comma 4 conferma che restano i divieti di coltivazione introdotti con gli atti già adottati anche in via cautelare. L'articolo 21 interviene sulla procedura di infrazione relativa alla cattura di uccelli a fini di richiamo, proibendo definitivamente l'utilizzo di metodi che non consentono la selezione delle specie e non previsti dalle normative a vantaggio della creazione di allevamenti. L'articolo 22 interviene sulla contestazione che l'Unione europea fa al nostro Paese in merito alla mancanza nella normativa del divieto di commercio di specie di uccelli non rientranti tra la fauna selvatica italiana, ma comunque tutelati dalle direttive comunitarie. L'articolo 23 detta una serie di modifiche puntuali alla disciplina degli imballaggi e dei rifiuti di imballaggio contenuta nel Titolo II della parte quarta del decreto legislativo n. 152 del 2006. L'articolo 24 interviene sul caso EU Pilot, relativo allo stoccaggio geologico di biossido di carbonio. L'articolo 25 interviene sulla procedura di infrazione che impone ai Paesi membri di mantenere un livello minimo di scorte di petrolio greggio e/o di prodotti petroliferi. L'articolo 26 modifica il decreto di recepimento del cosiddetto terzo pacchetto energia, rafforzando i poteri dell'autorità per l'energia e la sua indipendenza dal Ministero dello sviluppo economico in materia di piano decennale di sviluppo della rete elettrica, disciplina del bilanciamento di merito economico, accesso alle infrastrutture transfrontaliere, sanzioni amministrative pecuniarie e sostituzione del gestore del sistema di trasporto del gas naturale nel caso di violazione persistente dei propri obblighi. Infine, si prevede una norma a tutela dei consumatori che cambiano fornitore di energia elettrica e gas naturale. L'articolo 27 regola la partecipazione dell'Italia al meccanismo dell'Unione europea di intervento di protezione civile, autorizza l'impegno di mezzi e esperti del servizio nazionale, autorizza il capo dipartimento della protezione civile ad attivare e coordinare quelle risorse. L'articolo 28 costituisce un fondo finalizzato ad adeguare tempestivamente il nostro ordinamento alle normative europee. Il fondo è finanziato con 10 milioni di euro nel 2015 e 50 milioni di euro annui a decorrere dal 2016. Queste risorse serviranno a coprire gli oneri derivanti dal recepimento delle norme comunitarie. L'articolo 29 modifica gli articoli 2, 31 e 36, che riguardano rispettivamente il comitato interministeriale per gli affari europei, i termini per l'esercizio delle deleghe legislative conferite con la legge di delegazione europea e la procedura di attuazione di atti di esecuzione dell'Unione europea contenenti norme di adeguamento tecnico. Infine, l'articolo 30 contiene la clausola di invarianza finanziaria. In conclusione, auspico che questa Assemblea possa procedere con celerità all'approvazione del disegno di legge europea 2014, consentendo così di avanzare nel cammino verso la progressiva riduzione del numero delle procedure di infrazione aperte, nonché di evitare l'apertura di nuove procedure. L'approvazione di questo disegno di legge si porrebbe, così, in parallelo con la celere approvazione definitiva da parte della Camera dei deputati del disegno di legge di delegazione europea 2014, in vista, anche, della presentazione, dopo la pausa estiva, da parte del Governo, dei disegni di legge europea e di delegazione per il 2015, così da poter far confluire le nuove esigenze di conformazione dell'ordinamento nazionale a quello dell'Unione europea. Chiedo infine di consegnare il testo integrale del mio intervento, affinché venga allegato agli atti.
2015-07-30	M5S	CioffiAndrea	Avevamo anche previsto una disposizione concernente una determinazione dell'Autorità per l'energia e per il gas, in cui si specifica che gli incarichi di consulenza non possono essere pagati se non viene resa nota, in maniera assolutamente trasparente, la pubblicazione degli atti con i quali è stato affidato l'incarico, i compensi e altre cose di questo tipo. D'altra parte, non facciamo altro che prendere le disposizioni di un'Autorità importante come l'Autorità per l'energia e per il gas.
2015-07-30	M5S	ScibonaMarco	Signor Presidente, esaminiamo la riforma della RAI come servizio pubblico. Il collega chiedeva qual è la mission di un servizio pubblico come la RAI. Sicuramente è l'informazione, ma la RAI ha giocato un ruolo fondamentale all'inizio del suo mandato operativo perché effettivamente ha avuto un ruolo culturale ed educativo. Ha insegnato l'italiano a tutto il popolo perché ognuno parlava con il suo dialetto all'epoca e, quindi, ha avuto un ruolo fondamentale e prioritario nella diffusione della cultura. Adesso, per fortuna, i tempi sono cambiati e sono cambiati anche i mezzi di informazione. Ce ne sono molti di più: la trasversalità e l'immediatezza dei mezzi informatici, dei social, diInternet e quant'altro fanno sì che tutto ciò che riguarda l'informazione e la cultura sia gestito in maniera diversa. In qualsiasi caso, per nostra cultura, siamo dell'idea che il servizio pubblico e le grandi reti trasmissive - dai trasporti fino all'energia, ma anche l'informazione e Internet - debbano essere statali e gestiti dallo Stato. Il problema è che, nel momento in cui parliamo di gestione dello Stato, la politica gestisce manipolando tutto. La gestione da parte della politica diventa interferenza. E questo non è quello che dovrebbe essere. La gestione di un servizio pubblico da parte dello Stato dovrebbe essere la messa in sicurezza dei diritti e i doveri di questo servizio. Un servizio gestito è fatto ad hoc in modo che calzi intorno alla cittadinanza e alla necessità di un cittadino di essere informato. Adesso abbiamo sicuramente altri mezzi di informazione che sono più immediati e capillari: ognuno di noi ha sempre un telefonino o un computer accesso. È vero che non riguarda tutte le fasce di età o di cittadinanza, ma abbiamo una diffusione abbastanza capillare e, quindi, ci si potrebbe chiedere se ha senso.Internet è una fonte estrema di innumerevoli informazioni, ma spesso si cade in informazioni fallaci. Quindi, il fruitore e l'utente che va a recepire le informazioni deve comunque avere una coscienza critica, che non è innata ma si deve formare. Perciò, deve avere accesso alle informazioni in maniera trasversale e oggettiva. Se nel momento in cui si accede alle informazioni queste sono già manipolate a priori, non si riesce a farsi una opinione oggettiva. È quindi fondamentale avere almeno una fonte che sia definibile oggettivamente come fonte neutra. Sappiamo essere abbastanza utopico perché chiunque ha un'opinione influenza anche solo l'esposizione dei fatti. Però i presupposti dettati da queste mission per la RAI non sono sicuramente di buon auspicio perché abbiamo sempre avuto le ingerenze dei partiti all'interno della RAI. I proclami governativi dicevano di togliere i partiti. È già stato detto dai colleghi che togliamo una parte delle interferenze dei partiti per inserire quelle del Governo. Questa non è sicuramente una cosa positiva, perché, nel momento in cui si fa informazione veicolata dal Governo, non è possibile avere l'oggettività che, invece, dovrebbe essere insita nell'informazione stessa. Ciò è sicuramente molto limitativo - come diceva il collega Cioffi - perché implica la mancata formazione di una coscienza critica nei cittadini, e di una capacità di farsi delle domande. Le domande sono fondamentali: quando una persona si fa delle domande, è perché ha voglia di crescita culturale e di andare sotto la crosta delle cose per riuscire a carpirne il vero significato recondito. Partendo dal presupposto per cui le grandi infrastrutture devono essere statali - qui si parla di Rai Way, che è in svendita - bisogna però assolutamente che mantengano l'autonomia. Lo Stato deve, quindi, intervenire per fare in modo che l'autonomia informativa sia garantita. Anche ieri abbiamo avuto segnali che indicano che il Governo interferisce, si intromette ed accelera i tempi, facendo sì che il lavoro parlamentare, che non è neutro ma almeno più plurale, viene ad essere inficiato addirittura da una lettera che implica la presa d'atto che bisogna andare avanti comunque, anche se abbiamo altre questioni e priorità. Capisco che il consiglio di amministrazione è scaduto e vada rinnovato. Ma tutto il lavoro compiuto in Commissione ha avuto l'obiettivo di andare a mitigare certe ingerenze e migliorare, per quanto possibile, la realizzazione e la struttura del consiglio di amministrazione, anche nell'ottica di rendere migliore la sua capacità professionale e per fare in modo che l'informazione sia più accattivante ed il sistema televisivo più performante. Se abbandoniamo questa strada - ricordo che già ora la nave dell'informazione non naviga nelle migliori acque - e ci lasciamo influenzare da una lettera del Governo, ripartendo subito con una lottizzazione selvaggia e con vecchie regole, non facciamo sicuramente un buon servizio allo Stato. Auspico ancora che il Governo non dico faccia un passo indietro, ma almeno possa rivedere la propria posizione al fine di migliorare il metodo di elezione del consiglio di amministrazione, evitando che venga esercitata un'influenza politica nei suoi confronti.
2015-07-31	LN	ConsiglioNunziante	Signor Presidente, in qualità di componente della 10ª Commissione, attività produttive, ho presentato l'interrogazione a risposta scritta 4-04398 su una questione importante non solo per il territorio bergamasco, perché riguarda un'azienda presente sia in Italia che in Europa. Sto parlando dell'Italcementi. L'Italcementi, che è stata venduta ai tedeschi, non fa altro che seguire quello che negli ultimi anni ha fatto l'Italia: ha ceduto parti del suo patrimonio industriale in favore di investitori esteri, perdendo via via degli asset che sono sempre stati considerati strategici per la crescita economica di questo Paese. Sono andati in mani straniere numerosi marchi italiani che rappresentano la più grande espressione del made in Italy nel mondo: sono oggi di proprietà di aziende straniere marchi come Loro Piana, Gucci, Bulgari, Fendi, Valentino, la Ducati (per parlare del comparto meccanico). Quello che ci preoccupa è la vendita della famiglia Pesenti di Italcementi ad un gruppo tedesco, un accordo che mette un po' a rischio - lo dicono anche i sindacati - il destino di circa 3.000 dipendenti in Italia. Sono delle questioni che noi solleviamo al netto delle capacità industriali di fare mercato nel mondo. Ma, tutte le volte che c'è stata una qualche acquisizione da parte di competitor stranieri di aziende italiane, si è sempre visto un depauperamento della forza lavoro e un impoverimento dei territori, che magari erano stati considerati molto ricchi proprio per la presenza di queste aziende. Le privatizzazioni in Italia non sempre sono avvenute con la logica prioritaria di tutelare gli interessi strategici dell'economia nazionale e di restituire competitività al tessuto industriale del Paese. Noi abbiamo sempre lamentato, anche in Commissione attività produttive, un'incapacità di questo Governo, ma probabilmente anche di quelli precedenti, di avere una forza d'urto per quanto riguarda la questione legata all'attività produttiva e, quindi, una mancanza di un piano industriale che, a braccetto con un piano strategico per l'energia, potesse in qualche modo risollevare le sorti di questo Paese. Anche con questa interrogazione che abbiamo predisposto, impegniamo il Governo a far sì che la crème di tutte le aziende italiane non venga assorbita da mani straniere, perché allora i tagli sarebbero sicuramente la causa di un'ulteriore disoccupazione. Se poi pensiamo che con il jobs act si assume un lavoratore da una parte, per lasciarne a casa due dall'altra, crede che il saldo netto sia -1 e questo non ce lo possiamo permettere. Chiedo quindi alla Presidenza, ma più in generale al Governo, la massima attenzione quando succedono queste cose, perché accadono per motivi legati alla borsa, all'economia, a questioni strategiche, ma il risultato finale poi è una ricaduta sui dipendenti, che sono quelli che a noi stanno più a cuore.
2015-08-03	PD	ScaliaFrancesco	Faccio un solo esempio, estraneo a questo disegno di legge: il cosiddetto goldplating, la mania, tutta nostra, di recepire le direttive comunitarie introducendo adempimenti e oneri ulteriori, più stringenti, di quelli che ci richiede l'Europa, mettendo le nostre imprese in difficoltà di competere non soltanto con quelle che operano nei Paesi emergenti, che non conoscono le nostre leggi a tutela della sicurezza sul lavoro, della salute e dell'ambiente, ma anche con le stesse imprese della Germania e di altri Paesi dell'Unione europea. Ebbene, oggi, nella legge di delegazione europea è fissato il principio in base al quale le direttive che quella legge dà mandato di recepire non possono introdurre regolazioni ulteriori, elementi più stringenti di quelli fissati dalle direttive stesse, come avvenuto con la legge delega in materia di appalti pubblici, che ha fissato lo stesso principio. Vedete, la storia del tentativo di semplificazione nel nostro Paese è fatta di moduli che, a volte (e oggi molto spesso), operano come strumenti di complicazione piuttosto che di semplificazione. La conferenza di servizi è uno strumento straordinariamente importante, in un Paese in cui la complicazione deriva anche dai diversi livelli di governo e dalle diverse amministrazioni che sono coinvolte e intervengono nei procedimenti amministrativi. Si tratta di uno strumento, di un modulo che consente di mettere insieme - oggi anche telematicamente - le amministrazioni coinvolte e di comparare i diversi interessi coinvolti, in funzione della migliore cura possibile dell'interesse primario e della migliore valorizzazione o della minore penalizzazione degli interessi secondari coinvolti. Ebbene, questo, nell'esperienza che finora abbiamo vissuto, rappresentava uno strumento di complicazione, perché è sempre obbligatorio e molto spesso, per procedimenti poco complessi, per chi ne abbia interesse, è più utile acquisire i pochi atti d'assenso necessari anziché far convocare la conferenza di servizi. Questo perché i termini sono sempre disattesi e perché molto spesso non si sanno neanche quali amministrazioni ne debbano fare parte né si riesce a capire come calcolare la maggioranza. Oggi si decide sulla base dell'interesse prevalente, ossia quali sono gli interessi prevalenti e come metterli insieme. Si tratta di tutte questioni - come pure il potere di veto che hanno le amministrazioni preposte alla cura di interessi sensibili, come l'ambiente e la salute - tali per cui, in caso di dissenso legittimamente espresso, si deve andare in Consiglio dei ministri. Il disegno di legge interviene su tutti questi temi, dando delega al Governo e fissando criteri precisi, per ovviare a questi difetti e fare in modo che la conferenza di servizi sia davvero un luogo di mediazione degli interessi in gioco e abbia una durata certa, definita, breve, senza poteri di veto al proprio interno e non sia obbligatoria sempre, ma solo in conseguenza della complessità del procedimento. Un altro esempio è relativo a SCIA, DIA, meccanismo del silenzio-assenso e comunicazione di inizio lavori: anche questi oggi sono elementi di complicazione, perché a volte non si sa se in un determinato procedimento una segnalazione certificata di inizio attività sia sostituibile o meno e molto spesso il professionista non si assume l'onere o il rischio di attestare l'applicabilità della SCIA piuttosto che di un provvedimento autorizzativo espresso. Anche qui questa riforma interviene, delegando al Governo a indicare precisamente per quali procedimenti varrà la comunicazione, per quali la SCIA, per quali il silenzio-assenso e per quali il provvedimento espresso, facendo chiarezza e aiutando, così, i cittadini e le imprese nel rapporto con la pubblica amministrazione. Con l'approvazione di questa riforma, ci saranno limiti temporali, che prima erano indefiniti, all'esercizio dell'autotutela da parte dell'amministrazione: non più di diciotto mesi, in presenza ovviamente di un interesse pubblico attuale e concreto a rivedere la posizione assunta, per dare stabilità e certezza al rapporto tra imprese, cittadini e pubblica amministrazione. Infine, vi è una norma che ha introdotto la Camera dei deputati che per me è di straordinaria importanza, ossia quella che introduce una delegificazione, che manda al Governo di definire con regolamento i procedimenti relativi a opere di rilevante interesse strategico e generale e all'avvio di imprese con moduli semplificati. Mi permetto di dare un suggerimento al Governo: c'è un procedimento che finora ha funzionato bene. Mi riferisco al procedimento unico per l'autorizzazione degli impianti per la produzione di energia rinnovabile. Procedimento unico e conferenza di servizi: un unico provvedimento che autorizza la costruzione e la gestione. Ha funzionato nonostante i difetti attuali della conferenza di servizi. Una conferenza di servizi migliorata potrebbe rendere questo un procedimento tipo da utilizzare in tutti questi casi ritenuti dal Governo rilevanti per rilanciare la nostra economia. Concludo dicendo che questa è norma statale che riguarda i procedimenti statali. Le Regioni purtroppo sono molto lente e diversificate nel disciplinare procedimenti in materie che toccano nel vivo la carne dei cittadini, l'interesse delle imprese, il governo del territorio, l'edilizia e i servizi sanitari e sociali. Soccorre però, su questo punto, la giurisprudenza costituzionale, che ormai si è andata affermando e che considera le norme di semplificazione norme che pongono livelli essenziali nelle prestazioni, che debbono essere erogate in maniera omogenea in tutto su territorio nazionale - lettera m), comma 2 dell'articolo 117 della Costituzione - quindi di competenza esclusiva dello Stato; di conseguenza, si tratta di norme che si impongono alle Regioni. Credo che il Governo, nel proporre al nostro esame questo disegno di legge, il relatore, che peraltro è un tecnico della materia essendo un ordinario di diritto amministrativo, e tutti coloro che hanno lavorato nelle Commissioni su questo testo anche alla Camera abbiano fatto un ottimo lavoro.
2015-08-04	M5S	PagliniSara	Signor Presidente, nel territorio della Provincia di Pisa negli ultimi anni sono stati costruiti diversi parchi eolici che hanno stravolto il paesaggio toscano, il quale è il risultato di un rapporto equilibrato tra uomo e natura. È proprio il senso dell'armonia che ha fatto di questa terra la culla del Rinascimento. Il presidente della Regione Toscana Enrico Rossi ha voluto andare avanti con un progetto dell'eolico in questa terra: non si è fatto scrupoli, nonostante le riserve manifestate dalla sovrintendenza dei beni culturali e del paesaggio, e nonostante l'attività svolta dal comitato di cittadini, denominato Comitato poggio alla nebbia-no all'eolico selvaggio, e sottolineo il termine «selvaggio». La sua Giunta regionale ha infatti espresso parere positivo affinché proseguisse la costruzione di pale eoliche sulle colline del territorio pisano con torri di metallo enormi: le 15 esistenti sono alte 125 metri, e le prossime cinque, in previsione, raggiungeranno addirittura i 175 metri, cioè l'altezza di tre torri di Pisa una sopra l'altra. L'energia eolica naturalmente è una risorsa utile per la comunità. Tuttavia è necessario valutare l'impatto che un parco eolico ha sull'ambiente circostante. In questo caso l'impatto visivo colpisce un'area a 360 gradi, che coinvolge numerosi Comuni, frazioni e borghi storici medievali delle colline pisane. Un ambiente deturpato ha come immediata conseguenza una ricaduta negativa sul turismo e sulla qualità della vita di persone del luogo. Proprio per questo il 18 luglio sono stata nel territorio di Pisa, insieme ai cittadini del luogo e al sindaco di Chianni, il dottor Tarrini Giacomo, per vedere con i miei occhi il parco eolico di Santa Luce. Il 3 agosto ho depositato l'interrogazione 4-04411 , affinché sia tutelata la salute dei cittadini e siano attuati periodici monitoraggi sull'area da parte di tutte le autorità competenti. In questo progetto sono stati sottovalutati moltissimi elementi, tra i quali il valore medio di esposizione all'induzione magnetica nel lungo periodo e le conseguenze sulla salute dei cittadini. Parte di queste installazioni e cavi passano in prossimità di una scuola elementare; è noto che i bambini rischiano danni ancora maggiori alla salute, per la superiore incidenza di casi di leucemie infantili. Sono state sottovalutate le possibili contaminazioni delle sorgenti, sia delle acque superficiali che di quelle sotterranee, che interessano le aree delle torri eoliche. È stato sottovalutato l'inquinamento visivo: avete violentato una cattedrale della bellezza nazionale. C'è poi l'inquinamento sonoro prodotto dalle pale eoliche, che emettono un rumore continuo, sconvolgendo l'ecosistema e la fauna circostante. Ironicamente il comitato locale ha detto che intitolerà il parco eolico "Parco Enrico Rossi", perché anche le prossime generazioni si ricordino chi è l'autore di tanto scempio.
2015-08-05	PD	LumiaGiuseppe	Signor Presidente, il Partito Democratico vota sì al decreto-legge e vota sì alla fiducia. È normale che quando si presenta un decreto-legge complesso come questo, l'opposizione contesti ed è normale che l'opposizione non voti la fiducia al Governo. Ciò che non mi convince è il taglio che l'opposizione dà quando dice no al decreto-legge e naturalmente esprime un no alla fiducia. Il no che abbiamo ascoltato anche in questa Assemblea si può riassumere in questo modo: è un no che vuole lasciare il Paese così com'è. È un no che rappresenta un punto di vista conservativo sulle dinamiche economiche, istituzionali e, nel nostro caso, giudiziarie del Paese. Non penso che questo no, legato ad un' idea conservativa, sia la migliore medicina per curare i mali gravi del nostro Paese, che, semmai, ha bisogno di più innovazione, di più riforme e di più coraggio: c'è bisogno di aprire strade nuove, di scrutare nuovi orizzonti, con una dedizione alle riforme e all'innovazione, che mai abbiamo avuto nella nostra storia recente. Ecco perché la nostra è una valutazione che esprime non solo un "sì", ma anche una visione diversa e alternativa a quella che ci viene proposta dall'opposizione. Più crisi, vuol dire più riforme. Più crisi, vuol dire più opportunità per affrontare temi mai affrontati nel nostro Paese. Questi sono il taglio e la tensione che a maggior ragione dovrebbero caratterizzare il legislativo. Una Camera e un Senato come i nostri, che trascurino i tempi della decisione, non farebbero bene alla democrazia. La decisione non è un limite, non è una pietra d'inciampo, ma una risorsa primaria di una moderna democrazia. Ecco perché non guardiamo con sospetto al decreto-legge; semmai siamo chiamati a quei cambiamenti regolamentari per fare in modo che l'iniziativa legislativa propria delle Camere sia in grado di tenere il passo di un Paese che deve cambiare e deve farlo velocemente. Colleghi, l'esempio più eclatante è quello della legge fallimentare: ricordo a tutti che tale normativa è contenuta in un regio decreto del 1942 e innovare la legge fallimentare è il minimo che si possa fare. Anzi, dovremmo avere più coraggio e affrontare la legge fallimentare con un piglio di maggiore portata innovativa. È chiaro che la legge fallimentare del 1942 ha una sua sistematicità e delle fondamenta ben solide, ma - vivaddio! - un po' di cambiamento le fa bene ed è quello che ha voluto fare il Governo con il decreto-legge in esame. Ci sono diverse norme che mettono in condizione la legge fallimentare di rispondere maggiormente all'esigenza di un bilanciamento, che deve essere ancora più dinamico, tra la tutela dei creditori e l'esigenza delle imprese, chiamando ad una maggiore responsabilità le professioni che intervengono nel procedimento fallimentare, le stesse banche, gli stessi istituti di credito. Per quanto riguarda le procedure esecutive e la questione tanto discussa della materia fiscale a favore delle banche, colleghi, va detto che le sofferenze maggiori sono in capo alle piccole imprese, alle imprese artigiane ed alle famiglie. Dare alle banche la possibilità di dedurre in un anno i crediti inesigibili che vanno in sofferenza in cambio di un miglioramento della loro attività di credito è una buona strada. Non mi piace l'altra strada che l'opposizione qui profilava di legare il credito alle garanzie reali: abbiamo sempre detto che quando un artigiano ha una buona idea, quando dei giovani imprenditori hanno buone idee, le banche devono rischiare, devono investire, devono dare il credito a quell'idea e a quel progetto, senza farsi garantire dalla casa, dal terreno, dalle proprietà, perché questo non è degno di un Paese moderno. Così facendo, si penalizza chi non possiede questi beni e invece noi dobbiamo costringere le banche ad investire in tale direzione. Colleghi, anche in questo decreto-legge si affrontano alcune questioni che sono di necessità e d'urgenza per il nostro sistema giudiziario. Ne cito alcune, a cominciare dal trattenimento in servizio dei magistrati ordinari. Fa bene questo Governo a chiedere un'innovazione, anzi in Commissione giustizia presto proporremo una modalità diversa e più veloce di accesso dei giovani alla professione di magistrato. Naturalmente questo va fatto in modo ordinato, senza creare scompensi, per cui aver deciso di scaglionare dal 31 dicembre 2015 al 31 dicembre 2016 il collocamento a riposo di quanti, raggiunti i limiti per la pensione, siano attualmente trattenuti nei ruoli, dà la possibilità al CSM di procedere in modo ordinato al conferimento degli incarichi direttivi che si renderanno vacanti. Così, colleghi, non è forse necessario ed urgente intervenire in quei territori dove c'è l'afflusso degli immigrati e dove è necessario garantire le richieste di protezione internazionale, in particolare in tema di rifugiati? Con questo provvedimento si dà la possibilità di dislocare, con delle applicazioni incentivate, venti magistrati e penso che questo possa far bene alla Sicilia, alla Calabria e a quelle altre Regioni che stanno affrontando sulle proprie spalle questo esodo bilico che constatiamo giorno per giorno. Sul processo telematico, anche in Commissione abbiamo chiesto che non si vada indietro e così sarà, perché se è vero che per quanto riguarda il processo amministrativo telematico si proroga di un anno la possibilità di inserirsi, è anche vero che si inseriscono nel processo amministrativo diverse altre funzioni telematiche che vanno nella direzione giusta. Abbiamo chiesto al Ministro un chiarimento per quanto riguarda le copie di cortesia cosiddette cartacee, che devono essere depositate in cancelleria. Smentisco tutti quelli che qui hanno detto che il Governo fa un passo indietro leggendo il comunicato del Ministero di giustizia di ieri: Roma, 4 agosto 2015 «In altri termini, il decreto ministeriale sul processo civile telematico detterà alle cancellerie le regole per le modalità di acquisizione e conservazione del materiale cartaceo e indicherà in maniera esplicita che le copie di cortesia oggetto dei vari protocolli non saranno più gestite e accettate dalle cancellerie». Quindi, cari colleghi, si va avanti sul processo telematico e si estende anche al processo contabile, perché questa è la strada maestra. Va detto - buon intenditore capirà - che in Commissione giustizia proprio il Partito Democratico ha presentato un ordine del giorno che impegna il Governo a procedere senza tentennamenti lungo la strada del processo telematico. Per quanto riguarda la negoziazione assistita, ricordo che proprio in quest'Aula gli scettici, sempre con uno spirito più attento alla conservazione che all'innovazione, ci dicevano che poteva andare bene fare un tentativo, ma che il ricorso a quella procedura doveva essere incentivato. Ebbene, in questo decreto-legge si prevede un'incentivazione per chi ricorrerà alla negoziazione assistita e si apre una strada in grado di far affrontare veramente quegli alti numeri che il relatore Casson indicava (quantificandoli potenzialmente in ben 80.000 procedimenti annui), e di deflazionare realmente il nostro circuito giudiziario, rendendolo più attento alle velocità e ai tempi che, da un punto di vista reale e costituzionale, sono la vera sfida del nostro processo. Per quanto riguarda i precari, abbiamo dato una risposta abbastanza intelligente, perché quelli bravi, quelli competenti, quelli che hanno dei talenti, devono essere utilizzati nella parte innovativa che è stata inserita, ossia l'ufficio del processo: in tale ufficio debbono andarci i talenti e le qualità. Tutti gli altri conserveranno un titolo e potranno farlo valere nei concorsi che si faranno. Pertanto, non ci saranno più introduzioni dequalificate, ma ci sarà la possibilità di fare un'esperienza retribuita, con la possibilità per i migliori di essere inseriti all'interno dell'ufficio del processo, che diventerà la punta di diamante dell'innovazione organizzativa del nostro sistema giudiziario. Rimane la questione dell'ILVA di Taranto. Colleghi, l'errore che non bisogna fare, che sarebbe veramente madornale, è quello di mettere in conflitto il diritto alla salute, sacro e inviolabile, con il diritto al lavoro; una moderna democrazia non fa questo errore; un Governo e un Parlamento non creano un conflitto tra queste due dimensioni. Colleghi, sappiamo bene che quando si crea questo conflitto il rischio evidente è che a farne le spese sarà il diritto alla salute. Questo non deve accadere, ecco perché la misura che il decreto-legge prevede, stabilita dalla nostra Corte costituzionale, è di prevedere che anche di fronte a misure cautelari si possa procedere a mantenere in piedi le attività produttive, senza sacrificare il diritto al lavoro e, nello stesso tempo, procedendo in modo mirato, con tempi certi e precetti ben stabiliti, a tutelare il diritto alla sicurezza e alla salute. Dividere, strumentalizzare, creare un conflitto, che non esiste nella coscienza dei lavoratori del territorio, tra il diritto alla salute e il diritto al lavoro, è un errore madornale. Penso che questa strada delicata, difficile, complessa quanto si voglia, vada guardata con favore e alimentata perché è un obiettivo nobile intorno a cui un Parlamento si può qualificare senza paura di essere smentito. Onorevoli colleghi, ecco perché vogliamo dire sì al decreto‑legge, sì alla fiducia, sapendo che molte delle proposte contenute nell'ambito del provvedimento che ci apprestiamo a convertire non ci colgono di sorpresa, perché sono risposte maturate all'interno delle Commissioni sia della Camera che del Senato, nell'ambito di un lavoro certosino che è stato fatto. Vorrei concludere citando un'introduzione fatta alla Camera all'articolo 21‑ septies, che per le crisi da sovraindebitamento parla della possibilità di dare alle associazioni antiracket e antiusura la facoltà di contribuire ad agevolare il recupero del sovraindebitamento per fare in modo che le imprese vittime dell'usura e delle estorsioni possano uscirne a testa alta, non con dei vantaggi spropositati, ma attraverso le regole delle imprese, le regole buone e sane del mercato. Ho fatto questo cenno per dire che sono tutte proposte e soluzioni maturate e benvolute all'interno delle nostre Commissioni del Parlamento. Per queste ragioni, noi diciamo sì anche nel merito alle proposte avanzate in questo decreto-legge. Siamo pronti, nelle prossime settimane e nei prossimi mesi, a tenere in piedi il dialogo, perché il Paese ha bisogno di riforme e di innovazioni, che sono la migliore cura per fare grande l'Italia, in un momento in cui tutti gli indicatori ci dicono chiaramente che il Paese, seppur lentamente, si è messo in movimento. Un Paese che cresce del 30 per cento nella capacità di attrarre investimenti ha bisogno dell'energia di tutti, dell'energia anche innovativa del nostro Parlamento, e noi non ci tiriamo indietro quando c'è da innovare e riformare. Se mai sfidiamo il Governo a fare di più e a non tornare indietro.
2015-09-10	PD	CorsiniPaolo	I titoli II e III dettano norme rispettivamente in materia di cooperazione bilaterale, regionale e internazionale e di sviluppo sostenibile, prevedendo fra l'altro l'introduzione in Mongolia di norme e standard comuni europei, l'impegno per approfondire la collaborazione nel quadro delle organizzazioni regionali ed internazionali, nonché strategie per promuovere lo sviluppo umano, sociale e la tutela dell'ambiente. II titolo IV è finalizzato ad intensificare le relazioni commerciali, a migliorare il sistema degli scambi multilaterali e a consentire migliori condizioni di accesso ai rispettivi mercati. Alcuni articoli sono dedicati alla collaborazione doganale, alla incentivazione ai flussi di investimento, all'applicazione delle norme sulla concorrenza e all'apertura dei mercati degli appalti. Nel quadro della cooperazione in materia di giustizia, libertà e sicurezza, il titolo V si occupa di migrazione, lotta agli stupefacenti, contrasto alla criminalità organizzata, alla corruzione e al finanziamento del terrorismo. Il titolo VI disciplina la cooperazione in altri settori, fra cui i servizi finanziari, la politica industriale, la cooperazione scientifica e tecnologica, l'energia e l'ambiente. Seguono poi norme sugli strumenti di cooperazione finanziaria, prevedendo anche un impegno della Banca europea degli investimenti. Da ultimo, il titolo IX reca le disposizioni finali dell'accordo, prevedendo una clausola evolutiva per il possibile ampliamento dell'ambito di applicazione dell'intesa, norme per l'adempimento degli obblighi, per l'applicazione territoriale e per l'entrata in vigore e la durata del testo stesso. Il disegno di legge di ratifica dell'accordo si compone di quattro articoli che dispongono, rispettivamente, in merito all'autorizzazione alla ratifica, all'ordine di esecuzione, all'entrata in vigore ed alla clausola di invarianza finanziaria. Va sottolineato che l'accordo non presenta profili di incompatibilità con la normativa nazionale, né con l'ordinamento comunitario e gli altri obblighi internazionali sottoscritti dal nostro Paese. In conclusione, si propone l'approvazione da parte dell'Assemblea del provvedimento in esame.
2015-09-10	PD	VerducciFrancesco	Voglio anche ricordare un aspetto certamente importante nei nostri lavori: la Commissione esteri del Senato ha recentemente dedicato grande attenzione proprio al tema del partenariato orientale, approvando un documento, un'apposita risoluzione, sulla nuova politica europea di vicinato. La politica europea di vicinato è un documento dell'Unione di grande importanza, che è soggetto ad una consultazione. La nostra Commissione esteri, su input e volontà del presidente Casini, nella risoluzione approvata, ha voluto unanimemente chiedere una profonda revisione di questa politica europea di vicinato, intanto sottolineando proprio come imprescindibile - cito testualmente - l'oggetto di questa mattina, ossia quel confronto ravvicinato e sistematico con la Russia che non sempre si è dispiegato pienamente, come nel caso dell'accordo di partenariato con l'Ucraina, concluso senza considerazione delle legittime preoccupazioni della Federazione Russa. È proprio in questo senso che la stessa risoluzione risponde ad una sollecitazione della Commissione europea e, in particolare, dell'alto rappresentante dell'Unione per gli affari esteri e la politica di sicurezza Mogherini. Nella nostra risoluzione sulla politica europea di vicinato abbiamo inoltre voluto chiedere che ci sia un cambiamento molto forte, un riequilibrio nei confronti del Mediterraneo, un'attenzione sulle politiche del Mediterraneo di fronte alla crisi internazionale in atto. Abbiamo chiesto, dunque, con forza il superamento del regolamento di Dublino e l'integrazione della politica europea di vicinato con le politiche di sicurezza estere e con l'agenda sull'immigrazione. Questo è il contesto all'interno del quale chiediamo l'approvazione di questo accordo di associazione, che fa parte degli accordi di nuova generazione per una graduale integrazione dell'Ucraina nel mercato interno dell'Unione, per una più stretta cooperazione in materia di dialogo politico in tema di diritti umani, di giustizia, di sicurezza, di sviluppo sostenibile, di finanza pubblica e di energia, con l'obiettivo di incrementare l'area di libero scambio fino all'inserimento dell'Ucraina nel mercato unico europeo. Voglio sottolineare che si tratta di un accordo che, nel rafforzamento delle relazioni bilaterali, chiede all'Ucraina una vera e propria agenda per le riforme, insistendo su ambiti di collaborazione, non solo tra i Parlamenti, ma anche tra le rispettive società civili e sulla riforma delle pubbliche amministrazioni, sulle politiche industriali, marittime, della pesca, dell'agricoltura. Tutto questo avrà risvolti economici molto importanti, innanzitutto per l'Ucraina, che si stima trarrà considerevoli benefici, con un incremento significativo del prodotto interno lordo superiore al 6 per cento e delle esportazioni per un miliardo di euro. Questi benefici si produrranno analogamente anche per il sistema economico, manifatturiero ed industriale dei Paesi dell'Unione europea. Concludo rilevando che nel disegno di legge si fa molta attenzione all'approfondimento del dialogo politico per una convergenza graduale e significativa delle aree della politica estera, della politica comune di sicurezza e di difesa, insistendo sulla prevenzione dei crimini internazionali, sul tema della giustizia, della libertà e della sicurezza: un atto importante dunque che, con questo spirito, chiediamo all'Aula di approvare.
2015-09-22	LN	CrosioJonny	Consegnate agli italiani delle nuove leggi e nuove riforme per le quali possiamo prendere ad esempio quella che avete tanto sbandierato e che ora, alla prova dei fatti, si sta dimostrando una cosa ignobile: la legge Delrio sulle province. Questo non lo dico solo io, che sono un esponente di centro destra, ma lo dicono anche i vostri Presidenti, o presunti tali, di provincia, che ormai sono al default. Ormai le province sono al default. Questa è la vostra maniera di operare, secondo la legge Delrio, che avete consegnato agli italiani. Avete un disegno, che da questo punto di vista è ammirevole: svuotare gli enti locali di quella forma democratica e di seria politica sulla quale abbiamo lottato per anni, per ritornare, dal punto di vista organizzativo e legislativo, in maniera pratica, al peggio che si è visto in questo Paese. Un esempio su tutti: abbiamo lottato per anni per poter eleggere democraticamente i nostri sindaci e non mettere lì ancora i soliti babbei che venivano nominati all'interno di un circolo chiuso; vivaddio, se è stata fatta una cosa bella in questo Paese è l'elezione diretta del sindaco: vero, caro Albertini? Tu sei la prova evidente di come le cose si possono fare bene. Oggi abbiamo presidenti di Provincia a mezzo servizio, perché di fatto sono così, sindaci che vengono prestati a fare i presidenti di Provincia, con una funzione a metà. La cosa geniale, però, dal loro punto di vista, è che il presidente di Provincia non è più votato dagli italiani ma, come accadeva una volta coi sindaci, viene nominato all'interno delle segrete stanze, trovando troppo spesso - permettetemi di dirlo - l'uomo che si presta a fare il lavoro che deve fare, che probabilmente non ha una grande visione dal punto di vista né politico né sicuramente della programmazione, ma si presta sicuramente a fare altre questioni e gli italiani stanno a guardare. Questo è quello che mi lascia perplesso dal punto di vista politico. Voi avete un disegno e, sotto questo profilo, è ammirevole come siete bravi a metterlo in pratica. Spero che quello che ho sentito nella discussione o ho letto sui giornali da taluni esponenti sia veramente patrimonio di tutta la sinistra: se così fosse, vivadio, e ci mancherebbe altro, non possiamo mica pensarla tutti alla stessa maniera; io sono un invasato federalista, per cui non ho niente a che vedere con le vostre visioni, ma ho la netta sensazione che, all'interno dei banchi dei colleghi della sinistra, non sia proprio così. A microfoni spenti, infatti, ci sono un sacco di "conigli" che sento squittire così: «Ma insomma, questo Renzi è troppo arrogante, stiamo facendo una cosa che non va bene». Ma dove sono? Allora qui torniamo all'inizio del mio intervento, in cui ho detto che certamente faccio parte della categoria dei detrattori, ma anche degli uomini liberi che probabilmente in quest'Aula diventano sempre più una rarità. Se però pensiamo al fatto che non stiamo facendo una semplicissima legge dello Stato, ma stiamo mettendo mano alla Costituzione, allora qualcosa che non funziona, sotto questo profilo, c'è. C'è però una cosa sulla quale vado d'accordo con Renzi, che ha ragione nel dichiarare che il nostro Paese aspetta questa riforma da settant'anni, alla faccia dei Padri costituenti. L'ha detto lui, ma perché sono d'accordo? Siccome sono profondamente territorialista, mi sono permesso di presentare un emendamento riguardante due piccole province ai confini dell'impero, la Provincia di Sondrio e quella di Belluno, grazie all'abbrivo che ci dà il primo ministro Renzi, quando dice che dobbiamo rimettere a posto quello che è stato sbagliato dai Padri costituenti, perché allora venne fatto uno sgarro. Si riconobbero, infatti, come Province autonome esclusivamente quelle di Trento e di Bolzano, escludendo le altre due gemelle di Sondrio e di Belluno, che avevano le stesse caratteristiche. Se qualcuno avesse la voglia e il tempo di andarsi a leggere - come ha fatto il sottoscritto - le cronache del dibattito che a suo tempo è stato fatto, potrebbe vedere le parole usate dal mio ben più illustre conterraneo, Vanoni - pace all'anima sua - che intervenne in quell'occasione, rivendicando questa posizione. Dico allora a Renzi: «Sono d'accordo con te. Tu dai l'autonomia a Sondrio e Belluno ed io, da buon montanaro, mi allineo e ti voto la riforma». Voglio proprio vedere se può tener fede a quello che ha affermato venerdì. Sarà molto difficile. Spero che almeno i colleghi delle Province di Sondrio e Belluno sottoscrivano il mio emendamento - Mirabelli, puoi farlo anche tu, non te lo vieta nessuno, anzi - con il quale chiediamo anche di concedere le competenze in materia di energia e di demanio idrico alle Province stesse, in quanto grandi produttrici di energia idroelettrica: penso che questo sia molto importante. Una piccola cosa dunque c'è. Per il resto devo dire che state facendo una vera «porcata» e la consegnate alla storia.
2015-10-01	M5S	GirottoGianniPietro	Signora Presidente, ieri è stata un'altra giornata particolarmente importante. Dieci rappresentanti delle Regioni si sono recati in Corte di cassazione a Roma per chiedere un referendum... AIROLA (M5S). Omofobi, ladri e corrotti! PRESIDENTE. Senatore Airola, non inveisca contro i colleghi. Prego, senatore Girotto. GIROTTO (M5S). Dicevo che dieci Regioni si sono presentate in Corte di cassazione per aprire la procedura di richiesta di un referendum abrogativo di parte dell'articolo 35 e dell'articolo 38 del decreto cosiddetto sblocca Italia, quello che viene chiamato anche sblocca trivelle perché agevola lo sfruttamento delle risorse del petrolio e del gas sia nell'entroterra che in mare. Questa è la dimostrazione che anche all'interno del PD la base non segue quello che il Governo emana, perché all'interno di queste dieci Regioni ce ne sono anche a guida PD. È chiaro che le Regioni non vogliono questo enorme pericolo che condiziona pesantemente (è una spada di Damocle) il turismo, l'agricoltura, la pesca perché, nel momento in cui dovesse succedere un incidente - e statisticamente gli incidenti accadono - il danno economico sarebbe enorme. Le Regioni insorgono contro questa manovra, la bolletta energetica aumenta, nonostante la promesse del Presidente del Consiglio che doveva diminuirla di 10 punti percentuali, quando invece l'ultimo report dell'Autorità segnala un aumento per l'ultimo trimestre. La nostra strategia energetica prevede sì uno sviluppo delle risorse interne, però sia ben chiaro che le vere risorse interne che abbiamo sono sole, vento e geotermia. Sono risorse che non costano, non danneggiano l'ambiente e sono democratiche, cioè possono essere utilizzate da chiunque e non dalle grandi corporation. Quindi, il Governo ha emanato un decreto che favorisce le lobby del petrolio e del gas; dieci Regioni insorgono contro questa manovra. La manovra su cui puntare è invece: sole, vento e geotermia. Tre fonti di energia democratiche e ugualmente distribuite su tutto il territorio nazionale. Su questo si deve puntare.
2015-10-05	LN	ArrigoniPaolo	Sostanzialmente, il meccanismo del reverse charge prevede di togliere ai fornitori della grande distribuzione nel momento in cui forniscono beni e servizi la possibilità di non incassare l'IVA, con l'obiettivo allora dichiarato dal Governo di contrastare l'evasione fiscale. È una previsione folle, signor Presidente, perché se l'Unione europea non avesse - per così dire - messo una pezza, non avesse annullato questa previsione, essa avrebbe comportato il fallimento di centinaia e centinaia di imprese che avrebbero lasciato senza lavoro migliaia e migliaia di dipendenti. Si sarebbe arrecato un enorme problema di cassa a questi fornitori della grande distribuzione, quindi si tratta ancora una volta di un'operazione folle: togliere soldi alle imprese. Allo stesso modo, stanno ancora aspettando decine di miliardi quelle imprese che sono fornitrici di servizi e opere pubbliche alla pubblica amministrazione. A questo riguardo vorrei ancora ricordare come il 21 settembre 2015 sia abbondantemente decorso e noi non abbiamo ancora visto il premier Renzi mantenere la promessa di andare a piedi al Monte Senario, perché in quella data il premier Renzi aveva assicurato che tutti i debiti contratti dalla pubblica amministrazione sarebbero stati pagati ai fornitori. Pare invece che 70 miliardi ancora debbano essere incassati da questi fornitori che rischiano veramente la chiusura, non per mancanza di lavoro, ma per mancanza di introiti per i lavori svolti a favore della pubblica amministrazione. Una serie di pasticci come quelli della clausola di salvaguardia (ancora la legge di stabilità del 2015), che ancora deve essere disinnescata e prevede un aumento che sarebbe mortale per i consumi per quanto riguarda l'IVA normale, quella del 22 per cento, che passerebbe al 24 e poi al 25, ancorché trattasi anche dell'IVA agevolata del 10 per cento che passerebbe al 12 per cento. Insomma, un sacco di pasticci che non sono terminati, anche perché abbiamo sentito, nelle scorse ore, il premier Renzi dare due notizie assolutamente negative. Per tre settimane, egli ha parlato di una eliminazione totale dell'IMU e della TASI sulla prima abitazione. Ieri abbiamo scoperto che parzialmente, se non totalmente, la copertura finanziaria di questa operazione demagogica, così come è stata demagogica l'operazione degli 80 euro, verrà totalmente o, parzialmente pagata con un aumento dell'IMU sulle seconde case. Quindi, ancora una volta gli italiani saranno costretti a registrare il gioco delle tre tavolette: si toglie una tassa da una parte e la si mette dall'altra. Così come molto preoccupante è l'altra anticipazione data ieri dal premier Renzi: quella di volere estorcere il canone RAI attraverso il suo pagamento nella bolletta elettrica. Noi ci domandiamo cosa c'entra la fornitura dell'energia elettrica con il pagamento di quella che non è una tariffa, perché quello del servizio pubblico non è un servizio, ma una vera e propria tassa.
2015-10-05	LN	ConsiglioNunziante	Signora Presidente, è stato annunciato in questi giorni un taglio delle imposte e una crescita intorno all'1 per cento del PIL; è stato annunciato altresì - e qui ci riprova - l'inserimento direttamente nella bolletta della corrente il pagamento del canone RAI: è stato proprio il Presidente del Consiglio ad annunciarlo in una televisione televisiva. Aveva già provato l'anno scorso a infilare nella bolletta elettrica tale questione, che però venne affossata per motivi tecnici che credo avrà nel frattempo risolto. In questo modo - sostengono le società di energia - sarà un grande pasticcio. Le nostre bollette sono già piene del 50 per cento di voci che nulla hanno a che fare con l'erogazione di energia elettrica. La bolletta viene già adesso considerata un vagone pieno di cianfrusaglie, appunto per il 50 per cento. Pensate cosa potrà succedere se si andrà a staccare la corrente proprio perché non è stata pagata quella bolletta che comprende il canone RAI. Interrompere la fornitura di energia con il pericolo di incorrere nel reato di interruzione di pubblico servizio? Di questo probabilmente verrebbero tacciate le società elettriche. Se il Presidente del Consiglio andrà fino in fondo, includendo nella legge di stabilità questa bislacca idea, rischierà che gli italiani la impugneranno nelle sedi competenti. Quello che pare certo è che, con la modifica della tassa, il canone non sarà più legato al possesso del televisore (e già questa era una cosa strana) ma a quello dei vari smartphone, tablet e PC con cui si possa vedere la RAI. A meno che non si faccia ricorso. E a ogni utente toccherà chiedere l'esenzione, compilare vari modelli e richieste: e che poi Dio gliela mandi buona per l'esenzione. Mi par di capire che non avremo più il canone RAI, questa tassa tanto odiata sulla proprietà dell'apparecchio televisivo, che andrà poi a ricadere su chi ha un contatore delle elettricità. E qui ne vedremo delle belle. E poco importa se il Presidente del Consiglio ha annunciato anche una riduzione da 113 a 100 euro del buon abbonamento. Sul tema del canone RAI, proprio sull'approccio che si ha sulla proprietà di una televisione, noi riteniamo che sia una tassa che viene chiamata abbonamento in modo errato. E ci chiediamo se oggi abbia ancora senso parlare di monopolio del servizio pubblico. Noi avevamo anche chiesto, nei numerosi emendamenti da noi presentati sulla questione RAI, che anche per gli over 65 con redditi bassi fosse prevista l'esenzione. Vedo, però, che le nostre richieste non sono mai state prese in considerazione. Si vede che questa non è l'Aula deputata, ma che bisogna andare direttamente in RAI a rappresentare certe questioni. Di questo ci dispiace e, probabilmente, metteremo in condizione tutti i cittadini italiani, chi paga e chi non paga, di aprire le antenne e di non fidarsi di quanto dicono RAI 1, RAI 2 e RAI 3.
2015-10-08	PD	LaiBachisioSilvio	Nel primo campo si situa il cambiamento positivo delle previsioni di crescita del PIL che rispetto al DEF passa dallo 0,7 allo 0,9 per cento nel 2015, all'1,6 nel 2016 e nel 2017 per poi assestarsi all'1,5 nel 2018 e all'1,3 nel 2019. Si tratta di un quadro positivo confermato anche dal più recente outlook del Fondo monetario internazionale presentato ieri in un quadro internazionale di rallentamento della crescita con molte ombre e pochissime luci. Il Fondo monetario internazionale ha tagliato dello 0,2 per cento le sue previsioni di crescita globale per quest'anno, portandole al 3,1 per cento, e ha definito l'espansione modesta. È la crescita globale peggiore dai tempi dell'ultima crisi: con il focus sulla situazione delle economie emergenti, il cui rallentamento frena la crescita mondiale. L'Italia, invece, assieme a poche altre economie avanzate, vede salire le proprie stime dello 0,1 per cento, per un possibile 0,8 per cento a fine anno, inferiore a quello del Governo che però viene confermato nel trend e secondo gli analisti dell'OCSE anche nelle dimensioni. Lo stesso rapporto del Fondo monetario internazionale segnala come in Germania crollino gli ordinativi industriali, a conferma degli effetti sull'Europa del rallentamento globale del commercio. In questo contesto, come si può leggere nella Nota di aggiornamento del DEF in esame, il Governo propone una rimodulazione del tasso di indebitamento netto e del percorso di avvicinamento al pareggio di bilancio che deriva dal ricorso ai margini di flessibilità europei. In sintesi, nella Nota rileviamo un tasso di indebitamento netto delle pubbliche amministrazioni, in rapporto al PIL, pari al 2,6 per cento per l'anno in corso (in conformità al quadro tendenziale) e pari al 2,2 per cento per il 2016, mentre nel quadro tendenziale il tasso di indebitamento netto è pari all'1,4 per cento per il 2016 e si raggiunge il pareggio di bilancio nel 2017. Come sappiamo, l'Italia è sottoposta al braccio preventivo del Patto di stabilità e crescita a causa di squilibri macroeconomici eccessivi. Per il 2015 il Governo aveva chiesto e ottenuto uno scostamento dello 0,4 per cento verso l'obiettivo di medio termine per la realizzazione di una serie di riforme strutturali in fase di approvazione ed implementazione nell'anno in corso: una possibilità prevista dai trattati tra le forme di flessibilità possibili nel rispetto del Patto di stabilità e crescita in presenza di specifici fattori economici e sociali. Un obiettivo, quello del 2,6 per cento, rispettato pur in presenza di un intervento che si è dovuto rendere necessario dopo la sentenza della Corte costituzionale sulle pensioni. Per il 2016 il Governo propone al Parlamento, e dunque alla Commissione europea, un pieno utilizzo dei margini di flessibilità per le riforme strutturali, con un ulteriore 0,1 per cento che si somma al precedente 0,4 per cento, cui va aggiunto un ulteriore 0,3 per cento di ulteriore flessibilità connesso alla clausola per investimenti. La scelta che il Governo propone al Parlamento con questa Nota di aggiornamento e la relazione trasmessa alle Camere come prescritto dall'articolo 6 della legge di attuazione del pareggio di bilancio, è legata agli scenari macroeconomici internazionali, europei e nazionali. La crescita dell'economia mondiale presenta un quadro disomogeneo, con Paesi che continuano a confermare le proprie performance, come nel caso degli Stati Uniti che crescono nel secondo trimestre in misura maggiore di quanto previsto, al contrario del Giappone che dopo un primo trimestre in crescita vede una battuta di arresto e un ribassamento del PIL nel secondo trimestre. È però il rallentamento della crescita delle economie emergenti, a partire dalla Cina, a preoccupare e produrre un possibile generale rallentamento della crescita del PIL mondiale. Anche lo stato del commercio mondiale vede una riduzione di un punto percentuale rispetto alle precedenti previsioni. In Europa la crescita si presenta differenziata e, in ogni caso, inferiore alle attese, soprattutto se si tiene conto della forte riduzione del costo del petrolio e dell'imponente intervento di quantitative easing operato dalla Banca centrale europea. È come se l'Europa pagasse da una parte la sua disomogeneità istituzionale interna, l'incapacità di avere una soggettività unica e una leadership capace di iniziativa mondiale (non solo sul piano economico) e, dall'altra, l'incapacità di rinnovare la sua struttura economica e sociale, in un contesto nel quale l'economia, se solo si pensa all'energia e alla mobilità, può diventare meno dipendente dal sistema dei combustibili fossili per la sua crescita, mentre cresce la richiesta di urgente attenzione all'ambiente e mentre le disuguaglianze producono una domanda nuova di regolazione sociale. In ogni caso, a sistema istituzionale e a modello economico vigenti, la crescita europea non appare sufficientemente vigorosa da trainare da sola il dato del nostro Paese. La condizione attuale è pertanto quella di una ripresa, ma che deve essere però sostenuta e rafforzata. L'Italia registra dati migliori del previsto, tanto che il Governo propone un aggiornamento in aumento del PIL, confermato anche dai rapporti intermedi di OCSE e Fondo monetario. Crescono i consumi, crescono le importazioni più delle esportazioni, crescono in alcuni settori gli investimenti fissi, crescono la fiducia delle famiglie e la produzione industriale. Sono questi gli indicatori che consentono al Governo di innalzare, anche per il biennio 2017-18, le previsioni sul PIL ad un tendenziale di crescita dell'1,3 per cento. I dati sull'occupazione confermano un trend positivo. Aumenta di 103.000 unità il numero degli occupati nel secondo trimestre e, se aumentano anche i disoccupati, questo avviene in un contesto in cui diminuiscono dello 0,4 per cento gli inoccupati, cioè coloro che hanno rinunciato alla ricerca di un'occupazione e che, secondo l'ISTAT, raggiungono oggi un dato inferiore a quello del 1993. In questo contesto internazionale di raffreddamento della crescita mondiale e di modesta ripresa in Europa, il Governo valuta come necessario rafforzare i positivi segnali che provengono dalla nostra economia e consolidarli nel prossimo triennio, con alcune scelte sulle quali possono esserci differenti valutazioni, ma con un approccio di politica economica, avviato nel 2015 e confermato nel 2016, che costituisce un elemento di discontinuità rispetto al passato. La scelta, di fronte ad un debito pubblico imponente, non è la ricerca del suo abbattimento attraverso politiche di austerità, ma con un più ampio programma di aggressione del debito tramite stimoli alla crescita della ricchezza. Solo con la crescita del PIL, sostenuta con politiche pubbliche e anche attraverso il rinvio temporaneo del pareggio di bilancio e dell'obiettivo di medio termine, quindi con un maggior ricorso all'indebitamento, è possibile modificare il trend involutivo, aumentare la ricchezza e ottenere così le risorse per un abbattimento strutturale degli squilibri macroeconomici. È in tal senso, quindi, che deve essere utilizzato il maggior margine di flessibilità concesso dalla Commissione europea nel percorso di aggiustamento imposto dai vincoli di bilancio comunitari ed è in questa direzione che tutte le forze politiche presenti nel Parlamento indicavano la strada per lo sviluppo, ponendo fine a manovre finalizzate all'austerità senza crescita. Se su questo si è largamente d'accordo, è forse sugli strumenti concreti e sugli effetti di stimolo alla crescita che si devono concentrare le scelte e il confronto politico. Ora, la Nota di aggiornamento al DEF si occupa degli elementi di contesto e delle scelte strategiche, ma è la legge di stabilità che diventa lo strumento di adozione delle concrete misure attuative ed è su queste che si devono concentrare le scelte di Governo e Parlamento. Le scelte sono state in parte anticipate e tra queste è fondamentale, oltre che largamente condivisa, l'eliminazione delle clausole di salvaguardia previste a legislazione vigente, la cui attuazione produrrebbe effetti negativi sui consumi. Peraltro questo è l'unico strumento attraverso il quale scende anche la pressione fiscale, che a legislazione vigente - lo dico perché c'è stato un dibattito in Commissione bilancio - salirebbe di un punto in tre anni, mentre, attraverso l'abbattimento delle clausole di salvaguardia e l'impatto del provvedimento del bonus di 80 euro, scende al 42,6 per cento nel 2016, con ulteriori riduzioni negli anni successivi. L'eliminazione delle clausole di salvaguardia, per un valore di oltre 16 milioni di euro, la soppressione di tributi e la prevista proroga di incentivi fiscali sono coperti da risparmi di spesa e dalle clausole di flessibilità per le riforme e per gli investimenti strutturali dello 0,8 per cento richiesti dalla Commissione. Oltre all'eliminazione delle clausole di salvaguardia, il Governo si propone di proseguire nell'opera di riduzione di costi della struttura della pubblica amministrazione; ma, e in più parti ne viene evidenziata la volontà, intende adottare interventi di politica fiscale favorevoli alla crescita, che comportino un alleggerimento del carico tributario su famiglie e imprese. Questi interventi, che sono da tradurre in misure puntuali nella legge di stabilità, riguarderebbero, come anticipato dal Governo in sede di dibattito in Commissione, innanzitutto la cancellazione delle imposte sulla prima casa, di alcune imposte sulle imprese, dell'IMU agricola e sui macchinari, oltre alla conferma di alcuni provvedimenti già previsti nella legge di stabilità 2015, come i bonus sulle assunzioni, anche se probabilmente ridimensionati, e gli ecobonus che hanno contribuito al mantenimento del sistema produttivo dell'edilizia, stimolando in parte l'evoluzione tecnologica. Gli effetti finanziari determinati dalle misure di stimolo fiscale sarebbero in parte controbilanciati da risparmi di spesa finalizzati ad aumentare l'efficienza del settore pubblico, proseguendo la revisione della spesa nel 2016 e negli anni seguenti, che assicura gran parte della copertura dei tagli d'imposta. In questo senso, considerando che la riduzione della spesa limita l'impatto favorevole sulla crescita, determinato dalla cancellazione delle clausole di salvaguardia, la Nota ritiene che l'adozione di un profilo più graduale di tali tagli faccia sì che gli impatti depressivi sul PIL siano inferiori rispetto a quanto stimato in sede di elaborazione del DEF. Anche su questa base, per l'esigenza di proseguire senza effetti negativi nelle politiche di riduzione del perimetro pubblico, vengono giustificati la modifica dell'obbiettivo di medio termine e lo spostamento al 2018 del pareggio strutturale di bilancio. Concludo il mio intervento, segnalando alcune criticità, emerse in audizone, su cui il Governo ha già comunicato, nel corso del dibattito, che sta lavorando. Ritengo però utile rappresentarle, anche per l'autorevolezza della fonte: si tratta di tre criticità. Come detto, tra gli interventi previsti nella legge di stabilità per il 2016 rientrano le misure in favore delle famiglie. Su questo tema la Banca d'Italia ha sottolineato che le frequenti modifiche alla fiscalità immobiliare degli ultimi anni potrebbero indurre le famiglie a non reputare lo sgravio ora programmato come permanente. Si tratta certamente di un aspetto che va valutato, come va valutato l'impatto sull'efficienza del sistema della finanza locale e sui servizi erogati dagli enti locali, a partire dalla lotta all'evasione fiscale, anche in sede locale, che può essere realizzata solo in presenza di una stabilità delle norme, che negli ultimi anni è assolutamente mancata, ma sulla quale il Governo ha già manifestato l'intenzione di assumere una direzione certa e di confermarla. Nella stessa direzione vanno certamente tenute in considerazione le osservazioni formulate dalla Commissione europea, circa il maggior effetto di stimolo alla crescita di misure fiscali su impresa e lavoro rispetto ad altre, segnalando come sensibile non solo il contenuto delle misure da adottare, ma anche la sequenza della loro attuazione. Anche su questo il Governo ha segnalato la volontà, di cui ovviamente aspettiamo la conferma, di confermare un'attenzione alla sequenza. In secondo luogo occorre mantenere la massima attenzione alla prosecuzione del processo di spending review, che appare strategico non solo per le grandezze di finanza pubblica, ma, in particolare, per la credibilità, sul piano sovranazionale, della politica economica messa in atto dal Governo. La riduzione del perimetro pubblico, in presenza di una spesa già compressa a previdenza, sanità e personale non costituisce probabilmente quell'obiettivo quantitativo per il quale si suscita spesso il clamore dell'opinione pubblica, generalizzando esempi negativi spesso singoli, ma rappresenta certamente un elemento di credibilità istituzionale indispensabile per mantenere intatta la fiducia dei cittadini sulla qualità dell'intervento del Governo e del Parlamento. Infine, altrettanta sensibilità va posta nella direzione di misure che possano sostenere la ripresa del Mezzogiorno, certamente attraverso interventi straordinari e una tantum, ma con la consapevolezza che il recupero del divario di quelle Regioni richiede un'attenzione costante, che si realizza soltanto attraverso investimenti strutturali, la rimozione dei vincoli e dei limiti economici e sociali presenti e, soprattutto, un quadro stabile nel tempo, sia sui piano legislativo che su quello amministrativo. Il continuo mutare, infatti, di questi riferimenti, che devono essere invece una cornice stabile di intervento e valutazione da parte dello Stato, anche delle pubbliche amministrazioni locali, può costituire fondamentale elemento, perché il sistema delle imprese, anche con gli interventi posti in essere in questo periodo, possa porre l'attenzione necessaria e irrimandabile al Mezzogiorno.
2015-10-15	M5S	GirottoGianniPietro	Signor Ministro, la sua risposta vede molto insoddisfatti noi e i 14 milioni di famiglie italiane che, ancora una volta, non potranno procedere con gli interventi di efficientamento energetico semplicemente perché non ne avranno il tempo. Sembra che il re sia nudo e che il Governo abbia gettato la maschera. D'altronde, è stato lei a dichiarare su «Il Sole 24 Ore» dei giorni scorsi di essere contrario a «una stabilizzazione che rischia di compromettere l'efficacia della norma stessa». Diversamente da quanto lei ritiene, il Movimento 5 Stelle e il mondo imprenditoriale siamo e sono fortemente convinti che la stabilizzazione per tre e cinque anni dell'ecobonus sia una reale e positiva opportunità per creare lavoro, tutelare l'ambiente e la salute e, viceversa, ridurre i profitti dei produttori di energia (gli unici che saranno ancora contenti). Altro che cambiamento climatico: abbiamo la possibilità di migliorare il patrimonio edilizio aiutando le imprese di diversi settori con una politica industriale rivolta all'innovazione e all'impiego di tecnologie che producono energie pulite o che riducono fortemente i consumi di energia. Sembra che invece voi lavoriate solo per dar conto ai produttori di energia fossile con provvedimenti che favoriscono i consumi di energia. In Senato il Gruppo Movimento 5 Stelle ha presentato una mozione in favore della stabilizzazione dell'ecobonus (iniziativa assunta anche da altre forze politiche) e da oggi, nell'ambito della discussione del disegno di legge di stabilità, faremo tutto quanto è nelle nostre possibilità affinché venga approvata.
2015-10-15	M5S	GirottoGianniPietro	Signor presidente, signor Ministro, se in Italia parliamo di cambiamento climatico, l'attenzione va concentrata sull'efficienza energetica del patrimonio edilizio, poiché questo impiega ben il 40 per cento dei consumi energetici complessivi. Gli interventi di efficientamento sugli edifici in linea con gli obiettivi europei permetterebbero infatti la riduzione dei consumi, alleggerendo la bilancia dei pagamenti sull'acquisto di energia dall'estero, con la conseguente riduzione dei costi di approvvigionamento, nonché il miglioramento della sicurezza energetica. Ricordiamo che il parco edile italiano disperde in media il 60 per cento dell'energia utilizzata per riscaldarlo e rinfrescarlo. Per fronteggiare questo spreco, nel 2007 il legislatore istituì il cosiddetto ecobonus, l'agevolazione per la riqualificazione energetica degli edifici, che da allora è stato sì prorogato, ma sempre nella più totale incertezza e sempre per solo un ulteriore anno, impedendo quindi gli enormi benefici aggiuntivi che si sarebbero avuti da una stabilizzazione pluriannuale, per esempio di tre o cinque anni. Numerosi studi di ENEA e associazioni sostengono che tale detrazione abbia effetti positivi per il risparmio energetico, l'ambiente, la salute, l'economia e l'occupazione. Secondo il CRESME dal 2007 al 2014 l'ecobonus ha stimolato investimenti per circa 26 miliardi di euro, che hanno generato 280.000 nuovi addetti nel settore dell'edilizia, che salirebbero a 420.000 se si considerasse l'indotto e il saldo economico tra le risorse utilizzate dallo Stato per sostenere la misura e quelle generate (IVA, IRPEF, eccetera) è positivo, grazie all'elevata emersione dell'economia sommersa. Le Commissioni finanze e ambiente hanno impegnato il Governo a dare stabilità a tale agevolazione. Anche la Commissione industria del Senato nel DEF ha espresso la necessità di stabilizzare per un periodo significativo la misura e ad oggi gli endorsement degli schieramenti del mondo politico sono molti. Per quali motivi, allora, sembra che il Governo, al fine di affrontare i cambiamenti climatici, abbia deciso di inserire nella legge di stabilità l'ennesima proroga dell'ecobonus, ancora una volta per un solo anno, impedendo di fatto a 14 milioni di famiglie che vivono in condominio di utilizzarlo per una ristrutturazione complessiva dei loro condomini, anziché stabilizzarlo fino al 2020, con una riduzione della percentuale di detrazione che avrebbe garantito un'enorme maggiore efficacia della misura, di cui finalmente avrebbero potuto beneficiare le suddette famiglie, che ancora una volta rimarranno a bocca asciutta?
2015-10-20	PD	FasioloLaura	Istituire un sistema nazionale di tutela e di valorizzazione della biodiversità agraria a sostegno delle risorse genetiche locali dal rischio di estinzione e di erosione, valorizzare e trasmettere le conoscenze sulla biodiversità agraria e alimentare, valorizzare il patrimonio di razze e varietà locali di interesse agrario, zootecnico e forestale è fondamentale per la qualità dell'alimentazione e, forse, per la stessa sopravvivenza del Pianeta. È alla base dell'Expo e della Carta di Milano: un ulteriore, fondamentale passo per rendere ancora più forte l'eccellenza agroalimentare italiana, un valore aggiunto che ci impone la necessità di tutela, di difesa, di valorizzazione del prestigio del made in Italy. L'Italia ha paesaggi agricoli plasmati ad arte dall'uomo, attenti alla valorizzazione della biodiversità, che sono patrimonio culturale dell'umanità, tutelati dall'UNESCO. E proprio questo modello, tipicamente italiano e mediterraneo, si sta affermando; un modello basato su sistemi di produzioni locali, che valorizzano le diversità e le peculiarità territoriali e culturali, realizzando le cosiddette catene alimentari corte. Attraverso questa proposta di legge di tutela e valorizzazione della biodiversità viene valorizzata l'enorme potenzialità del settore agroalimentare e dell'allevamento, che saprà sempre più affiancare alla produzione e alla trasformazione destinata alla grande distribuzione un tessuto di produzione locale, che faccia sistema con gli operatori economici, turistici, ricettivi, della ristorazione e, non ultimo, con la scuola - e mi fa piacere che siano qui presenti degli studenti - al fine di formare i più giovani educandoli a conoscere, ad apprezzare e a scegliere di consumare i sapori peculiari della propria terra. Molto significativo è il fatto che il Ministero delle politiche agricole, alimentari e forestali promuova le attività e i progetti per la trasmissione agli agricoltori, agli studenti e ai consumatori delle conoscenze acquisite in materia di biodiversità agraria e alimentare, perché soprattutto le giovani generazioni comprendano il profondo significato e il valore della tutela dal rischio di estinzione delle risorse genetiche locali, attraverso la preziosa opera degli agricoltori e degli allevatori, e si facciano - come dice il disegno di legge - «custodi» della conservazione delle risorse genetiche, dei prodotti agricoli e degli animali locali a rischio di estinzione od erosione. Questo è finalmente un impegno ben definito che richiedeva proprio un testo di legge. Allo Stato e alle Regioni va il compito di realizzare la promozione e la valorizzazione della biodiversità agraria e alimentare, con appositi itinerari per la conoscenza delle risorse genetiche locali iscritte all'Anagrafe e per lo sviluppo dei territori. Ribadisco l'assoluta rilevanza di quanto proposto all'articolo 15 (Iniziative presso le scuole), che invita a sensibilizzare i giovani sull'importanza della biodiversità agricola e sulle modalità di tutela e di conservazione del patrimonio esistente; nonché la promozione da parte delle Regioni di progetti volti a realizzare, presso le scuole di ogni ordine e grado, azioni ed iniziative volte alla conoscenza dei prodotti agroalimentari e delle risorse locali. Le varietà di mele, di pere ed uva i giovani e gli studenti le vedono perlopiù al supermercato. Ma sperimentarle qualche giorno in campo libero (intendo questo termine in senso letterale), in vigna, riconoscere i prodotti tipici locali e seguire il processo di produzione e i meccanismi della trasformazione solo ancora molto rari nella scuola, ma aiutano a comprendere il valore della terra, il valore della biodiversità. Al tempo stesso, è il caso di utilizzare le opportunità fornite dal presente disegno di legge sulla ricerca, per individuare nei centri CREA percorsi di collaborazione internazionale virtuosi, che vadano a definire in modo univoco - ad esempio - le aree di coltivazioni con terreni similari tra territori di Paesi confinanti dell'Unione europea, per realizzare, in luogo degli inutili contenziosi di cui sentiamo parlare molto spesso, prodotti DOC transfrontalieri. Questo disegno di legge dà, quindi, ulteriore impulso ad un settore cruciale per l'economia del Paese e al centro dell'attenzione internazionale di Expo 2015, il cui tema - lo sappiamo - è «Nutrire il pianeta, energia per la vita». E un altro passo importante per ridare valore alla produzione agroalimentare, in tutte le sue varietà e specificità, come carattere distintivo e peculiare della identità italiana di cui dobbiamo andare orgogliosi, riconosciuta e ricercata da tutto il mondo, è una vision lungimirante delle nostre politiche; politiche che investono sull'eccellenza, un'ulteriore sfida per il rilancio del lavoro e dell'imprenditoria giovanile in agricoltura. Recupero, tutela e valorizzazione della biodiversità sono, dunque, i fondamenti di questo testo di legge, che ha il pregio di adottare un approccio sistematico coinvolgendo tutti gli attori della filiera, che va dal campo alla tavola, passando per la ricerca, la conservazione, la distribuzione e la scelta consapevole della qualità agroalimentare, che inizia nelle scuole con la formazione. Le istanze scaturite da Expo e sancite nella Carta di Milano diventano legge, riaffermando che il modello di sviluppo vincente, perché sostenibile, è quello della ricchezza delle varietà vegetali e animali adattate alla tipicità dei suoli e dei climi. Il successo di Expo dimostra che questo tema ha un valore globale: difendere la biodiversità vuol dire, infatti, sostenere concretamente la lotta ai cambiamenti climatici, impegnarsi contro la pratica della deforestazione selvaggia, sostenuta dalle multinazionali in Africa, America Latina e Asia, per impiantare coltivazioni estensive che depauperano - come ha detto prima anche la collega Padua - i suoli e li inquinano con massicce dosi di anticrittogamici, diserbanti e pesticidi chimici, spogliando milioni di persone della ricchezza della loro terra. In definitiva, porre a valore la biodiversità è parte fondamentale di una visione di futuro che traguardi ai prossimi secoli, per consegnare alle future generazioni un mondo ancora ricco di varietà, di biodiversità vegetali e animali, ricco di bellezza e di vita.
2015-10-20	PD	PignedoliLeana	Non siamo nuovi a questo, quindi capisco anche diffidenze e paure di questo tipo, ma io credo che proprio l'azione di coordinamento, le iniziative, l'energia e le azioni già presenti e avviate in diverse Regioni sono realtà che vedono il protagonismo e l'attività diretta di chi è a contatto con i territori, di chi agisce direttamente sui territori. Lo sono i rappresentanti dei comitati.
2015-10-21	PD	BertuzziMariaTeresa	Signor Presidente, il voto largamente favorevole, seppur con gradi di convincimento e sfumature diversi, è il segno che siamo in una fase diversa. Onorevole Gaetti, questo disegno di legge, nella precedente legislatura, il percorso parlamentare non è riuscito a concludere e credo che fosse non per scarso interesse, ma più per posizioni pregiudiziali che per sostanza dei contenuti. È cambiato il clima nelle Aule parlamentari perché è cambiato il clima dei Paesi su questi temi. Sono aumentati la consapevolezza e l'interesse dei cittadini rispetto ai temi che stiamo trattando oggi. Il Partito Democratico voterà a favore del disegno di legge per la tutela e la valorizzazione della biodiversità agraria ed alimentare per tre ordini di ragioni. Il primo è strettamente connesso ai contenuti: è importante, infatti, costruire un sistema nazionale di tutela e di valorizzazione della biodiversità agraria ed alimentare per preservare in vita lo straordinario patrimonio di risorse genetiche vegetali, animali e microbiche locali a rischio di erosione ed anche di estinzione. Sino ad oggi, molto di questo lavoro è stato svolto da ricercatori spesso non coordinati tra loro, da agricoltori, ma anche semplicemente da cittadini appassionati. Laddove la consapevolezza e la sensibilità delle comunità locali e delle Regioni hanno percepito l'importanza di occuparsi e preoccuparsi del futuro di queste risorse - decine di migliaia di specie - per la stretta connessione con il rischio di spopolamento dei loro territori, spesso rurali o di montagna e comunque quasi sempre marginali, si sono diffuse buone pratiche che ci permettono oggi di disporre di uno straordinario patrimonio nazionale di biodiversità, unico al mondo per dimensione e qualità, al pari del nostro patrimonio culturale. Il patrimonio naturale e quello culturale rappresentano il tratto identitario del nostro Paese e diversità, tipicità ed eccellenze caratterizzano i mille angoli dell'Italia, un Paese ricco di storia e di tradizione, ove però si è continuamente andati alla ricerca, nella fragilità di gran parte del territorio nazionale, di nuovi equilibri ambientali, economici e sociali, di fronte ad inediti e spesso pericolosi cambiamenti, sempre più visibili, però, anche agli occhi dei meno attenti. Mettere a sistema questo patrimonio con strumenti flessibili e mirati non è stato facile. Di fronte alla complessità dell'insieme si sono posti problemi di sovrapposizione tra linguaggi vecchi e nuovi, di garanzie per l'accesso da parte di soggetti molto diversi; problemi anche di titolarità delle risorse scritte, e più ancora di come valorizzare al meglio questo patrimonio. Il testo in esame ha costruito strumenti che la relatrice e i senatori intervenuti hanno ben descritto; rende omogenee modalità di tutela e valorizzazione attraverso linee guida che consentono di avanzare, in un'idea italiana dell'insieme delle varietà e delle specie, come sistema complessivo in divenire, e ci pone in coerente continuità con le diverse fonti normative, che vanno dalla Convenzione di Rio de Janeiro fino alle leggi regionali. Il PD voterà, quindi, favorevolmente per il contenuto. Il secondo ordine di ragioni è politico. Nell'arco di poco più di un anno, per la quinta volta, l'Assemblea è chiamata a discutere ed approvare un provvedimento riguardante il settore agricolo: il decreto Campolibero nel decreto competitività del luglio 2014, il collegato agricoltura, il decreto sui settori in crisi, l'agricoltura sociale, e oggi il disegno di legge n. 1.728 sulla biodiversità agraria e alimentare. Vi sono stati, però, anche altri interventi legislativi su temi ambientali che hanno riguardato il modo di produrre, le modalità di vendita dei prodotti agricoli e agroalimentari, la garanzia del livello di sicurezza alimentare, l'inserimento dell'educazione alimentare nei percorsi formativi della buona scuola. E ci sono oggi proposte del PD che si spingono fino a voler inserire l'educazione al valore del cibo. Noi siamo in linea con il messaggio di Expo, e questa è la seconda ragione del voto favorevole: la coerenza con le linee politiche che abbiamo seguito nel corso di questa legislatura. Siamo in linea con Expo: «Nutrire il Pianeta, energia per la vita» è il titolo, ma è anche la sfida che viene lanciata. In Expo l'Italia si presenta con il suo patrimonio di biodiversità, con un grande parco della biodiversità e lancia un messaggio universale del diritto al cibo. Expo dice che è necessario garantire un'alimentazione sana e coerente con le caratteristiche dei luoghi; indica un nuovo legame tra cibo e natura, tra produzioni, consumo e territori, che riavvicina i cittadini ai prodotti, alla terra, ma anche alla consapevolezza delle grandi ingiustizie che, nel Pianeta, si esprimono proprio nella difficoltà dell'accesso al cibo. È un nuovo concetto di sostenibilità ambientale e di conservazione ed utilizzo delle risorse che chiama tutti a responsabilità. Per noi, nel modo in cui legiferiamo - che a volte sembra non organico - c'è anche tutta la complessità dei nuovi contenuti che la politica deve maturare in maniera coerente con una visione che prefiguri un legame stretto con il nostro futuro, necessariamente fondato su paradigmi nuovi. C'è, quindi, l'indispensabile approccio interdisciplinare; c'è il coinvolgimento di istituzioni, cittadini, agricoltori, imprese, ricercatori: il coinvolgimento di tutti. Ed è questo il terzo ordine di ragioni del voto favorevole del Gruppo del Partito Democratico. Su una visione del futuro, il diritto al cibo per i nove miliardi di persone che popoleranno il mondo nel 2050 riguarda tutti. Se impiegassimo questo tempo con l'obiettivo di nutrire tutti, secondo il nostro modello di produzione e di consumo, la sfida sarebbe persa in partenza perché un altro Pianeta non basterebbe. Dobbiamo cambiare prima di tutto il nostro modello, il nostro rapporto con la natura. Nel messaggio contenuto nell'Enciclica "Laudato si", nell'immagine del Cantico delle creature, c'è un messaggio universale che invoca un nuovo incontro tra l'uomo e la natura. Non c'è nostalgia nel passato. Il passato non può più tornare, perché la scienza e la tecnologia sono andate avanti. In quel messaggio ci sono realismo e consapevolezza di come siamo e di come sia complicato il cambiamento. Il nuovo quesito è: come possiamo eliminare o modificare ciò che è innaturale in modo che sia per noi sostenibile? Papa Francesco dice che è necessario investire molto di più nella ricerca, per comprendere meglio il comportamento degli ecosistemi ed analizzare adeguatamente le diverse variabili di impatto - un impatto importante - che modificano l'ambiente. Dobbiamo, quindi, studiare nuovi equilibri, nuovi ecosistemi. E magari scopriremo che, delle 400 varietà di frumento che esistevano all'inizio del Novecento, le 8 che sono rimaste in uso alla fine del secolo scorso (erano più adatte in quel tempo e in quei luoghi ad assicurare e garantire le rese delle produzioni e la qualità dei prodotti) in futuro non siano le più adatte. Allora forse, tra quelle 400 troveremo quelle che saranno in grado di rispondere ad ogni bisogno. Ecco perché ogni perdita di biodiversità è una perdita per tutti. Pertanto, noi voteremo convintamente a favore di questo provvedimento, che racchiude in sé la nostra idea di futuro per il Pianeta.
2015-10-21	LN	CrosioJonny	Voglio innanzitutto sottolineare come purtroppo nel nostro Paese, quando parliamo o cerchiamo di parlare di ambiente, non riusciamo ancora a trovare quel mix funzionale che c'è in tutti i provvedimenti che vengono adottati in Europa da altri Paesi molto più avanzati di noi e molto più sensibili di noi da questo punto di vista. La politica ambientale e la politica energetica è il mix funzionale per una sana gestione del territorio, ma anche della green economy. Purtroppo noi viviamo in un Paese nel quale il principio non è emettere meno CO₂ ed utilizzare meno energia, ma avere energia a costo inferiore. Questo è un grossissimo errore e lo vediamo; basta girare per il Paese e vedere i cantieri e gli edifici che ci sono in quasi tutto il Paese. Parliamo e ci riempiamo la bocca di certificazione energetica, di classe A, classe su e classe giù; la verità, cari colleghi, è che nel nostro Paese si costruisce ancora in una maniera medievale, come negli anni Settanta, in troppi casi purtroppo. Qualcuno dice di stare tranquilli, perché c'è la certificazione e in Comune sono state portate tutte le relative carte. Le chiedo allora, signor Ministro: ma lei è mai stato nell'ufficio tecnico di un Comune a guardare le carte che vengono portate per la certificazione? Innanzitutto, io sfido la maggior parte dei tecnici - qualcuno se la prenderà a male, ma non mi interessa - a certificarmi che quello che leggono è la verità. Si tratta di mazzi di carte piuttosto voluminosi, con fotocopie su fotocopie, che certificano quello che nessuno riesce a leggere. La classe energetica non è fatta come in certi Paesi, dove si parla di Minergie in maniera seria e la certificazione è indicata su una targhetta al di fuori dall'edificio; quella è un'altra cosa. Tra l'altro, signor Ministro, vorrei anche dirle una cosa su questo provvedimento, in cui si parla pianificazione del territorio, di energia, di ambiente e quant'altro. Mi permetta di dire - lo dico molto sommessamente - che ho letto qualche impegno, sulla politica ambientale ed energetica in Europa, di Paesi molto più civili di noi: ebbene in quei documenti - lo dico anche un po' ironicamente - di animali da compagnia, di piedibus e di mozziconi di sigarette non se ne trovano. Sono elementi che vengono dopo; la politica energetica è un'altra cosa, molto più forte.
2015-10-21	PD	MirabelliFranco	Ancora. Sono molte le norme che mirano alla tutela delle acque, dell'aria e dell'intero ecosistema. Voglio dire con chiarezza, perché c'è stato qualche equivoco nella discussione: non sono in questo testo i grandi investimenti e le scelte organizzative che intervengono sul dissesto idrogeologico, ma sono fatti. È un fatto che la legge di stabilità dello scorso anno e anche quella di quest'anno hanno destinato ingenti e significativi finanziamenti a questi interventi e che l'unità di missione che si sta occupando di garantire qualità e tempestività agli interventi sul dissesto idrogeologico è in campo e sta recuperando e riutilizzando soldi stanziati in passato e non spesi. Non sono neanche in questo testo, ma sono fatti, altri interventi strutturali sull'energia, sugli impianti di smaltimento dei rifiuti. Non sono in questo testo, ma sono fatti, interventi come l'ecobonus che verrà riconfermato nella prossima legge di stabilità e che era stato un incentivo importante all'efficientamento energetico del nostro Paese. Questa, quindi, non è né una legge urbanistica, né la legge sull'energia.
2015-10-21	PD	VaccariStefano	Il Capo III (articoli da 9 a 14) dispone in materia di emissioni di gas a effetto serra e di impianti per la produzione di energia. L'articolo 9 introduce modifiche al decreto legislativo n. 30 2013, in materia di scambio di quote di emissione di gas a effetto serra. L'articolo 10 reca disposizioni in materia di dati ambientali raccolti da soggetti pubblici e da imprese. L'articolo 11 modifica il decreto legislativo n. 115 del 2008 in materia di efficienza energetica e di autoproduzione di energia elettrica dai cicli industriali e dai processi di combustione. L'articolo 12 introduce norme relative ai sottoprodotti utilizzabili negli impianti a biomasse e biogas, di cui di recente si sono occupati anche alcuni servizi televisivi.
2015-10-21	PD	VaccariStefano	Signora Presidente, signor Ministro, signora Sottosegretaria, onorevoli colleghi, il disegno di legge n. 1676 recante disposizioni in materia ambientale per promuovere misure di green economy e per il contenimento dell'uso eccessivo di risorse naturali, collegato alla manovra di finanza pubblica per il 2014, già approvato alla Camera dei deputati, giunge all'esame di questa Aula dopo circa undici mesi dall'inizio del suo esame in Commissione ambiente. Di certo si tratta di un tempo troppo lungo sia per la natura del provvedimento, un collegato alla legge di stabilità, sia per l'importanza delle misure in esso contenute. Voglio subito sottolineare come il lavoro svolto in Commissione in questo tempo che ci lasciamo alle spalle sia stato ampio e articolato e abbia visto la proficua e costante collaborazione tra tutte le forze politiche presenti con il Governo stesso, a partire dal ruolo di coordinamento svolto dal Ministero dell'ambiente grazie al ministro Galletti, alle sottosegretarie Degani e Velo, perché si arrivasse a un buon testo il più possibile condiviso e perfezionato. Al provvedimento la Commissione ha dedicato 38 sedute, dal 19 novembre dell'anno scorso al 30 settembre di questo anno, e un corposo ciclo di audizioni in nove sedute dell'Ufficio di Presidenza. È stato un lavoro che ha portato a raccogliere diverse proposte e alla modifica del testo Camera in più punti, con l'obiettivo di migliorarlo e completarlo inserendo, ad esempio, parti che la Camera non aveva terminato di esperire o ritenendo più utile, per volontà del Governo, lo stralcio di tutti gli articoli riguardanti il tema dei consorzi dei rifiuti per affrontarlo in modo più organico ed omogeneo in un prossimo provvedimento. Prima di passare all'esame dettagliato dell'articolato voglio svolgere alcune considerazioni più generali sull'importanza di questo testo. Con questo disegno di legge per la prima volta in una legge dello Stato il titolo riporterà le parole «green economy ». Non è banale né scontato. È il segnale che la stagione delle riforme avviata nel Paese passa anche dall'ambiente, che un'economia che mette l'ambiente al centro rappresenta una chiara indicazione per il nostro futuro, un futuro che dovrà essere sostenibile e segnare un radicale cambiamento e che per essere tale necessita di norme che semplifichino innanzitutto la vita alle imprese che scelgono di operare in questo settore, che consentono alla stessa pubblica amministrazione di essere più verde e ridurre l'impatto ambientale del proprio agire, organizzare servizi ambientali efficienti per i loro cittadini, avviare un processo di decarbonizzazione dal basso, ma non solo. Le norme vanno anche nella direzione di premiare i comportamenti virtuosi dei cittadini, oltre che delle imprese e delle amministrazioni, in grado di dare un contributo fattivo allo sviluppo della green economy. Siamo indubbiamente in una fase in cui l'intervento del legislatore su questi temi, aperto dall'approvazione della legge sui reati ambientali, va di pari passo con un accrescimento della responsabilità e sensibilità dei cittadini verso queste tematiche. Secondo dati recenti, ben il 79 cento degli italiani si dichiara disposto a pagare di più per prodotti e servizi a minor impatto ambientale e a riconfigurare le proprie abitudini secondo logiche che non sono più sentite come imposte, ma normali. La stessa enciclica di papa Francesco «Laudato si'» ha posto anche di fronte all'opinione pubblica del nostro Paese, così come dell'Europa e del mondo, temi e contraddizioni del nostro tempo, che hanno a che fare con il modello di sviluppo, il rapporto tra uomo e ambiente di vita, tra economia, ambiente e lavoro con gli effetti dei cambiamenti climatici, con i comportamenti e le responsabilità individuali. Sono le scelte che i grandi della terra avranno di fronte alla COP 21 di Parigi tra poche settimane. Si è parlato molto in questi mesi dell'importanza di quell'appunto per le sorti del pianeta. Il nostro Paese sarà presente con la volontà di renderlo decisivo ed arrivare a decisioni vincolanti per tutti nella lotta ai cambiamenti climatici. In quella prospettiva io credo che questo provvedimento, grazie al lavoro del Parlamento e del Governo, possa dimostrare la coerenza del nostro Paese tra il dire e il fare quando si parla di sviluppo sostenibile. Tra i numerosi temi che il provvedimento affronta, ve ne sono alcuni su cui in particolare si concentra il testo al nostro esame: le misure di prevenzione nella produzione dei rifiuti e l'economia circolare; la mobilità sostenibile; la prevenzione del rischio idrogeologico; le misure in tema di acqua. Durante la discussione in Commissione sono stati proposti alcuni emendamenti relativi anche al tema dello spreco alimentare, tema mai come oggi attuale e discusso più volte anche ad Expo2015. In particolare, la proposta emendativa che avevo presentato era finalizzata a rendere effettivamente praticabile la destinazione a fini di solidarietà sociale dei prodotti non più vendibili, anche per sottrarre tali prodotti allo spreco ed alla distruzione riducendo, di conseguenza, la produzione di rifiuti. Tali finalità erano perseguite attraverso norme di semplificazione delle vigenti disposizioni fiscali in materia d'imposta sul valore aggiunto e di imposte sui redditi e mediante una parziale estensione degli enti beneficiari e delle categorie di prodotti ammessi alla donazione con il coinvolgimento degli enti locali. Nonostante i chiarimenti forniti al Ministero dell'economia e delle finanze non è stato possibile accoglierlo, ma mi auguro che la questione possa essere ripresa per dare risposte concrete, degne di un Paese che da tempo sta realizzando progetti innovativi su questo tema. Il tema delle politiche di prevenzione della produzione dei rifiuti è centrale. Il testo cerca di innescare un circolo virtuoso tra tutti i soggetti chiamati in causa nel ciclo di produzione, a partire dai produttori sino a tornare ad essi. L'ottica è infatti quella di una economia circolare, che sostituisca il modello lineare del preleva-produci-consuma-butta con uno in cui tutti i rifiuti divengono essi stessi risorse. Attraverso una serie di disposizioni viene incentivato l'acquisto di prodotti derivanti da materiali postconsumo. In primo luogo, si consente la stipula di accordi e contratti di programma tra soggetti pubblici e privati. La platea dei soggetti ricomprende anche le associazioni di volontariato e le associazioni di categoria di aziende che si occupano di riciclo e riuso, nonché i soggetti incaricati di operare secondo il principio di responsabilità estesa del produttore e le imprese che producono beni derivanti da materiali postconsumo riciclati. Gli accordi e i contratti di programma hanno ad oggetto l'erogazione di incentivi alle attività imprenditoriali di produzione di beni derivanti da materiali postconsumo riciclati e anche all'attività imprenditoriale di preparazione dei materiali postconsumo per il loro riutilizzo. Con modifiche in più punti del codice dell'ambiente si sopprime l'Osservatorio nazionale dei rifiuti, la cui attività è cessata, e si trasferiscono le funzioni, ulteriormente estese, al Ministero dell'ambiente: verifica del raggiungimento degli obiettivi in materia di rifiuti; elaborazione di uno o più schemi tipo di contratto di servizio per l'affidamento della gestione integrata dei rifiuti; elaborazione dei parametri per l'individuazione dei costi standard e definizione di un sistema tariffario equo e trasparente basato sul principio europeo «chi inquina, paga» e sulla copertura integrale dei costi efficienti di esercizio e di investimento. Viene stabilita poi una disciplina specifica sulla responsabilità in materia di trattamento dei rifiuti di rame: si prevede che il produttore iniziale o altro detentore dei rifiuti che non provveda direttamente al loro trattamento debba consegnarli unicamente ad imprese autorizzate alle attività di trasporto e di raccolta di rifiuti, iscritti nell'Albo nazionale dei gestori ambientali. Si prevede inoltre che alla raccolta ed al trasporto dei rifiuti di rame non si applichi il regime semplificato. Sugli obiettivi di raccolta differenziata dei rifiuti urbani si operano alcune modifiche importanti. Tali obiettivi possono essere infatti riferiti a livello di ciascun comune invece che a livello di ambito territoriale. Il tributo speciale per il deposito dei rifiuti solidi in discarica, la cosiddetta ecotassa, viene posto direttamente a carico dei comuni che non abbiano raggiunto le percentuali di raccolta differenziata (RD) fissate. Il superamento di determinati livelli di raccolta differenziata fa scattare riduzioni del predetto tributo speciale, secondo un'apposita tabella. Il calcolo del grado di efficienza della raccolta differenziata è fatto annualmente in base ai dati relativi a ciascun comune. Ciascuna Regione definisce un metodo standard per calcolare e verificare la raccolta differenziata. Si autorizza il compostaggio aerobico domestico individuale, a determinate condizioni. Alle utenze domestiche che utilizzano tale sistema si applicherà una riduzione sulla tariffa dovuta per la gestione dei rifiuti urbani. Si permette di realizzare e mettere in esercizio impianti di compostaggio aerobico di rifiuti biodegradabili presso cucine, mense, mercati, giardini e parchi. Vengono inserite misure per incrementare la raccolta differenziata e ridurre la quantità dei rifiuti non riciclati, al fine di consentire alle Regioni di promuovere misure di incentivazione da corrispondere ai Comuni che, oltre a conseguire gli obiettivi minimi di riciclaggio previsti per legge, attuano misure di prevenzione della produzione dei rifiuti. La norma, oltre a prevedere che tali misure di incentivazione dovranno essere corrisposte con modalità automatiche e progressive, prevede che le Regioni, sulla base delle misure previste dal Programma nazionale, adottino Programmi regionali di prevenzione della produzione dei rifiuti. Su questo già corposo quadro, la Commissione è intervenuta in sede referente prevedendo che, per gli accordi di programma per l'acquisto di materiali post- consumo, sia previsto il coinvolgimento dei materiali rinvenenti dal disassemblaggio dei prodotti complessi; riscrivendo del tutto la norma sul divieto di abbandono di mozziconi di sigaretta e gomme da masticare, sostituita dalla più chiara dizione di «rifiuti di piccole e piccolissime dimensioni»; estendendo la normativa sui rifiuti anche alla gestione dei rifiuti raccolti durante l'attività di pesca, soprattutto nelle isole minori; assicurando una gestione più agevole dei rifiuti agricoli, prodotti dai soci di cooperative che mettono a disposizioni siti idonei; introducendo semplificazioni per i rifiuti provenienti da pulizia di reti fognarie; incentivando pratiche di compostaggio, in particolare con riferimento a quello di comunità. Infine, è stata riscritta, per renderla maggiormente applicabile, la norma sull'introduzione di un sistema volontario sperimentale, per un anno, del vuoto a rendere. Pur mantenendo l'obiettivo di prevenire la produzione di rifiuti di imballaggi e di favorire il riutilizzo degli imballaggi usati, il vuoto a rendere è attivato su base volontaria dal singolo esercente per gli imballaggi contenenti birra o acqua minerale serviti al pubblico. La sperimentazione avrà una durata di dodici mesi, al termine dei quali, attraverso una verifica, saranno valutati i risultati per decidere come e se proseguirla. In tema di mobilità sostenibile, per la prima volta vengono stanziati 35 milioni di euro per la realizzazione di un programma sperimentale nazionale di mobilità sostenibile casa-scuola e casa-lavoro; tra i progetti finanziabili dal piano nazionale, la Commissione ha introdotto, accanto a quelli di car pooling, bike pooling e bike sharing, anche quelli di car sharing e piedibus. Inoltre, con due modifiche introdotte in sede referente, è stata inserita la copertura assicurativa INAIL per i trasferimenti in bicicletta casa-lavoro e casa-scuola, nonché la nuova figura del mobility manager scolastico, quale figura che può organizzare e coordinare gli spostamenti casa-scuola del personale scolastico e degli alunni. Circa gli interventi in tema di prevenzione del rischio idrogeologico, voglio rammentare la nuova disciplina delle autorità di bacino, il cui assetto viene del tutto ridisegnato, con l'obiettivo di rendere la nuova governance più efficace e coordinata, coinvolgendo in funzione consultiva le associazioni agricole e l'Associazione nazionale delle bonifiche. Viene previsto l'istituzione del Fondo per la progettazione degli interventi di mitigazione del rischio idrogeologico, con un sistema di prelievo automatico, in grado di mettere a disposizione degli enti risorse certe per progettare gli interventi necessari. La disciplina dei contratti di fiume, quali strumenti volontari di programmazione strategica e negoziata, che perseguono la tutela e la corretta gestione delle risorse idriche e la valorizzazione dei territori fluviali, diviene parte del codice ambientale, mentre, con una modifica alla legge in materia edilizia, si fa in modo che sia considerata obbligatoriamente in ogni pratica anche la normativa di tutela dell'assetto idrogeologico, per evitare di incorrere in errori e disastri, ancora oggi agli onori della cronaca, anche in questo stesso momento. Inserendo un nuovo articolo nel decreto legislativo n. 152 del 2006, si prevede un meccanismo per agevolare, anche attraverso la messa a disposizione di risorse finanziarie certe, la rimozione o la demolizione, da parte dei Comuni, di opere ed immobili realizzati nelle aree del Paese, classificate a rischio idrogeologico elevato o molto elevato, ovvero esposti a rischio idrogeologico, in assenza del permesso di costruire o in totale difformità da esso. C'è poi il grande tema dell'acqua e del servizio idrico integrato, che il lavoro in Commissione ha ritenuto opportuno integrare rispetto al testo uscito dalla Camera. Viene istituito, infatti, a decorrere dal 2016, presso la Cassa conguaglio per il settore elettrico, un Fondo di garanzia per gli interventi finalizzati al potenziamento delle infrastrutture idriche in tutto il territorio nazionale, alla cui alimentazione viene destinata una specifica componente della tariffa del servizio idrico integrato, determinata dall'Autorità per l'energia elettrica, il gas e il sistema idrico. Si prevede invece che l'Autorità, sentiti gli enti di ambito, assicuri agli utenti domestici del servizio idrico integrato in condizioni economico-sociali disagiate l'accesso a condizioni agevolate alla fornitura della quantità di acqua necessaria per il soddisfacimento dei bisogni fondamentali. Si prevede poi la possibilità per gli enti d'ambito di valutare l'assimilazione alle acque reflue domestiche, ai fini dello scarico in pubblica fognatura, e delle acque reflue di vegetazione dei frantoi oleari. Lo scarico di acque di vegetazione in pubblica fognatura può essere ammesso a condizione che i sindaci dei Comuni dei comprensori non ravvisino criticità nel sistema di depurazione per i frantoi che trattano olive provenienti esclusivamente dal territorio regionale e da aziende agricole i cui terreni insistono in aree particolarmente caratterizzate. La Commissione ha proceduto ad una ridefinizione delle priorità e delle modalità di accesso al fondo di garanzia della opere idriche e ha reintrodotto uno specifico articolo in tema di morosità nel servizio idrico, per introdurre la garanzia del quantitativo minimo vitale per gli utenti morosi bisognosi. Inoltre, sono state regolate diversamente per i Comuni montani le modalità di gestione del servizio idrico, purché siano inferiori a 1.000 abitanti o aventi le sorgenti ricadenti in aree naturali protette. Prima di passare ad illustrare molto brevemente il dettaglio degli articoli, voglio soffermarmi sui contenuti degli articoli 1, 2, 4, 5, 7 e 26. Si tratta di misure importanti che hanno a che fare con il mare e con la sua tutela e protezione. Si parla delle carrette del mare e degli incidenti che in passato le hanno coinvolte senza responsabili accertati a pagare i danni che hanno provocato. Con questa misura in caso di incidente al proprietario della nave saranno chiesti i danni per l'inquinamento (con dolo e colpa grave) anche in relazione all'inadeguatezza del natante al carico trasportato. E chi possiede la merce da trasportare avrà l'obbligo di assicurarsi. Vengono poi istituite nuove aree marine protette e previste norme di semplificazione in materia di valutazioni di impatto ambientale su attività di scarico a mare di acque e di materiale di escavo di fondali marini e di loro movimentazione. E ancora, in un altro articolo si consente di poter individuare i porti marittimi dotati di siti idonei nei quali avviare operazioni di raggruppamento dei rifiuti raccolti a mare durante le attività di pesca e di gestione delle aree marine protette. Vi chiederete: perché queste sottolineature? Perché stiamo parlando di contenuti e temi che sono stati propri della battaglia del sindaco pescatore Angelo Vassallo
2015-10-21	PD	VaccariStefano	Tuttavia, mi sia permesso fare una sottolineatura. Ho sentito da alcuni colleghi accenni di benaltrismo, riferimenti a temi e a questioni che in questo provvedimento non trovano traccia: temi che riguardano l'energia, riferimenti ad altri provvedimenti, per indicare che questo disegno di legge non va bene; si è lamentata una scarsa organicità e, al tempo stesso, c'è chi ci ha accusato di aver fatto un provvedimento omnibus. Vorrei che fossimo tutti consapevoli del buono che, invece, è in questo provvedimento, e ce n'è tanto. Ci sono tanti obiettivi ambiziosi, ma sono poggiati concretamente su risorse, su atti. Certo, senza fare il processo alle intenzioni del Governo, a quelli che saranno i compiti che al Ministero saranno demandati con i decreti. Non ci sono riferimenti a marchette, visto che ho sentito usare questo brutto termine; ci sono, invece, riferimenti a scelte concrete che riguardano tutto il territorio nazionale, alle buone pratiche che i Comuni, in modo anticipatorio anche rispetto alle scelte europee e nazionali, stanno mettendo in campo, con il terzo settore e con l'associazionismo, con la collaborazione di cittadini e con la partecipazione attiva degli stessi per raggiungere obiettivi europei. Ci sono semplificazioni concrete, vere, che le imprese, i Comuni e i cittadini ci hanno sempre chiesto e che proviamo a mettere loro a disposizione. Ci sono sostegni, come ricordava il collega Dalla Zuanna, a settori industriali che sono stati e sono oggi più virtuosi nell'ambito economico del nostro Paese, quelli che in questi anni nella green economy hanno continuato ad investire, ad assumere e a fare ricerca e innovazione, mentre altri settori erano fermi al palo. A questi settori, anche più virtuosi, abbiamo dato e vogliamo dare una sponda, affinché anche quelli rimasti al palo - anche i più fermi rispetto a tutti questi aspetti - possano trovare strumenti per innovare loro stessi. Ci sono misure chiare, non blande, che possono mettere in moto un'innovazione importante in vari settori del nostro Paese (che non richiamo, perché la relazione ha provato ad individuare le priorità). Come ricordava il collega Sollo, questo provvedimento è parte di una strategia più complessiva che il Governo, assieme al Parlamento, sui temi ambientali, in una stagione di riforme importanti che ha voluto avviare, ha indicato come priorità: la legge sugli ecoreati; la legge sui sistemi di controllo e di monitoraggio delle matrici ambientali, con le Agenzie ISPRA e con il sistema delle ARPA; la riforma dei parchi e il collegato ambientale. È, quindi, una strategia complessiva, che riguarda le politiche di sviluppo sostenibile di questo Paese, con l'obiettivo, ovviamente, di provare a dare l'idea di un disegno strategico che questo Governo, assieme al Parlamento, ha voluto mettere in campo. Quindi c'è una visione d'insieme e mi dispiace che alcuni colleghi abbiano voluto sottolineare invece il contrario in modo strumentale. C'è una visione d'insieme che è sostanziata da fatti, da risorse, da misure concrete, anche a partire da questo sforzo. Il Parlamento lo ha fatto mettendoci certo troppo tempo ma, alla fine, arrivando a un risultato che in tanti hanno riconosciuto essere importante e, per alcuni versi, anche unico nel suo genere, come ricordava il collega Piccoli citando la remunerazione dei servizi ecosistemici, definendola importante e imponente. È un segnale di una strada da percorrere anche per il futuro. Di questo buono noi dobbiamo provare insieme, anche nei lavori che seguiranno, a valorizzarne il più possibile, provando anche a vedere se vi siano alcune questioni che in quest'Aula possono trovare una ulteriore elaborazione dalla valutazione che faremo sugli emendamenti che sono stati presentati. Riconosco anche io, come abbiamo fatto in Commissione e come ha sottolineato il collega Di Biagio, che la vicenda dei consorzi di filiera sul tema dei rifiuti ha bisogno in modo stringente di una risposta organica e risolutiva da parte del Governo, che il Governo stesso si è impegnato a trovare, impegnandosi a stralciare da questo provvedimento gli articoli che se ne occupavano. Questo provvedimento può costituire un ulteriore contributo a questa strategia nuova sulla green economy che, attraverso il collegato ambiente, questo nostro Paese si vuole dare. Davvero è una strada importante, quella che andiamo a aprire con questo provvedimento, che ci colloca pienamente dentro un'Europa che, per molti versi, ha anticipato tutta una serie di misure, di strade che in questo provvedimento abbiamo recepito e che ovviamente abbiamo fatto nostre: ma mettendoci del nostro per calare quelle direttive, quelle indicazioni e quegli obiettivi ambiziosi nel nostro Paese. Un Paese che, anche attraverso questo provvedimento, sicuramente vuole stare dentro l'Unione europea dando il proprio contributo: ad esempio sulla nuove direttiva sull'economia circolare su cui anche questo Senato ha saputo indicare una serie di priorità all'Unione europea stessa. Per questa ragione, il lavoro che abbiamo svolto sicuramente non è perfetto, ma è un lavoro imponente e importante, non solo per questa Aula ma per il testo che consegna alla Camera, con l'augurio e l'auspicio che, in tempi rapidi, sia approvato così com'è. Anche attraverso questo provvedimento, si è provato a dare un contributo alla politica di sviluppo sostenibile che il nostro Paese può condurre attraverso l'Unione europea.
2015-10-21	PD	ValdinosiMara	Vorrei toccare due temi nel mio intervento. Il primo è quello del riuso dei materiali, che viene affrontato in modo ampio. Il nostro Paese può vantare il primo posto in Europa nell'industria del riuso del materiali e con questo provvedimento sosteniamo e incentiviamo un settore che è contemporaneamente vitale per l'ambiente, ma anche per l'economia. Ridurre, riutilizzare, riciclare la materia, recuperare energia: sono queste le "4R" che, applicate in quest'ordine, regolano la corretta gestione dei rifiuti, princìpi che da molti anni sono legge in Italia e in Europa.
2015-10-28	M5S	GirottoGianniPietro	Signor Presidente, i sistemi di efficienza di utenza, i cosiddetti SEU, sono impianti che contribuiscono a rendere efficiente il sistema elettrico. In particolare, essi favoriscono l'autoconsumo e la generazione distribuita grazie all'impiego di fonti di energia rinnovabile, contribuendo per molte imprese alla riduzione dei consumi di energia e, conseguentemente, a ridurre i costi. A questi benefici dobbiamo sommare anche quelli rivolti alla tutela dell'ambiente e della salute. Infatti, i SEU producono prevalentemente energie rinnovabili, sostituendo quelle generate da fonti fossili che determinano numerose esternalità negative, pagate dai cittadini anziché dalle imprese che le producono, le quali, quindi, sovraguadagnano su questo. Con questo emendamento si intende chiarire l'ambito di applicazione di questi SEU, affinché il loro impiego possa essere esteso a strutture che hanno una maggiore potenzialità di utilizzo per rendere più efficiente in generale il sistema energetico. Faccio riferimento ad aggregazioni di attività come i centri commerciali, le stazioni, gli aeroporti, che oggi non possono beneficiare dell'efficientamento tramite SEU, rimanendo costrette ad acquistare energia dai distributori della rete elettrica. È un controsenso, è illogico ed è antieconomico: spero basti. Colgo l'occasione anche per sfatare un mito contro questa tipologia di sistemi, che troppo spesso vengono giudicati un costo in quanto riconosciuti come un incentivo implicito (per il fatto che l'energia autoconsumata senza passare dalla rete non paga gli oneri), temendo che ciò produca squilibri, aumentando il costo dell'energia per coloro che non autoconsumano. Un paradosso, visto che il Governo Renzi utilizza la bolletta dell'energia pagata dai consumatori come un bancomat nel quale depositare ogni tipo di onere (si veda anche il pagamento del canone); ed un paradosso che non può essere accolto, essendo il costo implicito sostenuto inferiore ad un euro a megawattora, costo nettamente compensato dai benefici che un SEU determina. E comunque è un onere che riteniamo sopportabile rispetto alle altre voci di costo che la bolletta elettrica finanzia per alcuni settori, come ad esempio i profitti dei distributori di energia. Per questo motivo, vi chiediamo di votare a favore di questo emendamento.
2015-10-28	M5S	GirottoGianniPietro	che continueranno a vendere l'energia elettrica prodotta da petrolio, gas e carbone. Avete il diritto di farlo, ma dovrete spiegarlo agli italiani.
2015-10-28	M5S	MartelliCarlo	Desidero illustrare l'emendamento 11.511. Nel disegno di legge in esame si dice che i titoli di efficienza energetica spettano, ad esempio, agli impianti che recuperano il calore residuo negli impianti industriali. Tutto buono, ma bisogna verificare - ed è questo lo spirito all'emendamento in esame - che il calore di scarto sia lo stesso che c'era prima che il soggetto chiedesse il titolo di efficienza energetica. A volte può infatti risultare più conveniente puntare ad avere maggior calore di scarto, perché, con il titolo di efficienza energetica, dalla vendita dell'energia prodotta con tale calore di scarto deriva maggiore guadagno che non con la produzione industriale originale. Aggiungiamo almeno la norma proposta dall'emendamento in oggetto, che è proprio il minimo, al fine di verificare che la gente non bari, per cercare di ottenere un indebito incentivo alla produzione di energia elettrica, a discapito della sua attività primaria.
2015-10-28	M5S	MartelliCarlo	Signor Presidente, sull'articolo 12 il Gruppo M5S si asterrà. Fino a un certo punto, infatti, potrebbe anche andar bene utilizzare i sottoprodotti come biomassa per la produzione di energia, ma il punto è che non riuscite a porre in essere una delimitazione chiara in modo da evitare abusi. Nel momento in cui si afferma che si possono usare i sottoprodotti della raffinazione e del trattamento degli oli, in primo luogo non c'è nessuna protezione contro gli scempi che si fanno in un'altra Nazione relativamente all'olio di palma che viene importato e magari lavorato in questo Paese. Inoltre non si considera neanche che magari un frantoio potrebbe avere più convenienza nell'utilizzare il proprio olio come materia prima per produrre energia elettrica piuttosto che nel venderlo. Questa è la speculazione che avete fatto con il fotovoltaico e ci state provando di nuovo. In qualche modo ci deve essere un criterio per evitare che un soggetto, invece di produrre olio, produca energia con quell'olio perché gli conviene di più. Questo è proprio il ragionamento minimo che bisognerebbe fare. Mi appello quindi al relatore affinché si cerchi di ragionare su queste tematiche.
2015-10-28	M5S	NugnesPaola	L'emendamento 11.503 tratta dei sistemi efficienti di utenza (SEU). Si pone infatti la grande esigenza di avere un sistema di produzione di energia diffuso sul territorio e non concentrato. Ciò deriva dalla duplice necessità di avere minor monopolio, nelle mani di alcuni, rispetto alla distribuzione possibile, ma anche dalla carenza strutturale della rete di trasmissione, che spesso risulta inadeguata a garantire la massima efficienza. Allargare quindi la possibilità di avere sistemi efficienti di utenza, sempre nello stesso luogo di produzione, ma con la possibilità di distribuire l'energia a più utenze e non ad un unico utente finale - come, ad esempio, alle molteplici utenze presenti in un grande centro commerciale - sarebbe sicuramente un vantaggio per tutti.
2015-10-28	M5S	NugnesPaola	Signor Presidente, con questo emendamento si propone una nuova figura, l' energy share, sempre nell'ottica di favorire la generazione distribuita. Si prevede che un gruppo di acquisto, associato anche in cooperativa, possa realizzare un impianto fotovoltaico congiuntamente per poterlo rivendere non solo in loco, ma addirittura in altra destinazione. Ciò favorirebbe chiaramente la possibilità di creare impianti fotovoltaici, ad esempio in Sicilia, per poterli rivendere anche là dove si ha un minore beneficio di energia solare, ad esempio a Milano. Questo già avviene nei fatti, ma con accordi che vengono presi di volta in volta con il gestore. Dando invece la possibilità di creare questa figura particolare di produttore e di consumatore, si avrebbe la possibilità di favorire la generazione distribuita a cui penso tendiamo tutti.
2015-11-03	LN	CrosioJonny	Come ho detto, paghiamo già un grande scotto dal punto di vista paesaggistico ambientale, anche per quanto riguarda il trasporto dell'energia. Ricordo, un esempio tra tutti, la linea di alta tensione della San Fiorano-Robbia, che porta energia, tra l'altro prodotta da una centrale atomica, nel nostro Paese. È una linea da 480.000 volt che passa sopra diversi centri abitati e tutto un territorio. Ebbene, pensiamo sia giunta l'ora anche in questo Paese di pensare ad interrare questi tralicci e queste condotte.
2015-11-03	LN	CrosioJonny	Risulta fin troppo facile avere un giudizio negativo sul comportamento di questo Governo; abbiamo infatti visto con la riforma Costituzionale che, per quanto riguarda il Titolo V, tutto ciò che attiene le grandi derivazioni idroelettriche e la produzione di energia tornano in capo allo Stato.
2015-11-03	M5S	GirottoGianniPietro	Signor Presidente, direi che qui siamo in presenza di un parere del Governo di quelli "a prescindere", nel senso che, siccome abbiamo fatto l'emendamento noi del Gruppo Movimento 5 Stelle, il parere è non favorevole a prescindere. Nell'articolo si parla di produzione di energia da fonti rinnovabili locali, quali i microimpianti idroelettrici, le biomasse, l'eolico, l'ecogenerazione, il biogas e il biometano: non si capisce perché il solare e il geotermico, che pure abbiamo chiesto di aggiungere, dato che sono semplicemente altre due fonti rinnovabili, non dovrebbero essere compresi. A noi sembrava una banale dimenticanza, ma ribadisco che non si capisce perché il solare e il geotermico non debbano avere lo stesso trattamento di microimpianti idroelettrici, biomasse, biogas, eolico, cogenerazione e biometano. Mi dispiace veramente aver sentito il parere negativo del Governo e mi sembra una presa di posizione a prescindere, ma naturalmente i cittadini italiani giudicheranno.
2015-11-04	LN	ArrigoniPaolo	Signor Presidente, colleghi, signora Sottosegretaria, questo provvedimento sta per raggiungere i due anni di gestazione, durante i quali è stato molto rimaneggiato ed integrato, sino a diventare per il relatore un lavoro ampio ed articolato, ma per chi vi parla anche e soprattutto un testo disomogeneo, dispersivo, poco efficace e persino dannoso in alcuni punti. Esso presenta certamente delle luci, come ad esempio le disposizioni per incentivare la mobilità sostenibile; peccato però che i progetti finanziabili, tra cui anche - con personale soddisfazione - il piedibus, riguardino solo Comuni o ambiti territoriali con popolazioni superiori a 100.000 abitanti, con ciò escludendo dal programma sperimentale bacini con meno abitanti, come ad esempio le aree di montagna, notoriamente poco popolate. Positive sono anche le disposizioni per sostenere gli interventi di bonifica dell'amianto, pur con le criticità che abbiamo sollevato e che purtroppo permangono. Fortunatamente sono state rimosse alcune criticità introdotte in prima lettura, come ad esempio la previsione di costituire un'unica commissione tecnica per i procedimenti VIA, VAS e AIA, che è stata fortunatamente cancellata. L'unificazione avrebbe creato confusione ed un rallentamento dei procedimenti di autorizzazione, a scapito dell'infrastrutturazione del Paese. È stata inoltre depotenziata la previsione del sistema del vuoto a perdere con cauzione per gli imballaggi di acqua e birra, che avrebbe gravato - e molto - su pubblici esercizi, ristoranti e bar, e che in un periodo di crisi economica avrebbe inciso certamente sui prezzi al consumo, e quindi anche sul mercato. La modifica introdotta, anche grazie ad emendamenti della Lega, almeno si limita ad introdurre il sistema in via sperimentale, solo su base volontaria del singolo esercente. Il provvedimento, purtroppo, però, non è stato adeguatamente sfruttato per introdurre disposizioni attese. È da sottolineare che nell'anno di Expo, avente per tema «Nutrire il Pianeta, Energia per la Vita», fatto salvo blandi ordini del giorno, non è stato fatto nulla di concreto per contrastare lo spreco alimentare. Anche sul problema dei cinghiali, a causa delle pressioni degli animalisti, si è giunti ad una norma di compromesso che non sarà efficace. Eppure, sono noti i danni economici e sociali creati in tutto il Paese da questi animali: i cinghiali sono pericolosi per l'uomo, attuano aggressioni dirette, sono responsabili di incidenti stradali, portano danni all'agricoltura, al territorio e all'avifauna. Non basta vietare l'immissione e l'allevamento della specie nei territori; bisognava introdurre - come abbiamo chiesto noi - almeno in via sperimentale per due o tre anni l'abbattimento con la caccia in deroga. Non può essere che parchi, riserve naturali e altri territori preclusi alla caccia diventino, di fatto, riserve naturali destinate ai cinghiali stessi. Risulterà sempre inutile e inefficace cacciarli nei territori a caccia programmata, quando è notorio che gli stessi cinghiali hanno ricovero all'interno dell'area protetta e nottetempo si spostano all'esterno ricominciando a creare danni. Ma quelli che sono maggiormente determinanti a motivare il giudizio complessivo negativo della Lega sono gli aspetti negativi. È assolutamente penalizzante la previsione che solo il legno non trattato debba rientrare nei meccanismi incentivanti previsti per i sottoprodotti utilizzati nella produzione di biomassa e biogas. Questa scelta, che toglie gli incentivi agli scarti del legno trattato danneggerà ulteriormente l'industria del mobile italiano già colpito dalla crisi economica e dagli effetti delle sanzioni reciproche esistenti con la Federazione Russa. Assolutamente negativo poi aver tolto alle Regioni le competenze per la sistemazione idraulica dei fiumi. Ancora, è intollerabile il finanziamento - attraverso una nuova componente in tariffa - del fondo di garanzia istituito per finanziare la realizzazione e il potenziamento delle reti idriche e di fognatura e degli impianti di depurazione. Ciò determinerà un altro aumento delle bollette dell'acqua, e dunque altre tasse. Non è chiaro come le risorse verranno distribuite tra Nord e Sud, ma, visto che carenza, inadeguatezza e inefficienza di reti e impianti sono storicamente croniche nel Meridione, certificate da diverse procedure di infrazione europea, ma anche dall'impietosa attualità, con la vergognosa situazione di Messina, dove per quasi dieci giorni gli abitanti sono lasciati senza acqua - ma anche quella che sta esplodendo con i depuratori di Napoli e Caserta - temo che a famiglie e imprese del Nord toccherà pagare senza un ritorno di investimenti sul proprio territorio. Questa è una beffa, se pensiamo che molti di questi utenti - certamente i veneti e i lombardi - da qualche anno hanno già subito consistenti aumenti delle tariffe (anche del 200 per cento) finalizzati a finanziare i piani di investimento deliberati dagli ambiti territoriali ottimali dei propri territori. Allo stesso modo, non siamo d'accordo sul fatto che debbano ricadere sugli utenti virtuosi attraverso un ulteriore aumento della bolletta dell'acqua, le disposizioni di garanzia della fornitura d'acqua per l'utenza morosa. Gli utenti virtuosi che pagano regolarmente le bollette dovranno pagare anche per coloro che non le pagheranno: è una cosa vergognosa. Grave, infine, è la volontà di equiparare alle costruzioni edilizie la collocazione di camper e roulotte di turisti stanziali nelle strutture all'aria aperta. Guardate, pretendere il permesso edilizio e l'autorizzazione ambientale, con tanto di carta bollata, per posizionare questi allestimenti amovibili, significa non solo penalizzare centinaia di migliaia di campeggiatori fidelizzati, pronti da domani a trasferirsi in massa in vacanza all'estero davanti a questi obblighi, ma soprattutto infliggere un colpo mortale ai 2.600 campeggi italiani. Vogliamo a tal proposito ricordare che questo settore, penalizzato dalla normativa in oggetto, registra 8 milioni di ospiti, occupa 43.000 addetti e genera un fatturato di 3 miliardi di euro. Avviandomi dunque alle conclusioni, signor Presidente, dico che davvero non ci siamo: dopo quasi due anni di gestazione del provvedimento bisognava ottenere di più, o forse proprio a causa di questo lunghissimo tempo, il testo, sfilacciandosi, ha perso identità e obiettivi. Sottolineo nuovamente che esso è dispersivo e disomogeneo e sottrae molte competenze alle Regioni, centralizzandole in capo allo Stato, venendo dunque meno al principio di sussidiarietà. Dopo due anni, ammesso - e non concesso - che la Camera dei deputati lo approvi senza modifiche, il provvedimento è in gran parte non immediatamente operativo, visto che per la sua attuazione si rinvia ad oltre 50 decreti attuativi, che vedranno la luce tra diversi mesi, se non tra anni, aumentando di nuovo e ulteriormente la burocrazia del Paese. Il provvedimento, poi, mette in gioco poche nuove risorse economiche: in alcune parti si tratta solo di partite di giro, nell'ambito di fondi di competenza dello stesso Ministero dell'ambiente e della tutela del territorio e del mare. Dunque, molte belle intenzioni rimarranno inutilmente sulla carta. Anche il capitolo dedicato alle disposizioni in materia di difesa del suolo, con ben sette articoli dedicati, non è adeguatamente accompagnato da risorse. La prevenzione dei fenomeni di dissesto idrogeologico rimarrà ancora una volta inefficace e lasciata solo sulla carta: la conferma emerge plasticamente anche dagli inesistenti contenuti della prossima legge di stabilità. Insomma, il collegato ambientale per promuovere misure di green economy deluderà le aspettative degli italiani e, soprattutto, quelle delle imprese italiane, che vivono e subiscono la concorrenza, le enormi tasse, la burocrazia, i problemi quotidiani e che con difficoltà sono costrette ad affrontare le dinamiche sempre più rapide del mercato. Signor Presidente, in conclusione, pur riconoscendo l'impegno e la mole del lavoro svolto in Commissione territorio, ambiente, beni ambientali, da tutti i suoi componenti, dal presidente Marinello e, in particolare, dal relatore Vaccari, al quale riconosco la disponibilità dimostrata al dialogo, ringraziando loro, unitamente al sottosegretario Degani e, soprattutto, i funzionari della Commissione, dichiaro convintamente il voto contrario del Gruppo Lega Nord e Autonomie.
2015-11-04	M5S	MartelliCarlo	Mi parlate di cambiare le lampadine all'interno della pubblica amministrazione mettendo quelle a risparmio energetico, e poi tenete accese le centrali a carbone. Ma quanti milioni di miliardi di lampadine a risparmio energetico ci vogliono per compensare una singola marcia di una centrale a carbone? Ma no, bisogna insistere: bisogna dare i soldi a quelli che fanno energia col carbone; bisogna dare soldi a quelli che fanno energia con il petrolio; bisogna sempre dare i soldi a quella gente. Il famoso principio del chi inquina paga dove è finito? Avete fatto sparire anche quello, che è diventato: chi inquina paga solo un pochino. E poi chi paga? La collettività.
2015-11-04	PD	CaleoMassimo	Altre novità di questo provvedimento sono la strategia delle green community, comunità rurali e montane in cui svolgere agricoltura e turismo sostenibili, usare energia pulita e sviluppare aziende agricole moderne, e le oil free zone, aree in cui i Comuni, anche in associazione tra loro, potranno procedere alla progressiva sostituzione del petrolio con energia da fonti rinnovabili. Vedete, colleghi, davanti a tutte queste iniziative diventa davvero piccola cosa ridursi a parlare della attività contro l'abbattimento del cinghiale. Noi abbiamo fatto una cosa straordinaria, perché per la prima volta abbiamo vietato l'immissione, su tutto il territorio nazionale, di questi ungulati. E bisognerebbe vantarsene, e non stare a vedere che forse il meglio, come si dice sempre, è nemico del bene.
2015-11-04	PD	CaleoMassimo	Per quanto riguarda la prevenzione del rischio idrogeologico, con questo disegno di legge andiamo a modificare la disciplina dei distretti idrografici attraverso una loro riduzione e riorganizzazione. Nella nuova governance abbiamo previsto che l'ISPRA svolga un ruolo di supporto e che le associazioni agricole e l'Autorità nazionale delle bonifiche (ANBI) siano coinvolte in maniera consultiva, salvaguardando anche i dipendenti delle autorità esistenti che potranno essere trasferiti presso le Regioni. Si disciplinano i contratti di fiume, che entrano a far parte del codice dell'ambiente, i quali concorreranno alla definizione e all'attuazione degli strumenti di pianificazione del distretto idrografico. Sempre in Senato abbiamo previsto l'obbligatorietà della predisposizione del piano di gestione dei sedimenti fluviali, nonché l'istituzione di un fondo dedicato per la progettazione degli interventi di mitigazione dal rischio idrogeologico. Inoltre, abbiamo stanziato risorse finanziarie (10 milioni di euro per l'anno 2015), un fondo a rotazione rifinanziabile, per la rimozione o la demolizione, da parte dei Comuni, di opere ed immobili realizzati nelle aree del Paese esposte a rischio idrogeologico, in assenza (o in totale difformità) del permesso di costruire; e modificato la legge in materia edilizia affinché in ogni pratica si faccia riferimento alla normativa di tutela dell'assetto idrogeologico. È stato reintrodotto il minimo quantitativo vitale per garantire il diritto universale all'acqua anche agli utenti morosi e istituito un Fondo di garanzia per gli interventi di potenziamento delle infrastrutture idriche in tutto il territorio nazionale. Un altro punto molto qualificante è sicuramente l'introduzione, nell'ambito della valutazione di impatto ambientale, dello svolgimento di una valutazione di impatto sanitario, in conformità a linee guida definite dall'Istituto superiore di sanità, per i progetti riguardanti le raffinerie, i terminali di rigassificazione; e le centrali termiche. Sul tema rifiuti: coinvolgendo gli enti locali viene penalizzato il conferimento in discarica, incentivata la raccolta differenziata e promossa la riduzione dei rifiuti non riciclati. Abbiamo previsto una serie di misure che, da un lato, vanno a penalizzare lo smaltimento in impianti di incenerimento senza recupero di energia e contrastano la vendita dei rifiuti di rame e altri metalli a tutela degli smaltitori autorizzati; dall'altro, semplificano le procedure per i rifiuti provenienti dalla pulizia delle reti fognarie e regolamentano anche quello della gestione dei rifiuti raccolti durante l'attività di pesca. Credo si possa definire un grande atto di civiltà l'istituzione del divieto di gettare, in strada, mozziconi di sigaretta, gomme da masticare anche per altri piccoli rifiuti, come fazzoletti e scontrini. Molto importante lo stanziamento di 15 milioni di euro per la promozione dell'economia circolare.
2015-11-04	PD	CaleoMassimo	Signora Presidente, ho la voce alta, così sicuramente mi sente. Sovrasta anche il rumore dell'Aula. PRESIDENTE. Senatore Caleo, anche io non ho più l'energia per far stare in silenzio l'Aula.
2015-11-17	M5S	BlundoRosettaEnza	Signor Presidente, colleghi, giovedì 19 novembre la Corte di cassazione si pronuncerà sul ricorso della procura de L'Aquila contro l'assoluzione in appello di sei dei sette componenti della Commissione grandi rischi che il 31 marzo 2009, cinque giorni prima del tragico terremoto del 6 aprile 2009 che causò 309 martiri, 1.600 feriti e 65.000 sfollati, si riunì a L'Aquila e, con una operazione mediatica, rassicurò la popolazione sulla improbabilità che allo sciame sismico, in corso da alcuni mesi, potesse seguire un evento sismico pericoloso e di un certo spessore, inducendo gli aquilani a restare nelle loro case, confortati dalla falsa teoria dello scarico di energia. Le famiglie delle vittime e tutti i cittadini che chiedono verità e giustizia saranno davanti alla Corte di cassazione, perché la sentenza di appello è stata la negazione persino della riunione avvenuta con la Commissione grandi rischi. E non si può continuare a celare la verità su quella notte, che ha cambiato per sempre la vita di noi aquilani e distrutto il tessuto socio-economico della città. L'Aquila è ancora in gran parte sfregiata e la fase di ricostruzione, come sostenuto anche da Libera di don Ciotti, «prosegue a rilento con continue ordinanze in deroga alle leggi ordinarie, che hanno solo avuto la conseguenza di trasformare in legale tutto ciò che nel resto d'Italia è illegale». È un quadro che ha favorito corruzione, malaffare ed infiltrazioni criminali. Anch'io, signor Presidente, chiedo di consegnare l'intervento ma voglio concludere facendo seguito alla lettera inviata da Libera al presidente Mattarella e mi rivolgo alla Presidenza del Senato chiedendo, ai sensi del comma 2 dell'articolo 162 del Regolamento, di fissare il termine inderogabile entro il quale la Commissione ambiente dovrà riferire all'Assemblea sul documento XXII n. 5, che intende istituire la Commissione d'inchiesta e che per ben sei volte è stato richiesto in Conferenza dei Capigruppo. Chiedo che venga immediatamente dato questo termine anche per rispetto di quelle 309 vittime.
2015-11-20	M5S	GirottoGianniPietro	È evidente che non c'è alcuna programmazione e solo vaghe idee di politica industriale, mentre si mantengono stabilmente privilegi, status quo e in generale il favore di interessi consolidati. Avete previsto per il 2016 che circa la metà dei tagli di spesa di pertinenza dei Ministeri sia quella in conto capitale: in altri termini, quella per investimenti pubblici. Nella Nota di aggiornamento al Documento di economia e finanza 2015 veniva già indicato che la flessione della spese in conto capitale per il 2016 sarebbe stata del 2,6 per cento e per il 2017 addirittura del 7,3 per cento. Ma attenzione, come più volte affermato persino dal Governatore della BCE, il taglio della spesa per investimenti pubblici danneggia la crescita di lungo periodo dell'economia. Per ridurre gli sprechi e spendere di più si deve puntare su una vera spending review, i cui scopi principali devono essere quelli di un miglior controllo della spesa aggregata e di una migliore definizione delle priorità di spesa. Si ha, invece, la percezione che la spending review non sia una priorità vera di questo Governo, che si limita a prevedere tagli a caso o tagli lineari, con tutti gli effetti nefasti che ne derivano. Mancano inoltre gli investimenti pubblici, soprattutto nel Mezzogiorno. Da molti anni il Sud è abbandonato al suo destino e questa legge di stabilità, ancora una volta, lo ignora. Ministro, ormai è risaputo da tutti che il superamento dalla recessione tecnica è, più che altro, l'esito delle politiche monetarie adottate dalla BCE che hanno permesso un parziale deprezzamento dell'euro sulle principali monete internazionali e la riduzione dei tassi di interesse sui titoli pubblici, unitamente a un fortissimo ridimensionamento del prezzo del petrolio. Quindi, al netto di queste misure, il concorso alla crescita del Governo italiano è sostanzialmente nullo. Non vi sono invece effettive politiche di redistribuzione e sostegno del reddito, tenuto conto anche dell'esiguità delle risorse stanziate per il Fondo per la lotta alla povertà, come non vi è traccia di una vera lotta all'evasione fiscale. I dati relativi alle imprese che falliscono nel campo del turismo e del commercio è allarmante, ma nessuna misura specifica viene adottata per invertire tale tendenza. Tra luglio e settembre 2015, più di cinquecento imprese hanno portato i libri in tribunale. Da questo quadro, vice ministro Morando, emerge in tutta la sua evidenza la perdurante discrepanza tra le annunciate politiche governative volte al rilancio dell'industria italiana e le misure concrete effettivamente adottate. Non sono presenti misure volte a ridurre la quantità di energia consumata e a migliorare le prestazioni energetiche degli edifici. Ci avevate parlato di un green act - lo avevate sognato - che non abbiamo mai avuto il piacere di vedere. Forse è tenuto in un cassetto per non dispiacere ai produttori di energia fossile, agli sponsor di questo Governo che sono stati capaci di farvi inserire nella bolletta elettrica altri 2 miliardi di euro per pagare interconnessioni che non serviranno e saranno l'ennesime opere inutili; alla faccia del taglio del 10 per cento della bolletta promesso da Renzi! Non vi sono misure soddisfacenti che tutelino e promuovano effettivamente il made in Italy. Mancano misure di sostegno alle economie locali che svolgono la loro attività in forma di piccola impresa nel settore dell'artigianato, del commercio, del turismo e dall'agricoltura, fortemente legate alla valorizzazione del territorio in cui operano. Come già accennato, appare del tutto evidente l'assenza di un piano strutturale per il rilancio dell'economia nel Mezzogiorno, che non ha avuto alcun risvolto concreto nonostante i numerosi annunci su misure speciali come il credito d'imposta per aziende meridionali, la riduzione delle tasse per le imprese del Sud e la decontribuzione per i nuovi assunti nelle Regioni meridionali (qualcuno aspetta ancora Renzi alla Fiera del Levante). Grandi assenti della manovra, ancora una volta, la ricerca e l'innovazione di cui sempre si parla ma mai ci si occupa. Sono stati rilevati da più parti il mancato rafforzamento del credito d'imposta introdotto con la legge di stabilità 2015, indispensabile al fine di favorire gli investimenti di imprese nazionali ed estere, l'incapacità di rendere attuativo il voucher per la digitalizzazione delle piccole e medie imprese e dei contratti di rete. Risultano del tutto assenti misure di politica industriale rivolte al sostegno dei settori innovativi che operano nella conversione del sistema produttivo energetico verso un modello efficiente e a basso consumo di energia prodotta da fonti rinnovabili. Mancano interventi volti a migliorare la liquidità delle imprese, così come, sempre per le imprese, rileva l'assenza di un ulteriore rifinanziamento del Fondo di garanzia per le piccole e medie imprese, strumento fondamentale per sostenere l'accesso al credito, vista la perdurante prociclicità di un sistema bancario totalmente autoreferenziale ed intriso di gravissimi conflitti di interesse e comportamenti illegittimi e immorali, come certificano i sempre più numerosi scandali bancari, da Monte dei Paschi di Siena alla Banca popolare di Vicenza, ed il perdurante utilizzo dell'anatocismo pur in presenza di un divieto di legge e di dieci sentenze di condanna di altrettanti tribunali. Non vi sono interventi efficaci in materia di pagamenti dei debiti delle pubbliche amministrazioni; eppure, secondo un recentissimo studio della Banca d'Italia, occorrerebbe ridurre i debiti commerciali di altri 50 miliardi. Non si registrano misure volte ad accelerare la realizzazione della rete a banda larga ed ultra-larga, esigenza prioritaria per la competitività dell'intero sistema economico e per la crescita del Paese, consentendo il pieno raggiungimento dell'inclusione sociale e digitale. L'elenco sarebbe ancora lungo, ed esprime il disimpegno del Governo verso questo Paese composto di arte, bellezza e cultura, che noi ci impegneremo con tutti i mezzi per salvaguardare contro tutti i tentativi di saccheggio, sfruttamento e distruzione.
2015-11-25	M5S	GirottoGianniPietro	Signor Presidente, dando naturalmente priorità a quanto espresso dal nostro Capogruppo, vorrei sollecitare e proporre la calendarizzazione dell'atto di sindacato ispettivo 1-00421 , in materia di stabilizzazione del cosiddetto ecobonus. Vorrei far capire che si tratta di una misura concreta per non risultare ipocriti relativamente a quanto sta accadendo sul fronte del terrorismo e delle frizioni tra diversi Paesi, perché in ogni caso parliamo di energia. Siamo terribilmente dipendenti dall'energia che importiamo dall'estero e, quindi, dimezzare il nostro fabbisogno energetico è una maniera concreta e non ipocrita per essere più indipendenti, tutelare l'ambiente, creare centinaia di migliaia di posti di lavoro e anche per diminuire i motivi per cui scoppiano guerre e frizioni. Sappiamo, infatti, tutti che questi eventi sono legati al possesso delle fonti energetiche e delle altre materie prime. Chiedo, pertanto, la calendarizzazione dell'atto di sindacato ispettivo in oggetto, che, tra l'altro, è ampiamente condiviso anche da altri Gruppi politici che l'hanno sottoscritto e che ne hanno presentati di simili, dichiarandolo anche su più mezzi di comunicazione.
2015-11-26	M5S	BertorottaOrnella	Secondo diverse fonti, il peso dell'Accordo sarebbe di appena 300 milioni di euro l'anno, una cifra davvero esigua per giustificare i commenti dei media alla sua firma, che parlavano di portata storica dello stesso. Allora come giustificare tale entusiasmo? Il percorso di adesione alla NATO oltre che all'Unione europea, inaugurato con la Rivoluzione delle rose, è andato avanti e la Georgia, che confina con la Russia, sta già ospitando forze NATO, sta già partecipando alle più grandi esercitazioni militari dalla fine della Seconda guerra mondiale, che si susseguono a ritmi incessanti. "Baltops", "Saber Strike", "Noble Jump" e "Trident Joust" e così via: cambiano i nomi, ma l'obiettivo rimane sempre l'aumento del contingente militare americano in Europa. La Russia considera la presenza NATO in Georgia come una provocazione, alla quale risponde a sua volta con la militarizzazione dei propri confini. C'è poi un ulteriore motivo che ha spinto un gigante con 742 milioni di abitanti a chiudere questo Accordo con un Paese di 4,5 milioni di abitanti, ed è la posizione strategica della Georgia per la fornitura di gas all'Europa, crocevia del trasporto di gas e petrolio, principalmente dalla Russia e dall'Azerbaijan verso l'Europa. L'Accordo che stiamo per ratificare liberalizza tutte le fasi di produzione, trasformazione e trasporto dell'energia, con un piccolo problema: la parte principale di questo flusso viene dalla Russia, che dispone dei principali giacimenti e che, proprio in risposta alla crisi in Ucraina e alle politiche di annessione delle Repubbliche caucasiche da parte di NATO, UE e USA, ha deciso di deviare il gas verso la Cina, potenziando i gasdotti e gli oleodotti verso quel Paese. In pratica, ciò significa che la Georgia perde un'altra ricchezza, quella del gas facile, in favore di approvvigionamenti più cari, in linea con i prezzi di mercato. La crisi ucraina ha accelerato da entrambe le parti la corsa agli accordi strategici e quello in esame non fa eccezione. Se a questo quadro aggiungiamo che, nel frattempo, la Russia e la Cina nel maggio del 2014, sulla scia delle tensioni in Ucraina, hanno firmato un accordo strategico di fornitura di gas naturale, assistenza militare, commerciale, finanziaria e monetaria, legato a doppia mandata con i BRICS, (di cui entrambi i Paesi fanno parte), ci accorgiamo di come il bottino dei Paesi caucasici, conquistato a suon di bombardamenti, pratiche commerciali scorrette, rovesciamento di regimi democraticamente eletti e presenza militare, sia davvero l'anticamera ad uno scontro di proporzioni bibliche, che mi creda, signora Presidente, è meglio evitare. C'è una contraddizione enorme in un'Unione che non riesce a darsi istituzioni realmente democratiche, ostaggio delle banche e delle multinazionali, che continua ad allargarsi. Stiamo esportando il modello sbagliato per gli interessi dei popoli, ovvero di quel 99 per cento della popolazione che non gode in maniera equa dei benefici dell'Unione. C'è un'altra vena aperta, ovvero l'approvazione del TTIP, negli accordi segreti tra UE e USA, che prevede un ulteriore allargamento di questo mercato e l'adeguamento delle norme europee a quelle statunitensi, il che produrrà un'ulteriore pressione per le aziende europee e per i consumatori. Se l'unione tra i popoli europei, che rimane per noi il modello socio-economico da perseguire e in cui crediamo, non riesce a darsi un'identità, fuori dai giochi di predominio della finanza globale, non c'è futuro. O meglio, il futuro è già qui: ci aspettano un incremento dei problemi migratori, un'ulteriore riduzione dei salari e degli stipendi ed una progressiva trasformazione del tessuto economico (da piccole e medie imprese verso multinazionali e grandi aziende, capaci di investire ovunque e di convincere la politica a supportare qualsiasi assurdo piano di penetrazione economica). Questo sistema semina già povertà, crisi economica e debito pubblico galoppanti. Questi sono i motivi che ci spingono a votare no a questo scellerato Accordo di associazione.
2015-11-26	PD	FattoriniEmma	Il Titolo IV, il più corposo, disciplina gli scambi e le questioni commerciali e delinea i confini dell'area di libero scambio, contemplando, fra 1'altro, norme per l'accesso al mercato, la soppressione di gran parte dei dazi doganali e misure anti- dumping per la tutela della proprietà intellettuale e delle indicazioni geografiche. Il Titolo V disciplina la cooperazione economica, prevedendo norme atte a facilitare il dialogo economico fra le parti, la gestione delle finanze pubbliche e la fiscalità. Nel Titolo VI vengono annoverati i settori di possibile cooperazione bilaterale (trasporti, energia, tutela ambientale ed altro), mentre il Titolo VII reca norme in materia di assistenza finanziaria e disposizioni antifrode e in materia di controllo. Da ultimo, il Titolo VIII reca disposizioni generali e finali, prevedendo lo svolgimento di incontri periodici a livello ministeriale, la creazione di un consiglio e di un comitato di associazione, nonché la promozione di un comitato parlamentare per lo scambio di vedute fra i rispettivi Parlamenti. Gli oneri economici per l'Italia vengono quantificati complessivamente in circa 10.000 euro annui, a decorrere dall'anno 2016. Si tratta, dunque, di un Accordo dal forte valore politico e, pertanto, si propone l'approvazione da parte dell'Assemblea del provvedimento in esame.
2015-11-26	PD	MaranAlessandro	Il Titolo VI (articoli da 27 a 51), disciplina la collaborazione per lo sviluppo socio-economico, con riguardo a temi che vanno dalle migrazioni all'istruzione, dalla sanità all'ambiente, dall'agricoltura alla parità di genere. Di rilievo anche la cooperazione e i programmi di assistenza in materia di residuati bellici, diritti umani, organizzazioni non governative, cultura, energia e piccole e medie imprese.
2015-12-01	LN	ArrigoniPaolo	La Conferenza di Parigi COP21 vede un'altissima partecipazione di Paesi della comunità internazionale sia quelli industrializzati sia quelli emergenti ed in via di sviluppo. Tutti condividono - e chi non lo farebbe? - l'obiettivo diretto a contenere e a ridurre le emissioni di anidride carbonica in atmosfera per contrastare il riscaldamento globale ed i cambiamenti climatici, contenendo entro la fine del secolo l'aumento della temperatura media entro due gradi rispetto ai livelli preindustriali. L'allarme lanciato dal Gruppo intergovernativo di esperti sul cambiamento climatico, il cosiddetto IPCC, è da prendere in seria considerazione: se non si interviene in fretta, i mutamenti del clima produrranno effetti gravi, estesi ed irreversibili sulla popolazione e sugli ecosistemi del mondo intero, determinando l'aumento della frequenza e dell'intensità di fenomeni estremi, come la siccità (con desertificazioni), come tifoni, alluvioni e tornado, eventi da tempo ormai avvertiti anche nel nostro Paese. Si tratta di impatti che l'umanità deve affrontare, imputabili sia a cause naturali, più volte verificatesi in passato nella storia del pianeta, sia all'azione dell'uomo. In tema di politiche di mitigazione finalizzate alla riduzione delle emissioni di gas serra e di politiche di adattamento volte a minimizzare gli impatti derivanti dai mutamenti del clima, c'è la consapevolezza di assumere impegni ben più importanti e maggiori di quelli comunque significativi assunti a livello di politiche dell'Unione europea con il cosiddetto pacchetto clima-energia 20-20-20, poi aggiornato nell'ottobre 2014 con la direttiva UE 27, con il Pacchetto clima-energia 2030. Questi protocolli europei hanno rappresentato la naturale evoluzione del protocollo di Kyoto, che aveva la scadenza naturale al termine del 2012, un accordo internazionale ma di natura volontaria, che pur essendo stato sottoscritto nel dicembre 1997, durante la Conferenza di Kyoto, entrò in vigore solo nel febbraio 2005, dopo la ratifica del protocollo da parte della Russia. Gli sforzi profusi in questi anni da parte dei Paesi dell'Unione europea sono stati importanti per la progressiva diminuzione delle emissioni di anidride carbonica, nonostante la crescita del prodotto interno lordo. Tuttavia, questi sforzi hanno scarsi effetti sul clima globale se non accompagnati dagli sforzi dei Paesi maggiormente responsabili degli incrementi dei volumi di emissione di gas serra. Lo diciamo perché nell'entusiasmo generale non è affatto scontato che alla fine della Conferenza di Parigi si giunga ad un accordo globale con obiettivi vincolanti per tutti, soprattutto da parte di quegli Stati che in passato si sono dimostrati negativi rispetto agli accordi internazionali e che stanno già facendo degli opportuni distinguo. Ci preme sottolineare, poi, come il perseguimento degli obiettivi di contrasto ai cambiamenti climatici non può prescindere da una seria analisi della loro sostenibilità economico-finanziaria, soprattutto con riferimento all'impatto sui sistemi produttivi. Tale necessità è tanto più evidente in considerazione degli scenari macroeconomici internazionali che vedono le imprese italiane ed europee competere con quelle di altre aree geografiche meno impegnate e, dunque, con minori oneri da sostenere fino ad ora nel perseguimento degli obiettivi della lotta ai cambiamenti climatici. È per questo che occorre adottare strategie che stabiliscano parità di condizioni concorrenziali per le imprese a livello internazionale, ma anche strategie di flessibilità che evitino la perdita di competitività per le imprese europee, con il rischio di indurle alla delocalizzazione, con conseguente riduzione dell'occupazione (già precaria nel nostro Paese). Le considerazioni svolte valgono a maggior ragione per il nostro Paese, caratterizzato da un sistema produttivo con prevalenza di imprese di piccola e media dimensione. Con la mozione presentata, il Gruppo Lega Nord e Autonomie chiede al Governo di impegnarsi in diverse richieste, molte delle quali comuni alle altre mozioni presentate. Penso, ad esempio, al fatto che l'accordo da promuovere deve essere globale, durevole (cioè con obiettivi scadenzati nel lungo termine), trasparente (cioè con impegni e risultati verificabili e comparabili) e vincolante per la riduzione delle emissioni, con obiettivi realistici che dovranno essere rispettati da tutti i Paesi aderenti. È fondamentale promuovere investimenti per lo sviluppo dei trasporti puliti e dei sistemi di mobilità sostenibili, promuovendo investimenti in innovazione tecnologica, per l'efficientamento ed il risparmio energetico di edifici ed impianti sia pubblici, che privati, nonché per la ricerca e lo sviluppo delle fonti di energia rinnovabile per la produzione di energia elettrica e di calore. A tal fine, occorre, da un lato, consolidare meccanismi di incentivazione coerenti con le più avanzate esperienze europee (nell'ambito però di un quadro normativo certo a tutela degli investimenti di settore) e, dall'altro, avviare iniziative di rimozione degli incentivi e dei sussidi, diretti ed indiretti, all'uso di combustibili fossili. Oltre al perseguimento dei predetti obiettivi, chiediamo all'Esecutivo di far propri anche i seguenti impegni, ritenuti significativi dalla Lega Nord. In primo luogo, nel negoziato devono essere fatti valere fino in fondo i legittimi interessi nazionali, esigendo che vengano valorizzate le esperienze industriali e tecnologiche italiane di eccellenza e chiedendo, nell'interesse soprattutto delle industrie italiane chiamate ad un impegno di investimento consistente, un'adeguata possibilità di ricorso ai meccanismi flessibili, nonché misure calibrate sulle esigenze delle piccole imprese e sul rapporto tra costi e benefici. In secondo luogo, è importante lasciare libertà ai Paesi dell'Unione europea nel determinare il proprio specifico mix tra efficientamento energetico e ricorso alle energie rinnovabili, ai fini del raggiungimento degli obiettivi che deriveranno dalla Conferenza COP21 di Parigi. Infine, per concludere, non può mancare la richiesta per il miglior investimento per il nostro futuro, cioè prevedere specifici cicli di approfondimento nelle scuole di ogni ordine e grado per dare agli studenti le informazioni sui cambiamenti climatici in atto, sulle loro cause e sugli effetti potenziali, nonché sui comportamenti, anche individuali, in favore del risparmio delle risorse naturali.
2015-12-01	LN	ConsiglioNunziante	Signor Presidente, i leader del mondo si sono incontrati a Parigi per parlare di clima, ma poi hanno parlato di altro e, soprattutto, della crisi in Medio Oriente, con al centro la questione del terrorismo e le crisi diplomatiche a vario titolo. Figuriamoci come saranno stati concentrati sull'argomento ambientale. E farebbero bene a parlare, in una riunione ad hoc, anche di quei quattro pirla che non hanno perso occasione per fare casini e distruzioni, proprio in una capitale ancora scossa dagli attentati del 13 novembre. Proprio mentre si celebrava il minuto di silenzio per ricordare le vittime degli assalti, a place de la Republique scorrevano scene di guerriglia urbana. Chissà se, con un accordo fatto bene e serio, si possa arrivare a una diminuzione di questi delinquenti con un programma 30-30-30, e con la loro eliminazione del 30 per cento ogni anno per tre anni, e magari a stoccarli da qualche parte, proprio come si fa con la CO₂. Se a Parigi si definiranno gli obiettivi di riduzione delle emissioni, ma non i piani di azione e le politiche conseguenti, che andrebbero applicate come si deve da tutto il mondo che sta partecipando alla riunione, i primi non saranno mai raggiunti. Smettiamola anche di raccontare la storia che noi siamo belli e bravi. Le procedure di infrazione che riguardano l'ambiente nel nostro Paese sono ancora tutte aperte e il problema della terra dei fuochi e degli inceneritori non è stato ancora risolto. In questo quadro, ieri, 30 novembre, è iniziata a Parigi la COP21, la Conferenza delle parti della Convenzione quadro delle Nazioni Unite sui cambiamenti climatici, che si concluderà l'11 dicembre. I 195 Paesi aderenti alla Convenzione quadro delle Nazioni Unite e all'Unione europea sui cambiamenti climatici hanno il compito di portare avanti i negoziati tra Paesi per cercare di definire obiettivi vincolanti diretti a contenere e ridurre le emissioni di anidride carbonica in atmosfera per contrastare il riscaldamento globale e i cambiamenti climatici. L'obiettivo di questa Conferenza è arrivare ad un accordo universale sul clima che limiti le emissioni di gas serra responsabili del riscaldamento del pianeta. L'obiettivo è altresì di passare da una mondializzazione fondata sulla competizione ad un modello basato sulla cooperazione, dove sarà più redditizio proteggere che distruggere. L'intento è quello di definire un percorso credibile che consenta di contenere l'aumento del riscaldamento terrestre al di sotto dei due gradi, ma sarebbe auspicabile anche solo un grado e mezzo. Bisognerà quindi prevedere una valutazione periodica dei progressi effettuati con delle tappe ogni cinque anni ed un meccanismo di eventuale correzione. L'accordo dovrà essere universale, diversificato per poter tener conto dei diversi livelli di sviluppo e soprattutto dovrà essere vincolante. Per ottenere risultati in materia di contenimento del riscaldamento globale serve anche che tutti i Paesi, a cominciare da Cina, India e Sudafrica, ma anche le Americhe si comportino allo stesso modo e raggiungano gli stessi risultati in termini di impegno ecologico. Dall'appuntamento della COP21 è attesa l'adozione di un nuovo accordo globale che includa tutti i Paesi della comunità internazionale, sia quelli industrializzati come Stati Uniti e Unione europea, sia quelli emergenti o in via di sviluppo, come Cina e India, che hanno considerevolmente aumentato le loro emissioni negli ultimi anni. Se l'Unione europea rappresenta il 9 per cento delle emissioni rilasciate sulla terra con una percentuale in calo, gli Stati Uniti e la Cina rappresentano rispettivamente l'11 e il 25 per cento delle emissioni rilasciate sul pianeta. In vista della Conferenza, tra le indicazioni arrivate dai media, sembra che l'amministrazione americana intenda ridurre tra il 26 e il 28 per cento l'anidride carbonica entro il 2025 rispetto ai livelli del 2005 e che il Giappone abbia promesso una riduzione delle emissioni del 26 per cento rispetto al 2013 entro il 2030, mentre tra i Paesi in via di sviluppo sembra che il Messico sostenga di riuscire a ridurre l'anidride carbonica del 22 per cento entro il 2030 rispetto ai livelli attuali. La Cina si è offerta di limitare il proprio picco di emissioni di anidride carbonica entro il 2030 e di incrementare, entro questa data, il consumo di energia primaria pulita fino a raggiungere il 30 per cento del totale. Dalla COP21 ci si attende quindi un'adesione vincolante anche da parte di Stati che in passato si sono dimostrati negativi rispetto agli accordi internazionali, con l'obiettivo di contenere entro la fine del secolo l'aumento della temperatura media globale al di sotto dei due gradi. La Commissione europea, il 25 febbraio 2015, ha presentato al Parlamento e al Consiglio una posizione unitaria, per affrontare il cambiamento climatico globale oltre il 2020, anche in considerazione della posizione da protagonista assunta dall'Unione europea in materia di clima. Alla conferenza delle Nazioni Unite a Lima COP20, per raggiungere l'obiettivo a lungo termine di una riduzione di almeno il 60 per cento delle emissioni di gas serra entro il 2050 (rispetto al 2010), si è deciso di consentire di raggiungere l'obiettivo dei due gradi. Signor Presidente, le chiedo di poter consegnare il testo del mio intervento, che è discretamente lungo, dato il poco tempo a disposizione, vista anche l'importanza dell'argomento. Terrei però a precisare, in conclusione, come tali sforzi abbiano scarsi effetti sul clima globale se non accompagnati dagli sforzi dei Paesi maggiormente responsabili dell'incremento dei volumi di emissioni di gas serra come gli Stati Uniti e soprattutto la Cina. È chiaro, poi, che è impensabile credere di poter far pesare sulle spalle dei Paesi emergenti le nuove tecnologie per l'abbattimento del gas e del CO₂, ma è anche impensabile che una Cina che pensa di raddoppiare o addirittura triplicare la produzione nei prossimi dieci-quindici anni possa mantenere lo stato di inquinamento che la sta caratterizzando in questi anni. Inutile anche dire come, con una cadenza quasi regolare, si abbia a vedere gente che gira con la mascherina giusto per enfatizzare alcune questioni che riguardano proprio l'inquinamento. Penso che l'Italia stia sicuramente facendo la sua parte. Per le nostre imprese è però impensabile competere se non vengono messe nella condizione di poter ben interpretare il proprio compito all'interno della società economica, diminuendo l'inquinamento (parlo dell'edilizia, del comparto auto e delle acciaierie). È chiaro che se le imprese italiane non verranno messe in condizione di competere in modo sinergico con quelle degli altri Stati, andranno incontro ad un deficit enorme perché si troveranno a competere con aziende che hanno un sistema completamente diverso di mettersi a norma. Per raggiungere questi obiettivi è necessario sviluppare operazioni dirette alle piccole e medie imprese, al rilancio degli investimenti e dell'edilizia, al miglioramento dell'efficienza energetica e della sostenibilità ambientale dei processi produttivi, nonché allo snellimento e alla semplificazione delle procedure di autorizzazione degli impianti che utilizzano fonti di energia rinnovabili. La mozione presentata è molto complessa e abbraccia l'intera problematica che, potenzialmente, si dovrebbe discutere in questi giorni a Parigi. Come tempistica, pensiamo di essere forse in ritardo, in quanto le nostre mozioni, se anche verranno modificate, avrebbero dovuto costituire la base di quanto il nostro Presidente del Consiglio dirà in quella sede e non essere solamente oggetto di discussione in Senato, giusto per fare un po' di accademia. Probabilmente ciò non accadrà e noi produrremo una serie di documenti che rimarranno agli atti. Negli ultimi anni si sono svolti una serie di incontri - da quello di Montego Bay, a quello di Copenaghen - che hanno prodotto dei bellissimi documenti che sono però fondamentalmente rimasti sulla carta, privi di un costrutto e di una finalità ben precisi.
2015-12-01	M5S	CioffiAndrea	In effetti, il problema legato all'uso di combustibili fossili parte da lontano, da quando il Club di Roma iniziò a parlare di queste cose; da quando, dopo la crisi del Kippur, vivemmo le giornate dell' austerity, e magari qualcuno più anziano lo ricorda. Ricordiamo un bellissimo scritto di Ivan Illich dove si parlava di energia ed equità. Forse dovremmo ricordare tutto questo. In ogni caso, il problema è probabilmente connesso al fatto che in Italia manca un reale piano industriale. Sembra che si tratti di una cosa diversa rispetto al problema del clima e invece è completamente connessa, perché è il modello di sviluppo e il piano industriale di cui prima ha parlato anche il senatore Mineo che dovremmo modificare. D'altra parte, l'Italia si riconosce per alcuni passi di grande e lungimirante intelligenza industriale. Per esempio, a proposito del fotovoltaico, possiamo ricordare la storia di Eurosolare, che era un'azienda della ENI che noi abbiamo distrutto prima di partire con gli incentivi. Forse bisognava prima avere la capacità di produrre pannelli fotovoltaici e poi partire con gli incentivi. È in questo modo che si sostiene il sistema Paese. Non parliamo poi di alcuni piccoli dettagli che, però, fanno capire il senso della questione. Ricordiamo - ad esempio - un'azienda che si chiama Turboden, che è un'eccellenza italiana, anzi un'eccellenza mondiale nel campo delle turbine OCR, e cioè a ciclo Rankine organico, per chi se lo ricorda, che è stata acquistata dagli Stati Uniti e noi non abbiamo difeso un'azienda italiana davvero brava a produrre quelle macchine. Per non parlare del cosiddetto decreto Marzano: era il 2003 e si disse che bisognava fare nuove centrali a turbogas perché erano maggiormente efficienti. Bene, abbiamo costruito 25.000 megawatt di nuove centrali a turbogas senza chiudere le vecchie e, quindi, adesso ci troviamo con il doppio della capacità produttiva nel Paese. Forse dovremmo partire dalla storia per capire quanti errori abbiamo fatto. E, forse, adesso potremmo prendere esempio dalla Svezia che, nel 2005, ha previsto un piano per diventare oil free. Perché la Svezia è partita nel 2005 e noi stiamo ancora parlando di queste cose e continuiamo a sovvenzionare l'estrazione di petrolio? Perché non ci occupiamo del problema dei trasporti, che rappresenta uno dei grandi settori dei quali non si parla mai? Forse è difficile occuparsene? Eppure, basterebbe anticipare l'attuazione della direttiva DAFI, che dovrebbe essere recepita dall'Italia entro l'ottobre 2016, per iniziare a modificare il modello di trasporto. Per non parlare di cosa vorrebbe dire, in termini di riduzione dei trasporti e quindi di spostamenti di auto, fare finalmente il sistema a fibra ottica in questo Paese. Per non parlare del fatto che abbiamo una grande capacità di stoccare energia elettrica con i famosi impianti di pompaggio che, quando fu separata Terna da ENEL, furono assegnati ad ENEL. E, allora, avevamo una capacità di pompaggio di 8 terawattora e adesso siamo ad 1,4. Cosa potremmo fare? Potremmo fare generazioni distribuite e, quindi, iniziare a produrre nelle case. Potremmo parlare di solare termico intervenendo sul residenziale o anche con i sistemi a lenti di Fresnel per produrre acqua a 180 gradi che va nei processi industriali. Insomma, sarebbero tante le cose da fare ma, a livello globale, forse dovremmo insistere per avere una carbon tax mondiale e stabilire che chi emette anidride carbonica deve pagare più di chi non la emette. Forse è questo l'unico modo in cui veramente potremmo intervenire a livello globale ed è quanto bisognerebbe fare a COP21. Ma ho molti dubbi sul fatto che l'Italia possa dire qualcosa in merito.
2015-12-01	M5S	NugnesPaola	O delle esenzioni sulle accise o dei costi in bolletta per le agevolazioni alle lobby degli idrocarburi, e delle agevolazioni alle imprese più energivore per mantenerle competitive? Devo dire qui ancora che in Italia chi consuma più energia paga di meno e che non c'è nessuna differenziazione economica tra chi si approvvigiona alle fonti fossili o a quelle rinnovabili. E che le rinnovabili fotovoltaiche sono state affossate lo dobbiamo ripetere? Si perché ricordo che a causa di precisi provvedimenti legislativi dal 2011 al 2014 gli impianti fotovoltaici e eolici installati in Italia sono crollati: si è passati da 10.663 a 733 megawatt nel 2014 e le prospettive del 2015 sono ancora peggiori, e insieme è crollata un'industria in espansione. Intanto ci si affanna intorno a questo limite dei due gradi, al di sotto del quale si vorrebbe contenere il surriscaldamento globale entro il 2050, ma sappiamo bene tutti che la letteratura scientifica degli ultimi anni, con a capo il metereologo Henderson, ci dicono che due gradi sono un obiettivo azzardato poiché rappresentano il confine tra danno pericoloso e molto pericoloso, e che stare sotto i due gradi potrebbe non essere sufficiente, cosa che noi dicemmo anche l'anno scorso e l'anno prima ancora. Restare sotto i due gradi è darsi una meta che potrebbe anche non essere raggiunta e con obiettivi non vincolanti, o non vincolanti per tutti, non sarà raggiunta e potrebbe anche essere insufficiente. Non mi sembra un buon modo di procedere. Ma già a poche ore dall'avvio a Parigi della conferenza COP21, la Commissione europea è convinta che l'accordo globale sarà raggiunto che conterrà degli impegni vincolanti e che si muoverà su un processo dinamico di revisione quinquennale. Questa potrebbe essere una soluzione, se davvero vi si arrivasse. Intanto, però, gli USA sono contrari ad un accordo vincolante, ed il Giappone ancora scalpita che non si possono vincolare i Paesi emergenti a moderare l'uso delle tecnologie più inquinanti e l'uso degli idrocarburi. Sebbene ci sia il consenso dì oltre 190 Paesi, anche di molti Paesi in via di sviluppo, ciò non sarà sufficiente se il Giappone e gli USA non prenderanno degli impegni vincolanti. È necessario che a Parigi l'azione sia globale e vincolante, da subito. Il surriscaldamento globale è accertato dagli anni Cinquanta: il riscaldamento degli oceani, la riduzione della calotta artica, l'innalzamento dei mari, la perdita di terreni coltivabili, i fenomeni meteorologici estremi (come l'uragano Katrina, che è costato 105 miliardi di dollari). Ma lo stesso Obama, che a settembre 2015 ha ammesso che i cambiamenti climatici sono molto più veloci di quello che si era previsto e che in queste ore si batte il petto, accettando la responsabilità del grande inquinatore pentito, non accetta impegni vincolanti. L'ultimo rapporto del Gruppo intergovernativo sul cambiamento climatico certifica un aumento della temperatura media di 0,81 gradi. Dal 2000 al 2010 ogni anno abbiamo immesso nell'atmosfera un miliardo di tonnellate di gas serra in più. Il nostro carbon budget è stato calcolato in soli diciassette anni. È stato valutato dall'IPCC che a questi ritmi per il 2100 avremo un aumento della temperatura tra i 3,7 e i 5 gradi, ma potrebbe essere anche più alto, a causa di quell'effetto domino, perché quegli stessi elementi che in questo momento sono dei dissuasori del surriscaldamento, superata una certa soglia, potrebbero diventare dei moltiplicatori. Pensiamo, ad esempio, alle foreste che, nel momento in cui si vengono a innescare degli incendi boschivi, fanno aumentare il surriscaldamento, agli oceani che, con l'acidificazione, diventano essi stessi un motivo per il surriscaldamento o allo scioglimento della calotta. Questo si chiama runaway effect, ovvero l'accelerazione di quelli che erano elementi mitigatori. Io mi chiedo: se anche verranno questi impegni vincolanti, se anche si ascolterà l'ENEA, che dice che è tecnicamente possibile e quindi politicamente ed economicamente doveroso riconvertire il 90 per cento della produzione energetica alle fonti rinnovabili, cosa farà il nostro Paese? Si accontenterà di aver fatto bene il compitino sulle rinnovabili al 27 per cento? E poi si rimetterà in coda per le prossime sanzioni europee se gli accordi saranno vincolanti e se saremmo costretti a recepirli? Una vera carbon tax contro il fallimento dell' emission trading, ossia dello scambio delle quote di emissioni di gas ad effetto serra (che vede tra i beneficiari anche le aziende più energivore), oppure la rinuncia agli incentivi diretti e indiretti alle fonti fossili, che ammontano a circa 12 miliardi all'anno, come ci vedranno posizionati?
2015-12-01	PD	DallaZuannaGianpiero	L'Italia e l'Europa hanno tutto l'interesse a diventare leader nella ricerca sulle energie rinnovabili e sul risparmio energetico in tutte le loro accezioni. Lasciatemi fare due brevi esempi: abbiamo bisogno di sistemi di stoccaggio dell'energia meno costosi, che durino più a lungo e che nello smaltimento inquinino di meno. Senza questo salto tecnologico l' automotive elettrico sarà una splendida utopia da ricchi, mentre solare ed eolico avranno sempre un carattere ancillare a causa della loro variabilità, dovuta alla disponibilità del vento e del sole. La ricerca, però, deve procedere anche su versanti meno diretti d'innovazione, forse più di processo che di prodotto. Ad esempio, un mondo di rifiuti zero può uscire dall'utopia solo se si procederà seriamente verso l'economia circolare, attraverso una puntuale attività di modifica continua all'interno delle aziende, per costruire prodotti che a fine vita siano facilmente riutilizzabili e riciclabili. Quest'attività di ricerca ha bisogno di essere incentivata, promossa e premiata, prima di tutto grazie a incentivi e disincentivi fiscali. Per inciso, l'effetto degli incentivi alla produzione di prodotti innovativi è meno controverso rispetto agli incentivi al consumo di energie rinnovabili; infatti, questi ultimi, un po' paradossalmente, possono lavorare contro l'efficienza e l'innovazione. L'energia solare costa meno in Texas, dove non è incentivata, rispetto alla California, dove invece gode di sostanziosi incentivi. Inoltre, Italia ed Europa dovrebbero impiegare nella attività di ricerca ingenti quantità di capitali pazienti che solo gli Stati possono permettersi di mettere in campo; anzi, nel nostro contesto questo compito spetta forse ancor più all'Europa che all'Italia. Cina e Stati Uniti stanno investendo capitali enormi in questo campo, Italia ed Europa sono più indietro. Il coraggio deve essere, invece, prima di tutto politico. Non è sufficiente affermare - dicendo il vero - che l'Italia ha già fatto molto, che è all'avanguardia sulla produzione di energie rinnovabili. Infatti, proprio la nostra posizione di leadership ci dà maggiori responsabilità per non abbandonare questa strada. Un mondo a rifiuti zero e con drastica riduzione delle emissioni di CO₂ è poco compatibile con il mantenimento di centrali a carbone, con la costruzione di nuovi inceneritori, con politiche che non disincentivano il traffico privato nelle nostre città, con il sostegno alle attività di trivellazione per idrocarburi solidi nei mari italiani. Anche con riferimento al gas, è chiaro che si tratta di una soluzione di passaggio indispensabile e relativamente ecologica nei prossimi decenni, ma da abbandonare in una prospettiva di zero emissioni nell'orizzonte di questo secolo. Questa prospettiva dovrà inverarsi nei prossimi anni in misure coerenti e in qualche caso drastiche, incentivando - ad esempio - la raccolta spinta dei rifiuti riciclabili, con riduzione sempre più drastica del rifiuto da incenerire e da mandare in discarica; oppure accelerando la procedura di chiusura delle centrali a carbone e rendendo finalmente possibile la cessione diretta ad altri utenti delle energie rinnovabili in una prospettiva di smart grid. Non credo che queste prospettive siano deleterie per lo sviluppo nazionale. Al contrario, l'Italia, grazie al suo multiforme e vario sistema manifatturiero, ha tutte le carte in regola per porsi in posizione di avanguardia nella produzione di rifiuti di materie prime e seconde e nell'utilizzo sempre più esteso delle rinnovabili. Ma tutto ciò sarà possibile solo se la nostra attività legislativa sarà coerentemente indirizzata verso questa direzione. Qualcosa si è iniziato a fare con il collegato ambientale alla legge di stabilità del 2014, recependo tutte una serie di direttive europee per l'interscambio energetico tra gli Stati e su altre tematiche legate all'energia e al recupero dei rifiuti, confermando gli incentivi al risparmio energetico nelle ristrutturazioni edilizie e incentivando l'uso dell'energia elettrica in buona parte proveniente da fonti rinnovabili rispetto a quella direttamente e interamente prodotta da fonti fossili. Ma la strada è ancora lunga. Il mondo sarà ancora vivibile tra qualche decennio se ricerca scientifica e tecnologica e coraggio politico sapranno camminare fianco a fianco. Il riscaldamento globale ci ha fatto capire che è bene abbandonare i piccoli calcoli e i ragionamenti di corto respiro ponendoci in modo nuovo davanti al mondo. Per la prima volta il mondo è di fronte ad una sfida che si vince o si perde tutti assieme: Paesi ricchi e Paesi poveri, borghesia, classi medie e classi popolari. Il Parlamento italiano sappia mandare all'Europa, al Governo e al Paese un chiaro segnale in questa direzione.
2015-12-01	PD	PuppatoLaura	Non ci sono solo luci. Nel 2015, come Paese, abbiamo invertito un trend decennale: per la prima volta dal 2005, abbiamo avuto un aumento di energie fossili per l'elettricità; la crescita economica ha messo in pista 200.000 auto in più; c'è una ripresa del mercato immobiliare; abbiamo avuto l'estate più calda che si ricordi; c'è un forte calo della produzione di energia elettrica da idroelettrico, eolico e solare. Inoltre, dopo essere stati, nel 2011, Paese leader nel mondo con una potenza installata da fonti rinnovabili di 11.000 megawatt, siamo passati, nel 2014, a soli 750 megawatt, il che vuole dire che, evidentemente, dobbiamo tornare ad incrementare le energie rinnovabili che il nostro Paese può mettere in campo Ricordo poi che 64 tra imprese e associazioni di impresa hanno firmato un appello chiedendo l'istituzione della carbon price, cioè la carbon tax. Ciò significa che non abbiamo più l'ambientalismo di un tempo, che semplicemente chiede di procedere con una valutazione economica e fiscale che metta in luce la necessità di gravare le realtà industriali o comunque produttive che intendono fruire ancora di fonti fossili. Abbiamo piuttosto una richiesta ormai trasversale e generale di una politica che distingua le imprese, le realtà civili ed i Comuni virtuosi da coloro che non lo sono. Negli ultimi vent'anni le emissioni a livello mondiale sono incrementate del 60 per cento. Sappiamo che l'anidride carbonica funziona da filtro: arriva la radiazione solare e determinati gas trattengono la luce riflessa dalla lunghezza d'onda dell'infrarosso. Fino a un certo punto, l'anidride carbonica è stata benefica perché ha interrotto anche le ere glaciali. Ma dal 1990 la quantità di anidride carbonica è aumentata del 66 per cento e oggi abbiamo superato, dal 2013, 400 parti per milione. Stiamo parlando di una piccola striscia di spazio che si chiama atmosfera, lunga solo 1.000 chilometri, che rispetto alle dimensioni dell'universo è un soffio, un nulla, ma va tenuta in considerazione perché è ciò che ci permette di esistere come pianeta terra. Ebbene, non possiamo permetterci di comportarci come le rane, che non saltano fuori dalle pentole quando si accende il fuoco perché non si accorgono del pericolo. Il nostro patrimonio genetico deve metterci nella condizione di concepire mutazioni epocali con dimensioni e velocità adeguate a cambiamenti climatici che, per la loro estrema forza e violenza, ci chiedono di mutare il nostro meccanismo mentale. Non possiamo più permetterci di continuare a spendere 500 miliardi l'anno, secondo fonti OCSE, per dare contributi alle fonti fossili, né raggiungere i 1.900 miliardi che abbiamo raggiunto complessivamente per indennizzi di natura diversa in funzione del prelievo dello stock di fonti fossili. L'emissions trading system (ETS) non è mai stato capace da solo, con soli 7 dollari per le emissioni inquinanti, di realizzare una politica coraggiosa per target vincolanti. Dobbiamo per forza partire da quello che diceva Einstein, e cioè che ogni crisi è un'opportunità ed uno straordinario fattore di sviluppo. La cultura e la conoscenza sono i veri motori del cambiamento, la partecipazione alla politica dei migliori sia dunque capace di un esempio. Con questa mozione chiediamo di non concedere più al mondo di mettere un bambino che nasce oggi a Pechino o a Shangai nella condizione di fumarsi 40 sigarette al giorno, come quelle che effettivamente fuma grazie al massiccio inquinamento ambientale. Dobbiamo prevedere che l'economia circolare diventi il sistema più conveniente, il più intelligente e il più capace di attivare innovazione e ricerca, proprio perché l'uomo ha dimostrato di essere capace di poterlo fare. Dobbiamo impedire che si perda una quantità di boschi che sarebbe di per sé capace di ridurre di notevole entità quelle 400 parti per milione che abbiamo di anidride carbonica rispetto all'aria. Occorre quindi procedere in tre direzioni. In primo luogo, a livello mondiale, occorrono target vincolanti come quello che l'IPCC, il panel intergovernativo per i cambiamenti climatici, ha definito un target minimo, ovvero i due gradi centigradi di surriscaldamento globale. Dobbiamo poi far sì che l'Italia chieda al resto del mondo l'applicazione della carbon tax con cui finanziare rinnovabili, efficienza e ricerca. Occorre definire una vera road map di decarbonizzazione, dal settore elettrico a quello dei trasporti; prevedere valori economici adeguati alle mitigazioni e allo sviluppo tecnologico dei Paesi che hanno subìto finora il nostro benessere, spesso essendo responsabili di neppure l'1 per cento delle quote di emissioni e venendo purtroppo caricati di oneri per una percentuale ben maggiore. È necessario raggiungere e superare, anche in quei Paesi, i gap ambientali che si sono creati. PRESIDENTE. Senatrice, dovrebbe concludere. PUPPATO (PD). Sarebbe opportuna una riduzione, fino all'eliminazione, degli incentivi e dei sussidi alle fonti fossili, nonché favorire il gas naturale e, per quanto riguarda l'interno dell'Italia, rendere permanenti le politiche di incentivazione già attuate. Mi riferisco alle politiche per l'efficienza energetica degli edifici e le innovazioni aziendali, già promosse con l'ultima finanziaria, che dovrebbero essere migliorate ed incrementate con fiscalità funzionali a correggere ulteriormente la nostra economia. Concludo con un accenno al recupero del suolo. Dobbiamo limitare, fino a cancellare, l'impermeabilizzazione ulteriore con oneri suppletivi economici, proponendo leggi per l'azzeramento del consumo del suolo agricolo, promuovendo le rigenerazioni urbane, le promozioni di rimboschimento e le aree verdi urbane, per la loro capacità di offrire qualità di vita e di assorbire le polveri inquinanti. Credo che dobbiamo guardarci da due cose in questa sede, oggi: la disperazione senza scampo e la speranza senza fondamento. Possiamo dimostrare che, razionalmente ma anche umanamente, con le sensibilità che ci appartengono, riusciamo a mettere insieme un prodotto che sia un vero impegno per l'Italia all'interno della COP21 di Parigi.
2015-12-01	PD	PuppatoLaura	Non dico questo perché sia consolatorio e nel corso dell'illustrazione della mozione che abbiamo sottoscritto diremo quali sono secondo noi le criticità e come vorremmo che il Paese, in maniera ancora più coerente, portasse avanti politiche di efficientamento ambientale e quindi di rispetto autentico del pianeta. Lo dico perché, quando oggi si legge che ci attendiamo, da parte dei Paesi emergenti e dei Paesi disastrati e poveri del mondo, una richiesta che va dal 30 al 60 per cento di energia in più, possiamo felicemente dimostrare che, nell'arco di un tempo relativamente breve, l'Italia ha raggiunto il 66 per cento di valore «positivo» rispetto al dato del 1990. Ciò significa che possiamo permetterci di lavorare bene, insieme agli altri 191 Paesi che saranno presenti a Parigi, per risultare efficaci ed efficienti rispetto alle politiche ambientali.
2015-12-02	PD	ValdinosiMara	L'Europa si è poi impegnata in concreti passi per gli anni a venire. Penso alla riduzione del 20 per cento delle emissioni entro il 2020 e a quella del 40 per cento delle emissioni nel 2030. Certo, possiamo fare ancora di più, ma l'Europa ha dato un chiaro indirizzo allorché ha individuato, all'interno del Pacchetto europeo sull'energia, che abbiamo discusso al Senato, una serie di interventi mirati ad affrontare gli effetti negativi dei cambiamenti climatici. Questo significa affrontare tematiche quali l'uso e il consumo di suolo, la riduzione dei rischi di erosione, il miglioramento della qualità dell'aria e dell'acqua.
2015-12-15	PD	PagliariGiorgio	Si tratta di un importante riconoscimento perché la città creativa é una rete suddivisa in sette aeree: musica, letteratura, folk, design, media art, gastronomia e cinema. È stata istituita dall'UNESCO nel 2004 con l'obiettivo di creare una piattaforma internazionale fondata sulla socializzazione delle esperienze e sulla forza della creatività culturale tra città in grado di sostenere e di fare della creatività culturale un elemento essenziale per il proprio sviluppo economico, offrendo agli operatori locali una piattaforma internazionale su cui convogliare l'energia creativa delle proprie città e gettando così le fondamenta per proiettare esperienze locali in un contesto globale, con l'obiettivo di promuovere l'industria della cultura. Le città designate città creative possono condividere le proprie esperienze e sostenersi reciprocamente, valorizzando le proprie capacità ed incrementando la presenza dei propri prodotti culturali sui mercati nazionali ed internazionali. È la prima volta che una città italiana ottiene questo prestigioso riconoscimento internazionale in questo ambito. È un'opportunità molto importante perché crea condizioni di conoscenza di tutta la food valley e noi sappiamo qual è l'importanza del settore industriale agroalimentare in tutto il Paese. Questa iniziativa - che, ripeto, ha visto un contributo decisivo del Ministero dell'agricoltura e della Regione Emilia-Romagna - è un'iniziativa di cui la mia città va orgogliosa e desidero dare atto qui al Governo di quanto è stato fatto.
