2015-01-08	M5S	FucksiaSerenella	Gentilissimo sottosegretario De Filippo, la ringrazio per la consueta disponibilità, responsabilità e anche per prontezza delle risposte (altre interrogazioni si fanno molto più attendere). Le sue parole mi confortano e speriamo, quindi, di verificare che quanto disposto si realizzi e che le carenze che hanno avuto e avranno le Regioni dal punto di vista economico non penalizzino questo settore. Noi sappiamo benissimo che tanti veterinari vengono destinati alla sicurezza degli alimenti e ad altri compiti e, quindi, gli animali vengono sempre penalizzati. Penso che sia importante tenere alta l'attenzione e, quindi, provvedere e non demordere perché il nostro Paese non ha ancora raggiunto un sufficiente grado di tutela e protezione degli animali. Non mi riferisco solo alle forme di controllo e tracciabilità delle adozioni nazionali e internazionali - sicuramente anche l'anagrafica presenta delle lacune ed è quindi difficile identificare il responsabile civile e penale del benessere degli animali - ma anche ai problemi legati alla disciplina della responsabilità veterinaria, che risulta spesso approssimativa, tanto da consentire l'impunità e tanti casi di malasanità che balzano quotidianamente agli onori della cronaca, per non parlare poi delle disposizioni penali in materia di diritti degli animali. Le pene inflitte e i crimini verso gli animali, a mio avviso, sono troppo tenui per avere un effetto deterrente efficace e spero si arrivi a riconoscere dignità a questi esseri senzienti. Vorrei evidenziare due articoli del codice penale: l'articolo 624 del codice penale (furto) e l'articolo 544- bis del codice penale (uccisione degli animali). Per il furto il codice penale prevede da sei mesi a tre anni, per l'uccisione di un animale da tre a diciotto mesi. In sostanza, si rischia una pena più grave se si ruba piuttosto che se si uccide un essere senziente. Proprio in tema di perseguimento dei crimini contro gli animali mi auguro che con i decreti legislativi della legge delega n. 67 del 2014 sulla depenalizzazione e non punibilità dei reati non si facciano ulteriori passi indietro introducendo per i reati di maltrattamento degli animali addirittura la non punibilità del reo. Il Presidente del Consiglio e il ministro della giustizia Orlando sul punto nei giorni scorsi hanno dato delle rassicurazioni e confido in queste. Mi aspetto che negli schemi dei decreti legislativi che verranno presentati nelle Commissioni competenti non solo non si procederà con la depenalizzazione dei delitti contro il sentimento degli animali, ma che non si conceda neanche il salvacondotto della non punibilità per il responsabile. Inoltre, colgo l'occasione per annunciare che, come Movimento 5 Stelle, abbiamo depositato un disegno di legge che si pone l'obiettivo di uniformare ed elevare su tutto il territorio nazionale gli standard di tutela e garanzia di tutti gli animali, sia quelli da compagnia sia quelli allevati per altri scopi, e che contiene una delega al Governo per la stesura di un testo unico che rappresenti un codice dei diritti degli animali, in modo che tutta la materia sia riordinata e disciplinata. Il nostro desiderio è di cristallizzare finalmente i diritti degli animali e gli obblighi dell'uomo verso di loro e la realizzazione di quest'obiettivo rappresenta un passo in avanti importante. Confido, signor Sottosegretario, nella disponibilità e nella responsabilità che ha sempre dimostrato. A tale proposito, ci hanno invitato quest'anno ad acquistare ritmo: lei, signor sottosegretario De Filippo, di solito è già abbastanza in movimento ed abituato a correre, pertanto mi auguro che si raggiungano questi obiettivi, che sono di buon senso e facili, anche perché, come diceva Gandhi parecchi anni fa, la civiltà di un popolo si misura dal modo in cui tratta gli animali.
2015-01-13	M5S	MorraNicola	Mi è stato insegnato che a livello penale si debbono distinguere reati contro la persona, reati contro la proprietà e reati contro la pubblica amministrazione, contro ciò che è il bene comune, lo Stato, ciò che appartiene a tutti; ciò cui, in una democrazia matura, si dovrebbe essere convintamente fieri di appartenere, una comunità che promuove civiltà, cooperazione internazionale e non certamente marce che dimostrano miopia e chiusura. Ebbene, se noi diamo spazio, attraverso una sapiente regia dei mezzi di comunicazione di massa - che poi diventano mezzi di deviazione di massa - soprattutto ai reati contro la persona (che non mancano, e purtroppo non mancheranno mai nelle civiltà umane), magari produciamo una sorta di svalutazione di reati ancora più gravi, quelli, appunto, contro la pubblica amministrazione. Infatti, frodare lo Stato e pertanto sottrarre servizi ad uno che per nascita non potrà studiare perché non ha la famiglia che glielo consente, sottrarre risorse ad un malato, ad un cassaintegrato, ad un pensionato, significa operare una scelta assolutamente antidemocratica, perché viziata da un classismo. Mi riferisco al classismo che connota questa partitocrazia, quella per cui chi è cooptato, rinnegando le preferenze, perché appartiene al genos, perché è comunque nella cerchia, ce la potrà fare; chi invece non appartiene al cerchio magico, al mondo di sopra (citando Buzzi e Carminati), chi non appartiene a quel mondo dovrà continuare a stare perennemente nel mondo di sotto. Bene, credo che la politica debba anche promuovere capacità onirica; la politica deve prevedere, prevenire e preparare e non soltanto fronteggiare emergenze. Voi, però, ci avete insegnato che con le emergenze si guadagna, ci sono formidabili profitti. Ascoltavo pochi giorni fa nuovamente quelle famose intercettazioni telefoniche, in base alle quali abbiamo imparato che l'emergenza extracomunitari permette di guadagnare ben più che con il traffico di droga. Perché questi fenomeni non vengono estirpati alla radice da un tessuto democratico? Perché c'è chi fa soldi grazie a queste porcherie, grazie a queste schifezze. Perché non investiamo veramente sulla scuola, sull'istruzione, sulla cultura? Perché non promuoviamo una politica fatta di azioni reali, concrete, immediatamente tangibili? Un altro titolo della stampa odierna di questi minuti è relativo all'intervento che il nostro Presidente del Consiglio sta facendo in Europa. Che cosa sta soggiungendo Matteo Renzi? Cambiata la direzione, ora i fatti. Spiegatemi come si faccia a cambiare la direzione in assenza di fatti. Io vorrei poter registrare fatti, perché la politica deve avere l'onestà intellettuale, e pertanto anche morale, di produrre fatti e di educare con i fatti e non tanto a parole. A parole, tutte le leggi elettorali possono essere buone, se permettono di andare a governare, ma governare non significa amministrare e men che meno significa efficientare un mercato, perché c'è una bella differenza tra mercato e Stato. Purtroppo, negli ultimi decenni in Italia, come in altre parti del mondo cosiddetto avanzato, il mercato ha metabolizzato lo Stato e noi cittadini siamo stati considerati solo e soltanto in quanto consumatori. Ebbene, io penso che anche chi non consuma abbia una sua dignità morale e politica e noi tutti questo lo dobbiamo tenere a mente. Pertanto, in conclusione, una siffatta legge elettorale rinnega non soltanto le preferenze, ma accanto alle preferenze il principio di responsabilità, perché se si dà la preferenza e poi comunque non si ha la possibilità di intervenire in altro modo, questa preferenza è un artificio con cui si fa credere all'elettore di poter esercitare il proprio diritto di scelta, ma in realtà è semplicemente un meccanismo perverso per cui, con ipocrisia, si fa credere al popolo di poter scegliere, quando di fatto le scelte sono state già fatte. Si torni allora ad un sistema di preferenze accompagnato da un meccanismo che premi i meritevoli e punisca chi si sporca di immoralità. Badate, è grave, anzi gravissimo che per scelta del Parlamento italiano, perché ciò è avvenuto attraverso un voto parlamentare, si continui a garantire l'indennità di parlamentare a Francantonio Genovese, deputato del PD arrestato, condannato e, per scelta della maggioranza nella Camera in cui era eletto, tuttora pagato con i soldi degli italiani, quando poi sentiamo di casi di malasanità, quando non troviamo i soldi per ottemperare a richieste che ci arrivano dall'Europa (perché anche l'Europa ci chiede di garantire a tutti i cittadini europei un reddito di dignità, lo si fa dappertutto tranne che in Italia perché forse da quel punto di vista non siamo europei). Smettiamola poi di insistere, quasi fosse un mito positivo, sulla necessità di un premio di maggioranza. Ricordo che chi rappresentava quantomeno il vecchio PCI con scandalo parlava della cosiddetta legge truffa e quella legge garantiva, a chi otteneva almeno il 50 per cento più uno dei voti, dei seggi in più per non dover avere problemi di presenza in Aula, ma i voti conquistati nelle elezioni erano comunque la maggioranza assoluta. Questo accadeva perché si aveva rispetto del principio di rappresentanza. La democrazia è pluralismo, è valorizzazione delle differenze e delle diversità. Voi, in occasione dei fatti scellerati accaduti in Francia, avete teorizzato sulla necessità di promuovere l'integrazione, ma l'integrazione come la si promuove se non appunto dando ascolto e dando valore a chi è diverso da noi e magari attraverso un confronto dal quale possiamo uscire cambiati noi dall'altro e viceversa?
2015-01-13	M5S	BotticiLaura	Se la riforma costituzionale deve ancora passare il referendum popolare, e il ministro Boschi ha promesso che si farà anche in caso di approvazione della riforma costituzionale con i due terzi, che legge elettorale stiamo facendo? La clausola che fissa l'entrata della legge elettorale solo dopo il referendum è una buffonata. Se i cittadini bocceranno la riforma, che si fa? Non si va più a votare? Le Camere rimangono in carica a vita? Si fa una legge nuova per entrambe le Camere? Non è dato saperlo. Ma, tranquilli, l'unico problema che circola nei palazzi è garantire il diritto alla pensione ai futuri ex parlamentari di questa legislatura, anche se non si raggiungono i 5 anni. Il Governo poi assicura che ci saranno grandi risparmi sul bilancio del Senato. Vorrei ricordare che il bilancio del Senato ha dei costi fissi, tra cui le pensioni degli ex parlamentari, che sono pari a 81 milioni circa, e degli ex dipendenti, pari a 121 milioni. Le indennità dei parlamentari hanno un costo di 41 milioni circa e i rimborsi spese un costo di 36 milioni; inserendo anche i viaggi, arriviamo ad un costo totale di circa 80 milioni. Comunque anche i nuovi senatori avranno diritto a rimborsi per spostarsi, che ricadranno - secondo Renzi - sui bilanci degli enti di cui fanno parte, Comuni e Regioni, i quali già oggi faticano a dare servizi ai propri cittadini. Ma che importa? In qualche modo faranno! Venderanno l'acqua pubblica, toglieranno la sanità pubblica, i trasporti, tutti i servizi essenziali per la popolazione. Ma il problema dell'Italia sono gli 80 milioni di euro che costano i senatori? Se risparmiamo quei soldi, l'economia ripartirà? La disoccupazione scenderà? Spiegatecelo. Ah, no! Forse ho capito: il problema non è questo. Il problema per voi è la democrazia in Italia. I cittadini hanno ancora troppo potere, possono scegliere. Togliamo loro anche questa possibilità. Teniamoli con la faccia per terra, così la politica può continuare a fare i suoi giochi sporchi. Questo è il vostro progetto. Noi parlamentari del Movimento 5 Stelle siamo solo alcuni cittadini che hanno ancora ben chiaro che il popolo deve rimanere sovrano, come stabilito dalla Costituzione, e non ci muoveremo da qui senza dare battaglia. State tranquilli: non è ancora finita. Non sarà oggi, non sarà domani, ma i cittadini si sveglieranno e voi sarete finiti!
2015-01-20	PD	MaturaniGiuseppina	L'auspicio che da parlamentare faccio a questa Assemblea è che nel corso del 2015 possano finalmente terminare il loro iter provvedimenti importanti per ridefinire un nuovo assetto di sistema anche in tema di diritti. Penso ad esempio al disegno di legge sulle unioni civili, a quello sull'omofobia, al divorzio breve attualmente all'esame della Commissione giustizia del Senato, ma penso anche al tema importante della chiusura degli OPG. Spero e auspico, signor Ministro, che non vi sia davvero un'ulteriore proroga alla data ad oggi fissata. Su questo tema l'intero Senato, ma particolarmente le Commissioni sanità e giustizia hanno fatto un lavoro straordinario che non va vanificato. È indispensabile dunque procedere con azioni che incidano in modo percepibile sulle concrete difficoltà del sistema, ma anche nella piena consapevolezza che il corretto funzionamento della giustizia costituisce elemento fondamentale di misurazione della qualità della nostra democrazia e strumento indispensabile di sviluppo e di crescita economica. Grazie anche per la bontà che ha avuto di lasciarmi qualche minuto in più. Dichiaro il voto favorevole del Gruppo Partito Democratico alle proposte di risoluzione a prima firma del senatore Zanda e della senatrice De Petris.
2015-02-04	M5S	FucksiaSerenella	Signor Presidente, oggi è la giornata della malasanità animale. Ad istituirla sono le associazioni delle vittime della malasanità animale, ovvero quelle persone che, a causa della negligenza e dell'imperizia di alcuni veterinari e di un sistema poco regolamentato, hanno perso un affetto a quattro zampe. Queste persone oggi rivendicano i diritti dei loro amici senza voce, difendendo i loro bisogni e le loro necessità di esseri senzienti. Reclamano per gli animali il diritto a prestazioni sanitarie conformi ai livelli minimi essenziali e ad un accertamento di responsabilità nel caso sia l'errore umano a determinarne la morte o la lesione alla loro integrità fisica. Il filosofo Peter Singer, affrontando la questione animale, affermava: «Quale che sia la natura dell'essere, il principio di uguaglianza richiede che la sua sofferenza sia valutata quanto l'analoga sofferenza di un altro essere». Se misuriamo il grado di tutela degli animali nel nostro ordinamento, usando come metro proprio questa massima, le conclusioni sono abbastanza amare. La modernità vive una strana contraddizione: riteniamo gli animali simili a noi, quando ce ne serviamo, attraverso la sperimentazione, per provare su di essi tutto ciò che può far bene o male al nostro organismo, ma li giudichiamo diversi da noi, quando si tratta di riconoscere loro dei diritti. Questa condizione, come ho più volte ribadito in quest'Aula, è resa evidente in tanti campi: dal diritto penale, dove le sanzioni contro il «sentimento animale» sono poco repressive, al diritto civile, in cui gli animali sono assimilati addirittura a res. In ambito sanitario purtroppo la situazione non cambia. Infatti, nel nostro Paese la sanità animale non è proprio all'avanguardia sopratutto a livello normativo, in cui persistono vuoti di disciplina su aspetti importanti. In particolare, non sono fissati i livelli minimi di assistenza sanitaria e anche sul tema della responsabilità professionale del veterinario il terreno è lacunoso, per usare un eufemismo. Per citare alcuni esempi, non ci sono obblighi per il veterinario di conservare i referti, un proprietario non può pretendere il rilascio della cartella clinica, non esiste l'obbligo del consenso informato in caso di interventi anche rischiosi sugli animali, non vi sono requisiti, anche in termini di strumentazione, per l'apertura di uno studio veterinario. Mi fermo, ma l'elenco potrebbe proseguire. In poche parole, non abbiamo un quadro normativo chiaro, puntuale, in grado di garantire nei confronti degli animali tutele a diritti essenziali come quello alla salute, che dovrebbe essere riconosciuto a tutti gli esseri viventi. Approfitto di questa giornata dedicata agli animali per chiedere la calendarizzazione del nostro disegno di legge in materia di tutela e protezione degli animali, già annunciato in questa Aula. Nella nostra proposta legislativa la sanità animale è disciplinata in diversi aspetti, ma sopratutto vengono fissati precisi obblighi per la professione veterinaria e imposti standard minimi per la qualità delle prestazioni sanitarie erogate. Ritengo che l'ammodernamento di questo Paese possa avvenire solo evolvendosi sul piano dei diritti, a cominciare con la protezione dei più deboli, in particolare di quelli che non hanno voce.
2015-02-17	M5S	FucksiaSerenella	Colleghi, intervengo in merito alla notizia della neonata Nicole, morta a poche ore dal parto a Catania, in circostanze le cui dinamiche dovranno essere approfondite in maniera attentissima per comprendere se quanto accaduto potesse essere evitato e per impedire che ciò possa succedere un'altra volta. La sanità italiana non è l'ultima della classe, come dicono in molti; certo, può migliorare, ma in complesso sembra abbia numeri buoni. Lo dico perché tutti i dati in nostro possesso convergono sul fatto che le nostre strutture ospedaliere, nella quasi totalità dei casi, permettono alle donne di diventare madri in sicurezza, offrendo loro tutto il necessario per partorire in salute. Al contempo, non possiamo nasconderci che in Italia la qualità dell'assistenza è a macchia di leopardo; condizione dovuta spesso a ragioni amministrative. A fronte di Regioni dove l'assistenza sanitaria è oggettivamente carente e priva di quei fondamentali che uno Stato civile richiederebbe, esistono Regioni in cui la sanità mostra il suo volto migliore ed eccelle anche al livello internazionale. Ora, nel caso della piccola Nicole non ci sono ancora gli elementi, lasciamo fare agli ispettori il loro lavoro. Quello che però volevo far notare, a parte l'inaccettabilità in sé del fatto e la vicinanza alla famiglia, è il commento del presidente della Regione Siciliana, Crocetta, che invita l'assessore Borsellino a non dimettersi. Io invece, alla luce di quello che è accaduto e di ciò che ha detto, invito Crocetta a fare un pensiero a dimettersi
2015-02-18	LN	ConsiglioNunziante	Si interviene, dunque, ancora sull'ILVA nonostante siano state già adottate leggi ad hoc e approvati emendamenti specifici introdotti in altri provvedimenti. Ascoltando molti interventi, però, sembra che la crisi dell'ILVA non si sia assolutamente risolta (quando parliamo dell'ILVA ci riferiamo anche ad altri impianti ad essa collegati). Quindi, ennesimo decreto-legge - forse il settimo - ma credo che l'impegno del Governo non sia assolutamente terminato. Mi riferisco, in particolare, al Ministero dello sviluppo cui spetta, e non da ora - forse siamo già in ritardo - un compito non facile, ma sicuramente non più eludibile: dotare questo benedetto Paese di una politica industriale adeguata alla competizione globale. Bisognerà decidere una buona volta su quali settori industriali puntare e, soprattutto, come supportarli. In tal modo potremmo smetterla finalmente di subire una crisi dietro l'altra e impostare non solo la ripresa - una ripresa che mi sembra veda solo il Premier al momento - ma anche il futuro industriale del nostro Paese. Vorrei poi fare un breve accenno al fatto che la crisi prolungata oltre ogni limite ha inferto ferite al tessuto sociale del nostro Paese ed ha messo alla prova la tenuta del suo sistema produttivo. Ha aumentato le ingiustizie, ha generato nuove forme di povertà, ha prodotto emarginazione e solitudine. Le angosce si annidano in tante famiglie a cui è sottratto il futuro dei propri figli. Il lavoro che manca per tanti giovani (specialmente nel Mezzogiorno), la perdita di occupazione, l'esclusione, le difficoltà che si incontrano per ottenere l'erogazione dei diritti sociali fondamentali: sono questi i punti dell'agenda "esigente" con cui sarà misurata la vicinanza delle istituzioni al popolo. Dobbiamo saper scongiurare il rischio che la crisi economica intacchi il rispetto dei principi e dei valori su cui si fonda il patto sociale sancito dalla Costituzione. Questo è un passaggio molto interessante del discorso del presidente della Repubblica Mattarella, che - come è noto - il Gruppo Lega Nord e Autonomie non ha votato, ma che mi pare assolutamente condivisibile. Mi associo a queste parole, visto che dal Presidente del Consiglio da un anno a questa parte, cioè da quando è Presidente delle due Camere, una delle quali "avanza", non le ho mai sentite pronunciare. Direi che c'è un problema legato non solo all'ILVA, ma anche a tutto l'indotto. Abbiamo condotto una battaglia, su cui abbiamo ragionato, in merito alle proteste dell'autotrasporto tarantino che minaccia di proseguire, in attesa che il Governo trovi una soluzione, e rischia di spezzare una catena già logorata da anni da difficoltà per l'indotto legato alla produzione dell'ILVA. Secondo le società di trasformazione e di distribuzione degli acciai italiani, la situazione di blocco completo delle spedizioni di prodotti finiti dagli stabilimenti ILVA, che perdono ormai da settimane parecchi quattrini e della quale non si intravede la fine, sta mettendo in grosse difficoltà l'intero comparto, con paralisi dell'intero settore. Una volta conclusa la questione legata ai trasporti - come comprenderete bene - i rifornimenti o i collegamenti con altre attività di questo settore saranno estremamente complicati. Taranto, poi, è una città complicata di suo. Tutto lì è più complicato ed è assolutamente sbagliato replicare - lo abbiamo già denunciato negli interventi relativi ad altri decreti-legge - le ricette che speriamo appartengano al passato. Per quanto riguarda l'ILVA, nello specifico, mi riferisco alle volte che, davanti alla crisi industriale, si è scelto di chiudere, di liquidare le imprese e di sostenere il reddito dei territori con interventi di tipo assistenziale. Questo, invece, è il momento di assumersi delle responsabilità e la responsabilità va di pari passo con il potere. Non si può pensare al potere senza responsabilità, come è scritto in questo decreto-legge, con riferimento al commissario straordinario e ai suoi incaricati per l'attuazione del piano ambientale previsto. Bisogna avere, dunque, la responsabilità di uscire dall'emergenza puntando sulla valorizzazione delle risorse industriali dell'ILVA e delle imprese che, a vario titolo, gravitano intorno a questa azienda, nonché la responsabilità di non bloccare l'attività produttiva di uno stabilimento da cui dipende il futuro di migliaia di imprese e di famiglie, di un'ILVA che - va come pare - verso una nazionalizzazione. E il commissario avrà più tempo per portare a compimento le 94 prescrizioni ambientali indicate nell'AIA: entro il 31 luglio del 2015 - data che sembra molto stringente, come hanno detto alcuni colleghi che mi hanno preceduto - dovrà, infatti, realizzare almeno l'80 per cento delle 94 prescrizioni. Non si capisce nemmeno se la percentuale vada rapportata al numero delle prescrizioni o se si debba considerare il peso specifico e l'importanza di ciascuna di esse. In particolare, ci chiediamo se sia conteggiata come una semplice prescrizione la copertura del parco minerali, che è considerato a ragione il principale responsabile del sollevamento delle polveri verso il rione Tamburi, di cui si è molto discusso e credo abbia la massima attenzione da parte nostra. Siamo preoccupati - lo siamo stai in passato e lo siamo ora - e molto critici sulla stesura di questi decreti e sulle soluzioni che vengono poi cercate. Mi riferisco poi a qualche marchetta - me lo consenta, signor Presidente, visto che siamo in chiusura della seduta e ci troviamo in un certo senso nel deserto dei tartari - che è stata fatta abilmente, indorando un po' la pillola anche in Commissione bilancio. Il fatto che sia prevista una marea di assunzioni nell'ARPA e siano stanziati circa 500.000 euro per il 2015 e 4,5 milioni di euro per il 2016, per quanto riguarda la questione dei tumori infantili, sembra una cosa assolutamente normale e da appoggiare. È certo, però, che non si può pensare di risolvere il tutto con un anno di finanziamento e comunque - ad avviso mio e del Gruppo cui appartengo - sarà solo un modo per rimpinguare qualche buco della sanità pugliese. Siamo molto critici: c'era da fare molto di più e probabilmente si sarebbe potuto fare qualcosa di meglio. Anche in Commissione non siamo stati in grado di modificare il provvedimento, che probabilmente è nato male e ha visto il suo percorso accidentato da una serie di emendamenti e subemendamenti. Abbiamo esautorato - come capita spesso - il Senato e il Parlamento e credo che questa non possa essere una prova di democrazia, specialmente quando si parla di cose estremamente serie, come l'ILVA di Taranto.
2015-02-18	M5S	FucksiaSerenella	Già ai tempi di Edo Ronchi fu commissionato un rapporto su ambiente e salute, elaborato nel 1997 dal Centro europeo ambiente e salute dell'Organizzazione mondiale della sanità, che all'epoca era a Roma. In quello studio, a seguito dell'esame dei dati dal 1980 al 1987, si rilevava un aumento dell'incidenza di mortalità per tumore del 10 per cento, in particolare per tumore della pleura fino al 39 per cento, tra l'altro con un'incidenza uniforme tra gli uomini e le donne, mentre l'incidenza di altri tipi di tumore tra le donne era invece molto più bassa. La cosa che colpisce è che, se si vanno a vedere le tabelle, i dati che vengono fuori, confluiti poi nel noto SENTIERI, insieme a quelli dell'AIRTUM e dell'ARPA, non corrispondono alla fine a quelli che gli stessi autori hanno scritto.
2015-02-24	M5S	MoroneseVilma	Come mai non si è accorto che le condizioni dei nostri ospedali sono in uno stato di abbandono totale? Come mai non si è accorta che mancano addirittura strumenti e macchinari necessari ed indispensabili? Ministro, i tagli alla sanità che il suo Governo ha fatto sono l'ennesimo colpo d'ascia sulla testa degli italiani. A Napoli e a Caserta negli ospedali si muore perché abbiamo avuto Ministri incompetenti come lei, Lorenzin, e come Balduzzi, il quale sosteneva che da noi ci si ammala perché fumiamo troppo, mentre i dati parlano di aumenti tumorali sin dal primo anno di vita.
2015-02-24	M5S	MoroneseVilma	Signor Presidente, intervengo per denunciare il mio ed il nostro sdegno come Gruppo del Movimento 5 Stelle per un Ministro che continua ad andare in TV a spacciare luoghi comuni razzisti e spregevoli verso i cittadini italiani, come quando affermò che nella Terra dei Fuochi si muore per gli stili di vita e non per l'inquinamento del suolo, dell'acqua e dell'aria. Peccato che siete voi a non aver posto rimedio: avete emanato un decreto-legge, dove avete posto la fiducia e quindi votato solo da voi stessi e che è stato l'ennesimo fallimento di questo Governo. Dove sono gli screening ? Dove sono i monitoraggi sanitari? Ebbene, il ministro della salute Lorenzin, anziché lavorare per porre rimedio al suo disastroso mandato e avviare delle politiche serie per risolvere il problema della malasanità che miete vittime tutti i giorni, continua ad andare in TV a dire amenità, come ieri sera su La7 quando ha affermato, parlando di abusi alle cure emergenziali, che a Napoli, all'ospedale Cardarelli, il pronto soccorso si svuota solo quando ci sono le partite del Napoli. Ma se ha fatto il sopralluogo all'ospedale Cardarelli Ministro, come mai non si è accorto che gli ammalati sono stipati come fossero mobili nelle corsie?
2015-02-26	PD	DirindinNerina	Con riguardo, invece, ai provvedimenti che sono stati oggetto di proroga per la sanità, sottolineo un altro aspetto importante: è stata prevista una proroga per i contratti a tempo determinato dell'AIFA, che è un ente vigilato dal Ministero della salute. Il tema dei precari degli enti vigilati dal Ministero della salute è estremamente importante, abbiamo cercato di valutarlo e abbiamo proposto degli emendamenti in occasione della legge di stabilità. In tale occasione non è stato possibile prevedere nessuna attenzione nei riguardi di questa situazione. Questo provvedimento consente perlomeno di creare una situazione di minore difficoltà per alcuni contratti dell'AIFA, l'Agenzia italiana per il farmaco. Non si occupa di altri enti vigilati, in particolare dell'Istituto superiore di sanità dove il numero dei precari, purtroppo, è così consistente che più difficilmente può essere affrontato in termini compiuti e dunque dovrà essere affrontato necessariamente in maniera graduale. Questo provvedimento costituisce, comunque, un piccolissimo passo per cominciare a dare una risposta a questi problemi.
2015-02-26	PD	DirindinNerina	Peraltro, come segnaliamo molto frequentemente, è necessario che sia le amministrazioni centrali che quelle regionali prestino tutta l'attenzione necessaria all'attuazione dei provvedimenti. A questo proposito mi permetto di ripetere quanto abbiamo sottolineato, con una qualche soddisfazione, anche in Commissione sanità. In questo provvedimento di proroga termini non è presente la proroga, alla quale la Commissione sanità e l'intero Parlamento hanno lavorato, relativa alla chiusura degli ospedali psichiatrici giudiziari. Qualcuno certamente ricorderà l'ultima proroga decisa lo scorso anno. Avevamo a lungo discusso e valutato la necessità di fare un grande sforzo su tale materia anche da parte del Parlamento, che troppo spesso dimentica di seguire l'attuazione delle norme e non soltanto di legiferare. Questo provvedimento, al quale la Commissione sanità in particolare ha dedicato molta attenzione, ovviamente insieme al Governo, non ha avuto bisogno di un'ulteriore proroga, a riprova del fatto che, con una attenta attuazione, le proroghe possono essere, almeno in alcuni casi, evitate.
2015-02-26	PD	DirindinNerina	Signor Presidente, intervengo su questo provvedimento con riferimento ai temi molto importanti che abbiamo seguito direttamente in Commissione sanità.
2015-02-26	PD	DirindinNerina	Un altro rinvio riguarda la dematerializzazione delle ricette con le quali vengono prescritti i farmaci e le prestazioni ambulatoriali di diagnostica. È in atto un lungo processo, che per fortuna ha raggiunto buoni risultati (ma non ottimi). Era previsto per l'anno in corso che il 90 per cento delle ricette fosse spedito con il sistema elettronico, ma alcune Regioni si trovano in difficoltà. Quasi sempre si tratta delle Regioni che sono strutturalmente più deboli, rispetto alle quali sarebbe necessario, invece, un surplus di monitoraggio affinché possano adempiere a queste iniziative. È stato, però, previsto che il raggiungimento della percentuale del 90 per cento (anche in questo caso, il mancato conseguimento dell'obiettivo comporta delle sanzioni) sia rinviato al 2016. Non intervengo - perché l'ha già fatto qualcun altro - sulla deroga per il trasferimento della titolarità delle farmacie: anche questo può creare piccoli problemi, su cui abbiamo già avuto modo discutere e, in occasione del parere, esprimere la posizione della Commissione sanità.
2015-02-26	PD	DirindinNerina	Vi è poi un'altra proroga per la quale abbiamo qualche preoccupazione e che per fortuna è soltanto di sei mesi relativa all'applicazione dei requisiti minimi per i servizi trasfusionali e delle unità di raccolta di sangue e di emoderivati. In questo caso non tutte le amministrazioni regionali sono state in grado di dare applicazione ai requisiti minimi, che sono definiti a tutela della salute delle persone e quindi costituiscono un problema di salute pubblica. Per questo è stata prevista una proroga. Abbiamo comunque formulato una raccomandazione al Governo, contenuta anche nel parere della Commissione sanità e che ripeto in Aula, affinché, anche con l'impegno della Commissione, segua attentamente tutte le Regioni per fare in modo che tale proroga non abbia bisogno di ulteriori rinvii.
2015-03-04	LN	ConsiglioNunziante	(ore 11,38) ( Segue CONSIGLIO). I venditori reclutati tra le popolazioni più povere vedono nella gran parte dei casi il loro stato psicofisico deteriorarsi per la mancanza di controlli. Viste la gravità e l'ampiezza di questo dramma, crediamo che solo con una normativa omogenea sul piano nazionale ed internazionale sarà possibile dare una risposta decisa. Come altri Paesi europei, anche l'Italia, sebbene regolamenti diverse fattispecie relative al trapianto di organi, presenta un ridotto apparato sanzionatorio in materia di traffico clandestino. Le due principali normative, giusto per ricordarle, la legge n. 458 del 1967 sul trapianto del rene su persone viventi e la legge n. 91 del 1999 sui prelievi di organi e tessuti da cadavere, prevedono sanzioni esclusivamente a carico di chi svolge l'attività di mediazione e dell'operatore sanitario che si avvale di organi frutto di commercio, ma nessuna pena è prevista nei confronti di altre parti direttamente o indirettamente coinvolte nell'illecito traffico. È anche facile pensare, signor Presidente, che avere un'idea chiara su come creare un regolamento sia assolutamente difficile, soprattutto se rapportato alle diverse realtà sociali e mediche di molte parti del mondo, specialmente nei Paesi poveri, ma l'auspicio è che almeno in Europa (e forse questo è anche il motivo per cui siamo in quest'Aula) si possa prevedere una regola che abbia carattere giuridico internazionale e nazionale, con l'introduzione di fattispecie penali mirate a definire il traffico di organi, a prevenirlo e a far rispettare il principio che il corpo umano e le sue parti non possano essere commercializzate. Questo disegno di legge, signor Presidente, con i suoi due articoli va proprio nella direzione di introdurre nel codice penale il reato di associazione finalizzata al traffico di organi destinati al trapianto. Vorrei concludere, signor Presidente, ringraziando l'associazione AIDO, medaglia d'oro al merito della sanità pubblica, un'associazione di persone che accettano volontariamente di donare i propri organi, tessuti e cellule in caso di morte, per il forte impegno, la responsabilità e la dedizione che mettono in questa delicatissima funzione. Quindi, oltre a prevedere una fattispecie penale per i soggetti citati, credo che bisognerà incrementare, favorire e rafforzare le associazioni che, con la loro attività, svolgono una delicatissima funzione a livello di tessuto sociale e sanitario. Auspico infine che vi sia, in futuro, la possibilità di affinare il disegno di legge al nostro esame con alcuni accorgimenti, calibrandoli alle funzioni che saranno testé esaminate e possibilmente migliorando la legge.
2015-03-04	LN	ConsiglioNunziante	Gli organi sono spesso ceduti in cambio della fuga dal proprio Paese, l'Africa è il fornitore in ascesa del business che oggi coinvolge circa 50 Nazioni, tanto che l'Organizzazione mondiale della sanità ha stimato che tra i reni trapiantati ogni anno tantissimi vengono procacciati illegalmente nel secondo e nel terzo mondo. Qui si inseriscono poi scafisti eritrei, beduini del Sinai, trafficanti della Nigeria e broker in giro per il mondo lavorano all'ombra di alcuni di questi 63.000 trapianti di reni stimati ogni anno. Anche tra i soggetti che hanno raggiunto Lampedusa ed altri punti della costa siciliana, cresce il pericolo dei broker, allarme diffuso sempre in agguato, prima e dopo la traversata. Già nel 2009, l'allora ministro dell'interno Maroni - la questione è stata ripresa anche dalla collega che mi ha preceduto - parlò, durante la presentazione del rapporto umanitario dell'UNICEF, di 400 bambini scomparsi proprio da Lampedusa e, signor Presidente, studi dimostrano che lo sfruttamento commerciale degli organi comporta rischi da tutte e due le parti interessate: i pazienti che acquistano illegalmente organi hanno molte più possibilità di contrarre infezioni ed anche di morire.
2015-03-04	LN	ConsiglioNunziante	Il traffico di organi che costituisce una grave violazione dei diritti umani, un fenomeno che ha raggiunto dimensioni globali. Una pratica clandestina la cui quantificazione risulta anche oggi assolutamente difficile. L'Organizzazione mondiale della sanità stima che ogni anno siano effettuati oltre 10.000 trapianti di organi derivati dal traffico illegale. Per avere un parametro, nel mondo ogni anno si eseguono circa 115.000 trapianti legali, si può quindi supporre che circa un trapianto su 12 venga effettuato in condizioni assolutamente illegali con organi prelevati da soggetti non sempre consenzienti.
2015-03-04	M5S	CappellettiEnrico	Il turismo per trapianto, conseguente anche alla scarsità di organi disponibili, è un fenomeno acclarato. A questo proposito, l'Organizzazione mondiale della sanità ha più volte invitato gli Stati della comunità internazionale ad adottare misure volte a proteggere i più poveri e i gruppi più vulnerabili proprio dal turismo del trapianto e dalla vendita di organi umani, impedendo l'acquisto e la vendita di organi umani per trapianti. L'Italia, sebbene regolamenti diverse fattispecie relative al trapianto di organi, presenta un apparato sanzionatorio, in merito al traffico clandestino degli organi, che appare essere non adeguato. Le due principali normative (la legge n. 458 del 1967 sul trapianto del rene tra persone viventi e la legge n. 91 del 1999 sui prelievi di organi e tessuti da cadavere) prevedono ad esempio sanzioni esclusivamente a carico di chi svolge attività di mediazione e dell'operatore sanitario che si avvale di organi frutto di commercio, ma nessuna pena è prevista nei confronti di altre parti direttamente o indirettamente coinvolte nel traffico illecito.
2015-03-04	PD	CassonFelice	Signor Presidente, intervengo rapidamente perché dobbiamo prendere atto con soddisfazione dell'impostazione di tutti gli interventi di questa mattina su una materia particolarmente delicata, concernente appunto il traffico di organi destinati al trapianto. Sostanzialmente è stato ben recepito il messaggio proveniente dagli organismi europei e internazionali, con particolare riferimento all'ultimissimo provvedimento del Consiglio d'Europa, che risale al 2014, come in precedenza indicato sia dalla Convenzione del Consiglio d'Europa di Oviedo del 1997 che dall'Organizzazione mondiale della sanità del 2004.
2015-03-04	PD	LoGiudiceSergio	Secondo l'Organizzazione mondiale della sanità, tra i 63.000 reni trapiantati ogni anno quasi il 10 per cento viene procurato in modo illegale nei Paesi poveri. Da quando le nuove terapie antirigetto hanno reso più facili i trapianti, soprattutto di reni, si è sviluppato, a partire dall'India, un mercato illegale di organi che sfrutta la miseria dei donatori. Da allora, altri Paesi con forti sacche di povertà, dal Sudafrica al Brasile, sono stati investiti da questo osceno fenomeno.
2015-03-04	PD	PaduaVenera	Il cuore del disegno di legge in esame è certamente al primo articolo, che introduce nel codice penale l'articolo 601- bis, volto a statuire specifiche sanzioni penali per il reato di traffico di organi prelevati da persona vivente prevedendo che la reclusione vada da un minimo di tre ad un massimo di 12 e la sanzione pecuniaria da 50.000 a 300.000 euro per chiunque commercia, vende, procura organi o parti di organo prelevati da persona vivente. Il provvedimento è molto importante e strettamente legato alla tratta di esseri umani, allo sfruttamento di donne, uomini e bambini ridotti, spesse volte, in schiavitù o semischiavitù. È inutile negare che, a livello mondiale, il fenomeno del traffico illecito di organi legati alle esigenze di trapianto non sia un fatto drammatico, di entità assai elevata e avverso alla salute pubblica e al rispetto della dignità umana. Se «la Repubblica tutela la salute come fondamentale diritto dell'individuo e interesse della comunità», allora il Parlamento, laddove ravvisi necessità impellenti, deve intervenire, nell'ottica di combattere il fenomeno con ogni mezzo. È chiaro che, oltre all'introduzione di uno specifico articolo nel nostro codice, la questione interessa, in primo luogo, quel lato etico ed umano nel quale le sanzioni penali entrano di traverso. Il traffico di organi è purtroppo necessariamente legato nella sua essenza più perversa, sia al lato delle vittime, ovvero a persone spesso fragili e indifese, sia a quello degli intermediari, ossia anche a quella comunità medica dimentica del proprio codice etico e deontologico. Era indispensabile intervenire in tal senso: la normativa italiana finora vigente, soprattutto con riferimento al lato sanzionatorio, appariva troppo «leggera» a fronte di una questione assai estesa ed estremamente grave. Secondo dati dell'OMS, infatti, il fenomeno di trapianti di organi derivanti da traffico illegale riguarderebbe oltre 10.000 casi annui e numerose inchieste giornalistiche hanno denunciato come il fatto sia in rapido aumento, non solo in Africa, ma anche - e forse questo è un dato da attenzionare - in Italia. Cresce dunque il numero delle vittime, quello dei clienti e quello degli intermediari: un universo di chirurghi, dottori, tecnici di laboratorio, agenti di viaggio che si arricchiscono sulla pelle di altri esseri viventi senza alcuno scrupolo; esseri viventi che sempre più frequentemente, invece, sono disposti a vendere un rene o un'altra parte del proprio corpo solo per alimentare le speranze di un sogno o di una vita migliore e pagarsi viaggi di sola andata verso l'Occidente per fuggire dalla dolorosa quotidianità che, spesso con guerre civili molto cruente, lacera la vita nei Paesi del Secondo e del Terzo mondo. Lo scorso 9 luglio il Comitato dei ministri del Consiglio d'Europa ha adottato una Convenzione per lottare contro il traffico di organi umani, impegnando i Governi nazionali ad adottare provvedimenti affinché il traffico, a fini di trapianto, sia considerato un crimine sanzionabile penalmente e a facilitare la cooperazione nazionale ed internazionale per contrastare il fenomeno e perseguire i responsabili. Servirà, però, una fattiva e reale collaborazione a livello internazionale per migliorare le pratiche del trapianto e della donazione degli organi e, soprattutto, per avviare - e far entrare a regime - una vera cooperazione tra Stati, nella misura più larga possibile, volta allo svolgimento di indagini sulle eventuali infrazioni commesse sul proprio territorio e al di fuori di questo. Se dunque è bene specificare il reato all'interno del nostro ordinamento, prevedendo dure sanzioni specifiche legate al traffico clandestino di organi, non si dimentichi come il nostro compito non possa terminare con l'atto d'approvazione: vi è necessità di rammentare come un intervento strutturato sia da compiere nei Paesi poveri del mondo, che sono il fulcro di questo orribile mercato, lì dove ci sono quelle persone merce ed oggetto delle trattative illegali. Bisogna trovare la più efficace disciplina giuridica contro il fenomeno per creare le condizioni perché sempre più cresca la consapevolezza e la coscienza morale dell'irrinunciabile principio che il corpo umano o le sue parti siano fuori dal commercio, fuori dal mercato, che abbiano un valore intrinseco molto superiore rispetto alle mere transazioni economiche. Bisogna ribadire quindi, senza indugi, l'esigenza di intervenire in ogni modo per rimarcare il principio che nessun soldo possa valere un organo, parte del nostro corpo. In questo contesto l'Italia deve fare quanto nelle sue possibilità e competenze per ottemperare a tali ineludibili occorrenze, ovvero combattere il traffico illegale di organi e il collegato «turismo del trapianto» con ogni mezzo, per farsi promotrice dell'adozione di qualsiasi strumento utile per tali scopi. Considerando che dati ufficiali sulla questione, com'è evidente, è difficile averne, data l'implicita illegalità del fenomeno, bisogna comunque riconoscerne l'ampiezza e prenderne atto: un primo passo lo stiamo facendo oggi con l'approvazione di questo provvedimento. Spero che, continuando in questo percorso, si possa anche accogliere l'osservazione espressa dalla Commissione sanità, dove sono stata relatrice del provvedimento in sede consultiva, per prevedere, nei casi di trapianto effettuati all'estero, alcuni specifici adempimenti a carico del ricevente l'organo. Questi dovrebbe produrre «idonea documentazione relativa all'identità del donatore, al consenso alla donazione, alla caratterizzazione dell'organo e del donatore, all' iter per il reperimento, conservazione, etichettatura e trasporto dell'organo trapiantato e alla tracciabilità del medesimo». Vorrei terminare questo intervento citando un breve passo della Dichiarazione di Istanbul sul traffico di organi e sul turismo del trapianto del 2008, laddove riconosce, in merito ai donatori viventi, che «l'atto di donazione deve essere considerato come un atto eroico e onorato come tale dai rappresentanti del Governo e dalle organizzazioni della società civile». Pertanto, sarebbe auspicabile che gli Stati europei rafforzassero una politica destinata a favorire la donazione di organi, auspicando, inoltre, che si possa giungere ad una collaborazione internazionale realmente volta a promuovere la ricerca nell'ambito della medicina rigenerativa, in modo da raggiungere, in un futuro speriamo prossimo, traguardi tali da rendere non più necessario il ricorso ai trapianti di organi.
2015-03-05	PD	FaveroNicoletta	Signor Presidente, onorevoli colleghi, il mio intervento tratta della banda larga. Nello scorso Consiglio dei ministri del 3 marzo 2015 c'è stata l'approvazione della strategia italiana per la banda ultralarga e la crescita digitale 2014-2020 che mira a colmare quel ritardo digitale del Paese sul fronte delle infrastrutture e dei servizi. L'Italia, purtroppo, è il Paese con la minor copertura di reti digitali di nuova generazione in Europa, sotto la media europea di oltre 40 punti percentuali. Questo chiaramente crea parecchi problemi. Si è reso quindi necessario recuperare il gap per raggiungere l'obiettivo strategico di massimizzare la copertura entro il 2020 da un punto di vista infrastrutturale, raggiungendo come minimo gli obiettivi definiti per il secondo pilastro dell'Agenda digitale europea. Le risorse pubbliche impegnate nel nuovo piano nazionale per la banda ultralarga sarebbero complessivamente pari a 6 miliardi di euro, provenienti dai fondi europei e dal Fondo di sviluppo e coesione, a cui si sommano i fondi collegati del Piano Juncker. Il presidente di Confindustria digitale Elio Catania afferma che il piano mette al centro della politica di crescita la trasformazione digitale del Paese, ma ci sono dei divari perché le infrastrutture tradizionali, che sono molto importanti (autostrade e ferrovie) hanno bisogno di forti investimenti, ma molto di più ne hanno bisogno quelli della banda larga, che sono le autostrade telematiche e del digitale. Ci troviamo allora ad avere delle grandi sperequazioni, perché nel Nord Italia - grandi città a parte - c'è un ritardo non più tollerabile. Abbiamo anche visto, infatti, che è stato denunciato che in Piemonte, nonostante un forte finanziamento e l'impegno della Regione, l'autostrada di Internet superveloce è inutilizzata o inattiva per l'80 per cento e questa situazione è ricalcata in molte Regioni italiane. Il problema quindi è duplice: da un lato l'alto costo di connessione per le imprese e le famiglie, che aumenta ed è spesso insostenibile nei territori decentrati, dall'altro l'assenza di competitività tra operatori proprio in periferia. A questo si aggiunge un gap culturale, che andrebbe colmato, per la diffusione dell'utilizzo delle tecnologie anche tra gli anziani e anche per i servizi al cittadino (penso anche alla sanità e alla domotica), in analogia con quanto avviene in altri Paesi europei. Si tratta di diffondere la consapevolezza che siamo indietro rispetto all'Europa. Annuncio pertanto che presenterò una interrogazione al Ministro competente per comprendere quale sia la situazione in questo momento in Italia, proprio perché non ci siano delle sperequazioni in questo settore.
2015-03-11	M5S	FucksiaSerenella	Presidente, colleghi, ormai non passa giorno che non si verifichino gravissimi casi di malasanità; i recenti fatti di Catania e Napoli sono la conferma che il sistema dei controlli e delle verifiche non è adeguato, oppure è colpevolmente carente. Le norme in materia di accreditamento istituzionale prevedono una verifica puntuale di tutti i requisiti prima di ottenere la definitiva approvazione della pratica. In particolare, per la legge n. 189 del 2012 (di conversione del cosiddetto decreto Balduzzi), all'articolo 4, comma 4, ogni Regione dovrebbe attuare un controllo delle attività assistenziali e della loro qualità, finalizzato a verificare gli standard delle prestazioni delle strutture sanitarie pubbliche e private accreditate. I successivi provvedimenti delle Regioni hanno previsto nelle strutture complesse le unità di gestione del rischio clinico e di controllo di qualità. Ma dove sono? Nulla o quasi è successo, anzi diverse Regioni, come la Campania, hanno abolito le strutture regionali costituite, delegando i controlli alle singole ASL. Non effettuare i controlli sulla verifica dei requisiti, come pure sugli sprechi, prorogare per anni i termini per l'accreditamento istituzionale, non chiudere le strutture obsolete o inadeguate, costituisce il terreno fertile per tante vittime innocenti. L'incapacità politica, l'incompetenza, l'inappropriatezza in sanità, aggiunte alla corruzione, ai ritardi pilotati della giustizia, alle carenze strutturali e logistiche ritardano i risultati e aumentano i morti. Gli ispettori del Ministero si muovono solo dopo fatti gravissimi con risultati effettivi pari a zero. Quanti sono i manager della sanità rimossi per i fatti avvenuti nelle loro strutture inadeguate? Quanti funzionari che non hanno controllato adeguatamente sono stati licenziati? La risposta è nota. Occorre istituire un valido e strutturato sistema di monitoraggio delle attività mediche e assistenziali nelle strutture pubbliche e private, effettuando verifiche continue sulle procedure di accreditamento e sulla loro effettiva applicazione. Da ultimo, in Commissione sanità è depositata sin da inizio legislatura la proposta di istituire una Commissione di inchiesta sull'efficacia e l'efficienza del Servizio sanitario nazionale. L'opzione di anteporre una indagine conoscitiva sulla sostenibilità del Servizio sanitario ha fatto scorrere i tempi: sollecito quindi la calendarizzazione al più presto di tale disegno di legge, per l'istituzione della Commissione d'inchiesta.
2015-03-12	PD	FasioloLaura	Signora Ministra, sono assolutamente soddisfatta per il suo richiamo al principio di premialità e anche per la sua condivisione della non perfezione, quindi della ricerca di ulteriori modalità di selezione o per la revisione dei test attuali. Volevo segnalarle, tuttavia, che le maglie troppo strette non sempre aiutano, tenendo anche conto di un fatto. Sì ai migliori, sono d'accordo assolutamente con lei: devono essere selezionati i migliori sulla base del merito, ma, parallelamente, si tenga conto che l'università dovrà attrezzarsi e guardare al futuro perché l'età media dei medici di medicina generale, secondo la curva di Gauss, attualmente è di cinquantasette anni. Deve far riflettere che entro i prossimi dieci anni questi medici saranno quasi tutti in pensione e, dunque, avremo un gran bisogno di nuovi medici. Se noi vogliamo realizzare la legge Balduzzi con la riorganizzazione della sanità territoriale, attuando unità complesse di medicina, con presidio h24 e potenziamento delle cure territoriali in una società in rapida invecchiamento, e se pensiamo che nel 2030 il 27 per cento della popolazione sarà over 65, dobbiamo programmare sin d'ora l'accesso alla facoltà di medicina. Certamente, dovremo formare il nuovo personale medico: che sia il migliore. Speriamo di essere tutti quanti longevi.
2015-03-25	PD	GinettiNadia	Signor Presidente, mi sembra di poter dire che il testo proposto dalla Commissione giustizia e dal Governo sia espressione di una volontà politica chiara di lotta ai fenomeni corruttivi e di criminalità economica, elementi detrattori che sottraggono legalità e potenzialità di crescita al nostro Paese. In tale direzione, e dopo la legge Severino del 2012, abbiamo scelto di rafforzare la funzione repressiva dei reati contro la pubblica amministrazione e del reato di associazione mafiosa ex articolo 416- bis, con l'inasprimento delle pene, pur nella consapevolezza che l'innalzamento delle pene nella lotta alla corruzione non svolge la sua propria funzione di deterrenza qualora non venga rispettato, contemporaneamente, il principio di ragionevolezza, gradualità e proporzionalità, in relazione alla gravità sociale, anche percepita, del reato. Le nuove norme in tema di prescrizione approvate dalla Camera rappresentano un'ulteriore fondamentale tassello, per reati peraltro che tendono a presciversi nella fase delle indagini preliminari. È indubbio, tuttavia, che la concreta perseguibilità di tali reati continuerà a dipendere dall'efficienza organizzativa della giustizia, in un contesto in cui i ritardi delle indagini e l'eccessiva lunghezza dei processi rischiano di diventare vie di impunità e assoluzione. Il disegno di legge, inoltre, con la riduzione di pena per chi ha la forza di denunciare tale pratiche corruttive rafforza la possibilità di collaborazione nelle indagini per l'emersione del fenomeno. Viene, inoltre, esteso all'incaricato di pubblico servizio il reato di concussione, di certo diffusa anche negli ambiti della gestione esterna dei servizi pubblici, mentre è fatto obbligo al pm di comunicare all'Autorità nazionale anticorruzione l'avvio delle indagini per tali tipologie di reati. Già la legge Severino aveva consegnato al nostro ordinamento uno strumento di contrasto alla corruzione per la prevenzione del rischio, con la responsabilizzazione del controllo e della verifica delle condotte dei dipendenti pubblici, con le incompatibilità del cumulo di incarichi, con la trasparenza patrimoniale; pacchetto che peraltro dal 2013 è stato esteso anche agli ordini professionali, nella convinzione che l'azione di contrasto deve coinvolgere l'intero sistema relazionale pubblico-privato-professionisti. Nei rapporti dell'OCSE, dell'Unione europea e della World Bank la corruzione, nei suoi diversi modi di manifestarsi, viene rappresentata come una grave minaccia alla preminenza del diritto, alla democrazia, alla giustizia sociale; impedisce lo sviluppo economico, rafforza gli squilibri territoriali e le disuguaglianze sociali, inquina la concorrenza, condizionando la competitività e l'economia pulita. In Italia, ancor prima degli scandali del MOSE, dell'Expo, di Mafia Capitale e oggi della TAV di Firenze, la percezione del fenomeno lo fa apparire inoltre come una pratica dilagante che condiziona il regolare e puntuale svolgimento della gestione amministrativa pubblica, una quasi regola di relazione e di potere tra la sfera pubblica e il privato indotto o compiacente nel dissolvere quelle che sono le garanzie di democrazia dell'intero sistema di diritto. Il perdurare della crisi predispone inoltre un terreno favorevole, in una sorta di circolo vizioso, come sottolineato dal presidente della Corte dei conti. Fondi neri, evasione fiscale, tangenti per corruzioni rappresentano anelli di una unica catena. Per questo, in tema di contrasto alla criminalità economica, vanno posti come principi fondamentali, accanto alla repressione, l'obbligo alla trasparenza contabile e a quella dei flussi finanziari. La Commissione europea ha calcolato che la corruzione costa 120 miliardi di euro all'anno, poco meno dell'intero bilancio annuale dell'Unione europea, ed ha evidenziato che i settori più esposti sono quelli degli appalti pubblici, della sanità e delle concessioni per opere urbane. Una riflessione pertanto va avviata sulla stessa portata della legge nostra obiettivo 2001, così come sul codice degli appalti, di contrasto ad una sorta di centrifuga di denaro dunque, che va dalla gestione dei rifiuti all'affidamento dei servizi sociali, ai grandi e piccoli appalti, allo sport. In tale direzione vanno le più recenti leggi italiane, il piano contro le mafie, le norme in materia di semplificazione e sviluppo, rispettivamente per il controllo dei flussi finanziari degli appalti pubblici e il ricorso all'amministrazione elettronica. Dopo l'approvazione, in questa legislatura, della nuova fattispecie dell'autoriciclaggio e con l'estensione del reato di scambio elettorale politico-mafioso, oggi, la nuova disciplina del falso in bilancio, come reato di pericolo concreto, con l'eliminazione delle soglie di non punibilità e la perseguibilità d'ufficio, salvo la nuova fattispecie per fatti di lieve entità e la non punibilità per tenuità del danno, consegna un ulteriore strumento, dopo la sostanziale depenalizzazione operata con la riforma del 2002. La corruzione in Italia costa 60 miliardi, il 4 per cento del prodotto interno lordo, a cui si aggiungono i 16 miliardi di mancati investimenti di capitali dall'estero a causa di quello che Ignazio Visco ha definito « deficit di reputazione» da corruzione. Una slavina che dal 1992, da Tangentopoli, continua a sporcare e infangare il nostro Paese e chi lavora onestamente ogni giorno nella legalità. Un fenomeno che non può e non deve rappresentarci agli occhi del resto del mondo, che ci guarda ancora come il Paese della bellezza, della creatività e dell'ingegno. Lo Stato di diritto non è soltanto lo Stato soggetto a regole, è anche Governo di politici onorabili, di funzionari meritevoli in grado di assicurare efficacia ed economicità della gestione e integrità della Pubblica amministrazione, e da qui in grado di svolgere anche una funzione educativa. La corruzione, pertanto, prima di configurarsi come reato è una manifestazione culturale di convivenza e relazione civile e sociale, perché le leggi devono essere fatte, ma anche rispettate e soprattutto ben attuate. In questa ottica fondamentale è la riforma della pubblica amministrazione, che garantisca valutazione del merito per obiettivi raggiunti, rotazione degli incarichi dirigenziali e licenziabilità per sprechi e inefficienze. Bene dunque il nuovo decalogo anticorruzione anche per le partecipate. La credibilità delle istituzioni pubbliche nazionali come locali, la fiducia sul corretto funzionamento dell'ordinamento democratico devono essere restituite attraverso una più diffusa cultura dell'etica pubblica, della semplificazione procedimentale e normativa, che recuperi il dettato costituzionale dell'articolo 97 di imparzialità e buon andamento, che per i Padri costituenti poteva da solo rappresentare il faro di valutazione della buona gestione del bene pubblico. Infatti, a costituire un costo insopportabile non è solo la corruzione di rilievo penale, ma anche la mala amministrazione, quella degli sprechi e delle inefficienze. Questa è la sfida di una moderna e attuale lotta alla corruzione in un Paese democratico e giusto che voglia avviarsi alla ripresa economica e sociale: un codice morale, ancor prima che penale.
2015-03-25	PD	DirindinNerina	La corruzione, come è già stato detto quindi non mi ci soffermo, molto spesso è fortemente intrecciata con la criminalità organizzata, che ormai in molti casi sembra pervasiva. Gli effetti della corruzione e della criminalità organizzata sono ben più ampi di quelli che normalmente ci limitiamo a considerare come effetti diretti. Gli effetti diretti, è vero, sono gli aumenti dei costi delle prestazioni, soprattutto quando riguardano la pubblica amministrazione (molto spesso la pubblica amministrazione è fortemente coinvolta). Essi però non comportano soltanto un aumento dei costi dei servizi, ma sempre più, soprattutto in questi anni di grandi restrizioni, in particolare nei settori del welfare e della sanità, per non parlare del sociale dove la situazione è drammaticamente grave, hanno l'effetto di ridurre i servizi disponibili per i cittadini e impedirne l'offerta. Ormai non è più una questione di aumento della spesa, che diventa impossibile perché le restrizioni lo impediscono, ma di riduzione dei servizi per i cittadini. Sappiamo ormai per certo che la corruzione, addirittura, peggiora la salute dei cittadini: ci sono studi che dimostrano che dove c'è più corruzione (ovviamente questo fattore è una concausa rispetto ad altre) la mortalità infantile è più elevata. La corruzione aumenta le disuguaglianze perché colpisce soprattutto la popolazione più fragile e quella più debole; frena lo sviluppo, lo sappiamo benissimo e non mi soffermo su questo perché non credo che ci sia neanche bisogno di parlarne; sappiamo che distorce la concorrenza a vantaggio dei corrotti, dei meno seri e a danno delle persone e degli imprenditori più seri che fanno fatica a sopravvivere in un mercato inquinato; e ancora, alimenta l'ingiustizia. Mi vorrei soprattutto soffermare su un effetto molto importante, rispetto al quale credo che questa Assemblea debba riflettere più a lungo. Mi riferisco al fatto che la corruzione e la criminalità organizzata riducono la fiducia nelle istituzioni. Porto un esempio, se mai ci fosse bisogno di un esempio concreto. Noi sappiamo, non solo in Italia ma anche in altri Paesi, che tutte le volte che c'è un fenomeno di corruzione che riguarda ad esempio un'azienda ospedaliera, c'è un calo immediato, che per fortuna dura pochissimi mesi, e poi c'è una ripresa delle donazioni di organi. Pensiamoci molto attentamente: da fenomeni di cattiva amministrazione o addirittura di corruzione discende la sfiducia nelle istituzioni, e la sfiducia nelle istituzioni si può trasformare in qualcosa di più, che intacca addirittura la democrazia. Mi permetto allora di sottolineare che la questione della corruzione non può esaurirsi semplicemente nell'aumento delle pene, che pure sono importanti, soprattutto dopo che nel decennio precedente le abbiamo ridotte, favorendo in qualche modo situazioni che certamente non avremmo dovuto favorire (e adesso ce ne rendiamo conto, perché i numeri ce lo dicono). La questione della corruzione non si esaurisce soltanto con la modifica del codice penale e con l'aumento delle pene: questa è una condizione necessaria, ma non sufficiente. Dato che altri hanno citato autorevoli nomi, che non voglio riprendere, perché condivido assolutamente quanto è già stato detto da chi mi ha preceduto, mi permetto di citare con grande umiltà Enrico Berlinguer. In questi casi, infatti, non posso non ricordare la sua intervista nel 1981: sono passati trentaquattro anni e molte delle cose che disse allora sulla questione morale purtroppo hanno ancora tanto da insegnarci. Enrico Berlinguer diceva che: «La questione morale non si esaurisce nel fatto che, essendoci ladri, corrotti e concussori in alte sfere della politica e dell'amministrazione, bisogna scovarli, denunciarli, metterli in galera». Se, come classe politica, abbiamo una responsabilità, dobbiamo pensare che il problema non è soltanto scovarli, sanzionarli e metterli in galera. Il nostro obiettivo è quello di migliorare il livello etico presente nella nostra società. Dobbiamo risvegliare le coscienze e testimoniare quello che si può fare per far in modo che vi siano funzioni di deterrenza rispetto a queste manifestazioni e addirittura la capacità di prevenirle, perché, quando si arriva al codice penale, vuol dire che abbiamo già fallito. Ancora per una volta, vuol dire che abbiamo fallito, perché non ci siamo resi conto che eravamo di fronte a situazioni particolarmente gravi e non siamo stati capaci di impedirle, scovarle ed arginarle, intervenendo precocemente. Molto ci sarebbe da dire anche su quella parte della pubblica amministrazione, di cui mi occupo e rispetto alla quale ho elementi di conoscenza più ampi rispetto ad altre, la sanità: essendo un settore economico di grande rilevanza dal punto di vista delle risorse che ha e che mette a disposizione dei cittadini, si presta ad operazioni di varia natura ed è di grande interesse per la criminalità organizzata e i corruttori. Ebbene, in realtà, da quel poco che sappiamo - perché il fenomeno ovviamente è per definizione nascosto - non vi sono elementi che dimostrano che nella sanità vi sia una maggiore presenza di fenomeni corruttivi e di criminalità. Certo, però, quei fenomeni sono più gravi rispetto a quando avvengono in altre situazioni, perché lì vanno a ledere il diritto dei cittadini ad essere tutelati nella salute. In conclusione, signora Presidente, quello che stiamo vedendo in questo momento è che tutto l'apparato normativo messo in piedi a favore di una maggiore trasparenza e di norme miranti a prevenire la corruzione è imponente e maestoso: spesso, quando ci confrontiamo con altri Paesi - salvo alcuni elementi nei quali non abbiamo una storia, quindi facciamo fatica a migliorare la nostra normativa - siamo anche all'avanguardia. Il problema è che in questo momento dobbiamo domandarci come possiamo far sì che non siano soltanto adempimenti burocratici: la trasparenza ed i piani per la prevenzione della corruzione sono estremamente importanti, ma bisogna che non siano soltanto un adempimento burocratico; altrimenti, riusciremo a scoraggiare quell'atteggiamento di attenzione alla legalità presente in molti cittadini ed operatori pubblici, se pensiamo di aver esaurito il nostro compito trasformandolo semplicemente nella compilazione di moduli e nella predisposizione di documenti che devono essere inviati ad una qualche autorità competente. Ecco che allora è necessario che, al di là delle modifiche normative e delle azioni amministrative, ritorniamo a testimoniare la responsabilità e la coscienza civile e soprattutto a fare in modo che si faccia buona amministrazione. La mancanza di buona amministrazione, infatti, è il terreno fertile su cui si annidano tutti questi fenomeni di illegalità, ai quali abbiamo prestato troppo poca attenzione, anzi, che spesso abbiamo denigrato in questi ultimi anni, pensando che la pubblica amministrazione fosse composta tutta da personaggi assolutamente impreparati e comunque improduttivi. In realtà, su questo dobbiamo riflettere, perché se non torneremo a fare buona amministrazione non riusciremo neanche a combattere la corruzione.
2015-03-25	PD	DirindinNerina	Proprio in occasione di un seminario che abbiamo fatto su temi che riguardano in particolare corruzione e sanità, un assessore presente ha giustamente sottolineato come ci fossero tanti giovani, operatori e non, della sanità; purtroppo non c'erano però le generazioni più vicine alla mia, quasi che la nostra generazione abbia un po' perso l'attenzione reale a questi temi, spesso l'attenzione è più retorica che non reale ai fini della partecipazione e della voglia di costruzione.
2015-04-02	PD	PaduaVenera	Signor Presidente, oggi è la Giornata mondiale della consapevolezza sull'autismo. Diamo alle persone che soffrono di questa patologia un momento di attenzione in più, un pensiero, una carezza. È un segnale importantissimo, in questa prestigiosa Aula, aprire i lavori parlamentari del 2 aprile parlando di questa tematica. Un'indicazione specifica che il Senato e le altre istituzioni non dimenticano persone troppo spesso, purtroppo, bistrattate nella società civile, proprio a causa dei propri disturbi. Probabilmente non c'è modo migliore di inaugurare questa giornata dedicata all'autismo e ai disturbi dello spettro, ricordando l'approvazione, avvenuta all'unanimità pochi giorni fa in Commissione sanità in sede deliberante, di un disegno di legge dedicato. Il Senato, per mezzo della Commissione sanità e grazie al lavoro proficuo di tutti i suoi membri, ha saputo dare un primo segnale concreto e forte di attenzione a chi soffre di tale patologia e alle loro famiglie. Per questo ora è importante che il percorso della legge abbia un iter accelerato alla Camera, in modo da giungere, entro tempi brevi, all'approvazione definitiva. Speriamo, tra un anno esatto, in questa stessa giornata, di poter riferire all'Assemblea dei risultati concreti ottenuti dalla legge sull'autismo, che è un provvedimento quadro. Essa serve infatti ad incentivare l'uguaglianza di trattamento della patologia per bambini, adolescenti e adulti nelle diverse Regioni italiane, secondo standard di cura e criteri omogenei ed uguali su tutto il territorio nazionale, perché purtroppo così ora non avviene. Il prossimo aggiornamento dei LEA, nei quali vengono inseriti la diagnosi precoce, la cura e il trattamento individualizzato mediante l'impiego di metodi e strumenti basati sulle più avanzate evidenze scientifiche disponibili, è l'altro aspetto fondamentale del disegno di legge, oltre agli obiettivi individuati per le politiche regionali. L'autismo si configura come una disabilità permanente, con una serie di caratteristiche specifiche: accompagna il soggetto nel suo ciclo vitale, si manifesta in forme difformi e variabili e, soprattutto, si caratterizza per un funzionamento mentale atipico, tale da richiedere interventi terapeutici e socio-assistenziali particolarmente dedicati. É importante che una legge dello Stato preveda misure d'intervento che vanno dalla diagnosi precoce, alla cura, all'abilitazione in tutte le fasce d'età, con particolare riguardo alla formazione di un approccio educativo-sanitario che sia, per quanto possibile - ce lo auguriamo di cuore - strutturato, completo e organico. Inclusività dei bambini nella società che li circonda tramite una rete di servizi competenti, possibilità concrete di inserimento lavorativo per gli adulti, sostegno specifico alle famiglie: sono questi gli obiettivi generali per fornire alle persone con autismo un futuro che sia il più normale possibile. Tali obiettivi non si perseguono solamente con una legge, pur necessaria, ma occorre soprattutto adoperarsi e lavorare nella comunità per una maggiore consapevolezza sull'autismo, che è innanzitutto questione culturale. I disturbi dello spettro sono molto frequenti, senza differenza di etnie e condizione sociale. Per tale ragione l'autismo è una condizione che richiede un dispendio di risorse umane ed economiche cospicue. Secondo studi approfonditi, le voci di spesa più importanti sono i servizi di educazione speciale e la perdita di produttività dei genitori quando il figlio è in età infantile e adolescenziale, mentre in età adulta i costi maggiori sono legati alle cure domiciliari o alle residenze assistite e alla perdita di produttività individuale. Per dare un'idea dei costi dell'autismo basta ricordare come nel Regno Unito essi siano maggiori di quelli dell 'ictus e del cancro messi insieme. L'elevata frequenza del disturbo, la sua cronicità e gli alti costi dell'assistenza ne fanno una vera e propria emergenza sociale e sanitaria, non solo nei Paesi occidentali ma in tutto il mondo, ponendo pressanti questioni di politica sanitaria e di ricerca delle molte cause dei disturbi dello spettro, conosciute soltanto nel 20 per cento dei casi. Per questo oggi si è deciso di dare rilievo internazionale alla giornata sulla consapevolezza e voglio ricordare a questa Assemblea le molte iniziative territoriali, curate da genitori interessati, dalle istituzioni, dalle associazioni, dai ricercatori e dagli operatori, che ogni giorno, nel proprio piccolo, lottano per donare un futuro possibile a persone che soffrono. Oggi dedichiamo loro, ai loro sforzi quotidiani e a tutte le persone affette da autismo e disturbi dello spettro il nostro primo pensiero e le nostre intenzioni migliori. Non posso infine non ringraziare il presidente Grasso
2015-04-08	PD	TocciWalter	Signor Presidente, onorevoli senatori, è venuto a mancare Giovanni Berlinguer, una figura eminente della Repubblica, uno dei migliori politici italiani, un servitore appassionato e competente delle istituzioni, dal Campidoglio alla Camera, al Senato, fino al Parlamento europeo. In ogni Assemblea ha lasciato un segno inconfondibile della sua presenza e anche in quest'Aula del Senato si ricordano i suoi contributi preziosi ed aperti al confronto con chi la pensava diversamente. Eppure, nel ricordarne il valore politico, mi pare di non aver detto quasi nulla sulla complessità e sulla ricchezza della sua personalità. Giovanni Berlinguer non è stato solo un politico, ma uno scienziato di ampi orizzonti, un militante dell'impegno sociale ed un intellettuale riconosciuto a livello internazionale. Sono impressionanti la vastità dei suoi interessi, la diversità dei campi di azione e la molteplicità dei linguaggi. A tenere insieme questa molteplicità di pensiero e di azione poteva essere solo una pregiata stoffa di umanità, che negli esiti appariva immediatamente agli altri, ma che nelle motivazioni rimaneva come una forza segreta nel suo animo. Era un piacere interloquire con lui, un'occasione imperdibile lavorare con lui ed un privilegio averlo come amico. Nei diversi gradi di relazione con lui rimaneva costante il suo stile lieve, generoso, semplice ed ironico. Non era privo di contrasti e, anzi, proprio da essi veniva il fascino della sua personalità, intransigente ed aperta, determinata e curiosa, solare e profonda. Alle radici di tutto questo, vi era la sua bontà: è davvero inusuale per un politico la parola «bontà». Questo carattere, quando viene ostentato, si capovolge nel fariseismo oppure si irrigidisce nella precettistica; quando invece viene dissimulato, agisce come una forza interiore che mette in movimento tutte le doti di una persona. In questo senso segreto, Giovanni era prima di tutto un uomo buono. Lo era perché amava la vita e a questo scopo intendeva piegare l'azione politica. La sua lezione è tutta qui: prendersi cura della relazione tra politica e vita. Quella relazione oggi rischia di essere recisa dalle algide tecnocrazie, dalle arroganze mediatiche, dagli inconsapevoli conformismi del nostro tempo. Il nesso tra politica e vita spiega la sua azione, prima di tutto come parlamentare. Il suo contributo è stato più intenso proprio nelle grandi leggi, che hanno suscitato un profondo coinvolgimento popolare: dalla legge sull'aborto, alla riforma psichiatrica, alla riforma sanitaria, di cui si ricorda una memorabile dichiarazione di voto, che svolse a nome del Partito Comunista Italiano. «La medicina è malata» si intitolava un suo libro, che negli anni Cinquanta anticipava, nella critica ai saperi correnti, i principi della riforma di vent'anni dopo: la prevenzione della salute, l'attenzione alle condizioni ambientali e lavorative, la lotta alla disuguaglianza nell'accesso alla cura. Sono questioni che ancora negli anni Duemila egli riteneva centrali, sottolineando da un lato i grandi progressi della scienza medica e allo stesso tempo il paradosso di un mondo diviso tra i problemi dell'obesità e quelli della morte per fame. Il primo suo libro che mi capitò tra le mani è stato «Borgate di Roma», scritto insieme a Piero Della Seta. L'impegno del politico, che si occupa della vita dei baraccati nella periferia della capitale, si intrecciava con la razionalità e la sensibilità del medico del popolo. Quel libro fu poi utilizzato contemporaneamente come libro di testo all'università, nella nascente disciplina della sociologia, e come manuale d'uso nelle sezioni di partito e nei comitati di quartiere. L'attenzione al nesso tra salute ed eguaglianza lo ha reso famoso nei Paesi latinoamericani, non solo a livello accademico, con l'ampio risalto dei suoi studi, ma anche per il riconoscimento popolare. Il presidente Lula ebbe a dire in un consesso internazionale: «Da noi Giovanni Berlinguer è una leggenda». Come è accaduto spesso a grandi italiani, gli capitò di essere conosciuto meglio all'estero che in patria. Egli, con il suo prestigio ha portato un contributo prezioso negli organismi internazionali, nell'Organizzazione mondiale della sanità (OMS) e nello studio delle determinanti sociali della salute - come ha ricordato stamani il Presidente dell'apposita commissione dell'OMS, Michael Marmot, nel messaggio inviato alla commemorazione che si è tenuta all'università La Sapienza - come relatore della Dichiarazione universale sulla bioetica e i diritti umani dell'UNESCO - nella quale contribuì a superare fratture ideologiche, proponendo una bioetica quotidiana, come autocoscienza della vita delle persone - e nel Parlamento europeo, con contributi decisivi per le risoluzioni sul cambiamento climatico. Giovanni Berlinguer è stato un innovatore in tutti i campi, anche nel suo partito. Nel PCI ha contribuito a superare le angustie ideologiche, volgendo sempre lo sguardo ai cambiamenti del mondo, spesso in anticipo rispetto agli altri dirigenti. È del 1973 una sua analisi su informatica e democrazia, che solo oggi, con l'avvento della rete Internet è diventata questione cruciale. Non ha mai avuto paura del nuovo, inteso come seria analisi del cambiamento. Divenne invece sospettoso, negli anni Duemila, del "nuovismo" come retorica, che rischia di nascondere il conformismo. Denunciò questo pericolo quando venne candidato alla segreteria dei Democratici di Sinistra, in un memorabile discorso, riprendendo un apologo di Rossini, che aveva giudicato il lavoro di un giovane compositore, dicendo: «Ciò che è bello non è nuovo e ciò che è nuovo non è bello». Giovanni si fermò lì: noi andammo avanti, fondando un nuovo partito, ma proprio per questo, ogni giorno, abbiamo il dovere di dimostrare che il nuovo è davvero bello e che della tradizione stiamo prendendo le virtù, lasciando indietro i difetti. Tra le virtù che Giovanni raccomandava c'era l'attenzione alla questione morale, riprendendo, senza mai ostentarla, l'eredità del fratello Enrico. Nella corruttela - diceva - la politica non solo compie un danno verso lo Stato e un'ingiustizia tra i cittadini, ma delegittima se stessa, perde la dignità e quindi la forza per cambiare le cose. Ma forse la ricchezza della persona si vede anche nelle sue attività più eccentriche, apparentemente minori. La relazione politica-vita era ricercata anche negli studi entomologici, che liberavano al massimo grado la sua curiosità: dallo studio sull'operosità delle api al mondo delle pulci - che, nella sua analisi, ha influito sulla storia, decidendo le sorti di grandi battaglie più che la genialità dei generali - fino a quella singolare usanza di tenere in casa un piccolo leopardo, cercando una dimensione domestica di quella vitalità apparentemente inquietante. La relazione tra i viventi era il suo assillo, ma una sorte amara lo ha colpito, lo ha segnato negli ultimi anni, proprio con la malattia che impedisce le relazioni con gli altri. Così, signor Presidente, ci ha lasciati Giovanni Berlinguer, in un mondo chiuso, senza parole. Se n'è andato poco dopo la scomparsa della sua amatissima Giuliana, come accade nei grandi amori tra due persone, dove nasce il bisogno di accompagnare l'altro non solo nella vita, ma anche nella morte. Negli ultimi tempi, quando incontrava gli amici, Giuliana diceva: «Venite a trovare il mio ragazzo!». Ad un amico che accettò l'invito, capitò la fortuna di essere riconosciuto da Giovanni e di ascoltare da lui una domanda incredibile: «Che cosa posso fare?». Questa domanda Giovanni lascia in eredità ai giovani: che cosa posso fare? Non solo per me, ma per noi, per la società, per il Paese.
2015-04-14	PD	DirindinNerina	La grande attenzione che dovrebbe essere posta in questo momento è alla presenza dentro il piano, che sicuramente il Governo sta mettendo in atto per il contrasto e la prevenzione, di una particolare attenzione nei confronti delle infrastrutture sanitarie. Cosa succede se va in crash il sistema tecnologico di un ospedale? Non voglio neanche pensarci, ma sicuramente non soltanto i monitor si spengono e si perdono tutte le informazioni che abbiamo a disposizione: da quelli delle sale operatorie a quelli riguardanti la storia clinica dei pazienti. Soprattutto, rischiamo di non potere utilizzare alcune infrastrutture e alcune apparecchiature particolarmente importanti: dalle rianimazioni a quelle salvavita. Rischiamo inoltre di non poter contare su alcuni servizi (ad esempio la raccolta sangue e l'emergenza) che sono importanti, non soltanto per i pazienti che sono assistiti in quel momento dal sistema sanitario ma soprattutto perché se vi è un evento terroristico, o comunque un evento delittuoso, il sistema sanitario deve essere in grado di rispondere alle maggiori richieste alle quali in quel momento è necessario far fronte. Il Consiglio europeo considera le infrastrutture sanitarie infrastrutture critiche. Nel 2004, dopo gli eventi del 2001, il Consiglio europeo ha chiesto a tutti gli Stati membri di preparare una strategia per la protezione delle infrastrutture critiche al proprio interno, soprattutto per prevenire possibili attacchi terroristici. Fra le sei tipologie di infrastrutture critiche indicate dal Consiglio europeo ci sono proprio le infrastrutture sanitarie, e sono indicati gli ospedali, i servizi sanitari, i servizi di raccolta sangue, i laboratori analisi, il settore dei prodotti farmaceutici. Fra l'altro, in quella occasione il Consiglio europeo aveva dato una definizione di infrastrutture critiche, ovvero quelle infrastrutture la cui degradazione di fronte ad un evento delittuoso terroristico potrebbe avere un serio impatto sulla sicurezza e sul benessere degli europei e sul funzionamento efficace dei Governi e degli Stati membri. Non c'è dubbio, quindi, che si tratti di un tema sul quale non possiamo non tenere alta l'attenzione. Io immagino che i programmi che si stanno approntando in questo momento a livello nazionale tengano conto della necessità di avere un piano per la salvaguardia delle infrastrutture della sanità: da quelle che garantiscono la fornitura dell'energia e delle telecomunicazioni alle information technology e communication. Proprio consapevoli dei rischi che si stanno correndo in questi ultimi mesi, una ricerca condotta recentemente dà elementi di rassicurazione e di preoccupazione. Mi permetto, in pochi minuti, di ricordare che una società di ricerca e consulenza strategica (in particolare nella progettualità ICT), la Netics, proprio a fine 2014 ha svolto un'indagine a campione su 65 aziende sanitarie, per capire qual è la situazione relativa alla loro sicurezza informatica (la sicurezza fisica, logistica e funzionale riguarda solo un aspetto della sicurezza che dovrebbe essere garantita dalla sanità). Ci sono alcuni elementi positivi, perché si rileva che, nel 76 per cento delle aziende sanitarie ospedaliere intervistate, il responsabile dichiara che la situazione è sotto controllo e si è in grado di affrontare qualunque evento terroristico o comunque qualunque evento delittuoso. Ma il problema è che il 24 per cento delle aziende, che si concentra soprattutto nel Mezzogiorno, sottovaluta il problema oppure dichiara apertamente l'impossibilità ad intervenire per la messa in sicurezza anche solo dei server, degli apparati software, dei dati e degli strumenti che consentono il funzionamento del sistema. Sappiamo quali sono le cause del grande deficit che, in alcune realtà, si verifica. Ma, di fronte a provvedimenti che cercano di prevenire e contrastare i danni connessi ad eventi terroristici, non possiamo trascurare la necessità di prestare particolare attenzione anche a queste infrastrutture. Fra l'altro, purtroppo risulta che le aziende italiane effettuano un vero assestment del rischio in alcuni casi con una certa frequenza ma, nella maggior parte, con una periodicità troppo elevata rispetto all'evoluzione dei problemi. In particolare, la media si assesta su due anni e due mesi anni, che sicuramente è eccessiva e, soprattutto, è inesistente l'attività di stress test e di simulazione degli attacchi. Mi sono premessa, quindi, di intervenire in occasione della discussione di questo decreto-legge, perché vorrei che fosse dedicata particolare attenzione a verificare cosa si sta facendo in questo momento per contrastare i rischi che possono derivare da un degrado del sistema nel settore sanitario. E, se necessario, occorre potenziare questa attività, chiedendo a tutte le Regioni di avere un piano specifico per la salvaguardia delle infrastrutture e per la continuità nell'erogazione dei servizi essenziali.
2015-04-14	PD	DirindinNerina	La prima preoccupazione sulla quale voglio concentrare l'attenzione dell'Aula riguarda le infrastrutture critiche sanitarie. La sanità ha la responsabilità di garantire la continuità operativa delle aziende sanitarie e delle aziende ospedaliere anche di fronte a eventi delittuosi, soprattutto di natura terroristica.
2015-04-16	PD	PaduaVenera	Signor Presidente, sento la necessità di ringraziare il Vice Ministro, che ha risposto assolutamente puntualmente alle sollecitazioni importanti e alle grandi preoccupazioni che voleva porre all'Aula la mia interrogazione, la quale, peraltro, è stata sottoscritta da numerosi colleghi. Vorrei soltanto sottolineare che i tavoli di cui il Vice Ministro ci ha parlato sono nati a seguito di questa interrogazione, quindi il mio ringraziamento non è solo formale. Ciò significa che l'interrogazione è servita, perché si è aggiunta a un'azione di solidarietà nata sul territorio, come è emerso dalla sua risposta. Infatti, il territorio della Provincia di Ragusa eccelle per quanto riguarda la solidarietà e la crescita civica dei cittadini e delle cittadine, ma naturalmente può presentare, come abbiamo denunciato in questa interrogazione, delle manifestazioni isolate di criminalità organizzata, anche per quanto ci è stato detto. Vorrei quindi evidenziare che, accanto a questi imprenditori che vanno perseguiti e denunciati, come è stato fatto e come si continuerà a fare, c'è un'imprenditoria agricola di persone serie, laboriose e rispettose dei principi dell'accoglienza e delle norme. Detto questo, sono contenta di tutto ciò e vorrei anche sottolineare come, a seguito dell'interrogazione che abbiamo presentato nello scorso ottobre, abbiamo anche svolto un'iniziativa importante sul territorio, alla presenza della vice presidente Fedeli e di altre personalità; continueremo a farlo proprio per effettuare un monitoraggio e per far sì che il fatto di aver acceso le luci in questa grandissima tenebra che purtroppo ha colpito la mia Provincia possa avere un seguito nel tempo, sostenendo quindi quello che è stato evidenziato anche nella risposta, cioè dando fiducia e superando la diffidenza di queste donne. Certo che le denunce sono poche: già sono poche quelle effettuate da donne che subiscono violenza in condizioni, per così dire, di normalità; immaginiamoci il caso di donne che invece sono in una condizione di maggiore fragilità perché sono sole, non hanno accanto la famiglia o sono lontane dal loro Paese e non conoscono neanche la lingua; chiediamoci quindi come potrebbero denunciare. Bisogna quindi aiutarle a crescere, come è stato fatto anche con dei piccoli manifesti, dimostrando che si è vicini a loro non solo per un interesse, ma per solidarietà umana e per rispetto dei diritti, aiutandole a venire allo scoperto. Tuttavia, occorre soprattutto agire sul tema dell'integrazione, che incontra una grande diffidenza. Io ho ascoltato anche l'esperienza di sacerdoti seri, di persone e di associazioni molto presenti, che denunciano la grande diffidenza di queste persone: bisogna quindi rompere questa barriera, superare questa diffidenza e farle crescere in un percorso di consapevolezza e di fiducia. Il ringraziamento mio, della vice presidente Fedeli e dei colleghi firmatari che in questo momento non sono presenti è forte, ma invito a non abbassare la guardia e a essere molto vigili. Ribadisco inoltre la sanità di un tessuto sociale che, nonostante tutto questo, è accogliente, solidale e costituito da persone serie e oneste, a prescindere dalle brutte situazioni che abbiamo denunciato.
2015-04-22	LN	ArrigoniPaolo	Onorevole Presidente, colleghi, anche il Gruppo della Lega Nord si associa al ricordo della figura di Renato Altissimo a pochi giorni dalla sua scomparsa, avvenuta qui a Roma. Figlio della terra veneta, era nato nel 1940 a Portogruaro, in provincia di Venezia, da una famiglia di imprenditori che possedeva una fabbrica nella piemontese e operosa Moncalieri, facente parte dell'indotto FIAT. Anche per questo studiò a Torino, laureandosi in scienze politiche. È stato presidente dei Giovani imprenditori e poi anche vice presidente di Confindustria, prima d'intraprendere la lunga carriera da protagonista della prima Repubblica. Fu infatti attore di primo piano del pentapartito che dominò gli anni '80 della politica italiana, in cui si mosse da esponente di spicco del Partito Liberale Italiano, del quale fu segretario dal congresso del 1986 alle sue dimissioni nel 1993. Deputato in cinque legislature, ha guidato vari Ministeri: quello della sanità nel Governo Cossiga I e nei Governi Spadolini I e II e nel Governo Fanfani V; è stato poi anche Ministro dell'industria nel Governo Craxi, tra il 1983 e il 1986. Nel 1993 venne anch'egli coinvolto nelle tempeste di Tangentopoli. Tali vicende lo allontanarono dalla politica, come accadde allora a numerosi importanti esponenti di altri partiti, ma non ne spensero mai l'animo liberale. Ancora lo scorso anno, infatti, con rinnovate energie, fondò assieme a Carlo Scognamiglio e Alfredo Biondi il movimento «I Liberali». Fu sicuramente una personalità politicamente significativa, un uomo intelligente e colto e certamente una mente brillante. Il Gruppo parlamentare della Lega Nord esprime dunque sentimenti di cordoglio ai suoi familiari e a coloro che in quest'Aula gli furono amici
2015-04-23	LN	TosatoPaolo	Il problema non lo subiranno i sindaci, i presidenti di Regione, i consiglieri regionali o provinciali, perché questi tagli li subiranno i cittadini sulla propria pelle. Si parla infatti di tagli alla sanità. Nel DEF si stabilisce una revisione dei LEA, dei livelli essenziali di assistenza ai cittadini, e del prontuario farmaceutico. Ci sarà un aggiornamento delle prestazioni e dei farmaci erogati dal Servizio sanitario nazionale. Ci sarà una revisione del sistema di compartecipazione del cittadino al finanziamento delle prestazioni sanitarie. Tutto questo significa meno servizi sanitari, meno esenzioni sui farmaci, aumento dei ticket. Questo è quanto prevedete nel vostro DEF. Si parla poi di efficientamento e razionalizzazione dei settori del trasporto pubblico. Ma cosa significa razionalizzazione? Significa tagli, quando già il trasporto pubblico dei comuni e delle tratte interregionali dei treni è ormai al collasso. Si stabilisce inoltre una riduzione delle detrazioni fiscali e ciò vuol dire più tasse da pagare per i cittadini. Si parla di una revisione dei valori catastali degli immobili, e ogni volta che si parla di revisione quasi sempre (anzi, sempre) si è arrivati ad un aumento delle aliquote dei Comuni su IMU, TASI, TARSI e in qualsiasi altro modo le abbiate nominate. Quindi, signor Presidente, signor Vice Ministro, non ci riconosciamo assolutamente in questo DEF. Avremmo voluto leggere previsioni più attendibili e non di tesoretti inesistenti. Avremmo voluto vedere aggredita la spesa dell'apparato statale e non colpiti, come sempre, i servizi essenziali alle persone, ormai insostenibili e che gridano vendetta non solo in questo Parlamento ma soprattutto nel Paese.
2015-04-23	M5S	BulgarelliElisa	Se ha pazienza, mi avvio a concludere così le spiego il mio dissenso. PRESIDENTE. Concluda. BULGARELLI (M5S). L'altra vera grande riforma strutturale sarebbe pensare ad un'economia che si basa sulla prevenzione e non sull'interventismo e sull'emergenza, e non vado a spiegarlo perché non ho più tempo: ma la prevenzione, insieme alla cultura, ridurrebbe di molto tutte le spese, anche quelle della sanità, quelle riferite a tutti i servizi sociali e a tutte le questioni che poi creano problemi e disagi all'interno delle città. Con questa prevenzione, che sicuramente è un investimento a lungo termine (che è un approccio, però, totalmente nuovo), ridisegneremmo il Paese e magari un giorno ci renderemmo anche conto che il PIL non serve più ma che possiamo utilizzare il BES, che è un indicatore della qualità della vita. In questa nuova visione economica, quindi - siamo alla terza vera riforma strutturale...
2015-04-23	M5S	FucksiaSerenella	Le uniche misure economiche, chiare e concrete, contemplate nel DEF per la sanità sono quelle di contenimento della spesa. Si riduce il fondo sanitario, che passa da 112 miliardi del Patto della salute ai 109,7 del DEF del 2015. Viene ridotto anche quello del 2016, che passa da quasi 115,5 miliardi del Patto della salute ai 113 del DEF. A decorrere dal 2015 si contano, perciò, tagli per un importo di oltre 2,3 miliardi di euro al fondo sanitario, cui si aggiungono i 285 milioni in meno per l'edilizia sanitaria, già decisi nell'intesa Stato-Regioni del 26 febbraio scorso. In definitiva, sono 2,637 miliardi in meno per la sanità nel 2015. Il tutto avviene mentre sul web, sui giornali e nei programmi televisivi spazia il dibattito riguardo al fantomatico tesoretto da 1,6 miliardi, del quale tutti vogliamo sperare sia fatto un buon utilizzo, ma viene il sospetto che possa essere un'arma di distrazione di massa. Vorrei sapere esattamente dove andrà a finire e come sarà utilizzato questo tesoretto. Mi auguro che non sia a spese della sanità e del welfare. Faccio un'altra domanda: le risorse ricavate da questi tagli che fino faranno? Il Patto della salute reca una previsione molto chiara: i risparmi in sanità devono essere utilizzati per finalità sanitarie. Questa norma sarà rispettata o si tratta dell'ennesima previsione che lascia il tempo che trova? Ma, soprattutto, dov'è quello slancio riformatore, quella visione del futuro, quel cambio di passo, quella svolta che sarebbe necessaria tanto più in un settore così importante come quello della salute? La sanità continua ad essere considerata solo un settore di spesa pubblica. Oggi più che mai, invece, occorre un approccio diverso affinché, da una parte, si riconosca che la sanità è un fattore di crescita economica, occupazionale e tecnologica; dall'altra, si completino e, talvolta, si colmino i servizi della sanità pubblica. Signori miei, nel mondo è nata una nuova rivoluzione tecnologica e industriale e l'interazione tra tecnologia digitale, processi e produzioni estende i suoi effetti anche ai settori della sanità e del welfare. La digitalizzazione dei processi sanitari è un passaggio fondamentale, per efficientare il rapporto costo-qualità dei servizi sanitari; per controllare la spesa sanitaria e limitare sprechi e inefficienze, per ridurre gli squilibri e le diseguaglianze al livello regionale e territoriale; per favorire lo sviluppo dell'intera filiera della salute e migliorare l'erogazione di quei servizi a immediato impatto sui cittadini. Devono essere implementate le innovazioni in corso nel settore sanitario, sia sul fronte dell'informatizzazione in generale (mi riferisco al fascicolo sanitario elettronico, alla cartella clinica elettronica, alla ricetta elettronica, all'archiviazione centralizzata dei referti medici - pensiamo a quanto spendiamo in affitti per cartelle cartacee che puntualmente vengono deperite e mai riutilizzate - per la teleassistenza domiciliare), sia in particolare per quanto riguarda la diffusione della telemedicina (attraverso il telemonitoraggio e la teleassistenza da remoto). PRESIDENTE. La invito a concludere, senatrice Fucksia. FUCKSIA (M5S). Assume poi importanza strategica la valorizzazione del capitale umano. L'evoluzione tecnologica impone la riqualificazione ed una strategia di formazione di nuove figure professionali. Cosa vuole fare il Governo? Quali sono le strategie su questo tema? Quali azioni concretamente il Governo conta di poter realizzare? Le generiche dichiarazioni del DEF attendono di essere sviluppate e realizzate nel più breve tempo possibile. Cosa ne pensa il Governo in merito alla riorganizzazione degli enti vigilati? Cosa pensa per quelle risorse ancora mancanti e non previste per rinnovare il contratto di lavoro ai tanti medici e sanitari nel settore pubblico? Manca una prospettiva di risparmio di spesa in funzione di una revisione del Titolo V della Parte seconda della Costituzione. PRESIDENTE. Concluda, senatrice Fucksia, per favore. FUCKSIA (M5S). Mancano azioni concrete e mirate a sostegno di soggetti fragili, pensionati e portatori di handicap. Nell'ottica del Giubileo, non è previsto nulla per l'abbattimento delle barriere architettoniche. Concludo. La sfida che abbiamo di fronte è non di spendere meno, ma di spendere meglio, per evitare di perdere terreno con altri Paesi e decretare così un percorso di arretramento politico, sociale ed economico, che nuocerebbe gravemente alla salute dei cittadini italiani, portandoci allora veramente a spendere molto di più e senza risultato.
2015-04-23	M5S	FucksiaSerenella	Si parla della sanità sempre in modo confuso. Alcuni argomenti vengono dibattuti soltanto tra gli addetti ai lavori e i cittadini vengono sempre troppo poco coinvolti. Oppure se ne parla nell'ambito di documenti di natura economica, come quello che discutiamo, per scoprire per l'ennesima volta quella che ormai è la sola certezza quando si parla di sanità: i tagli.
2015-04-23	M5S	FucksiaSerenella	Signora Presidente, colleghi, tutte le volte che si discute del DEF c'è molto da dire e molte sono le osservazioni che vorrei fare su diversi fronti. Il tempo, però, è limitato e voglio allora focalizzare i pochi minuti a disposizione sulla sanità, che è un tema che viene sempre troppo relegato ai margini, dimenticando forse che invece riguarda tutti.
2015-04-23	PD	DirindinNerina	Signora Presidente, intervengo rapidamente sul tema del welfare e dell'attenzione che si dà a tale comparto in questo Paese e, in particolare, con questo DEF. All'interno del welfare mi soffermo, in particolare, sulla spesa sanitaria e sul ruolo delle politiche a tutela della salute. La Commissione sanità ha approvato un parere molto circostanziato, che confidiamo sia preso in considerazione nelle prospettive future di documenti che saranno adottati. Rispetto a quegli elementi che sono già stati sottolineati, mi permetto di soffermarmi su due punti in particolare che meritano attenzione, dopo aver fatto una piccola premessa. Vorrei fosse chiaro a tutti che il settore sanitario, in particolare la sanità pubblica, in questi anni è stato soggetto a restrizioni che sono di gran lunga superiori a quelle alle quali sono stati sottoposti gli altri comparti della PA. Il dato che viene riportato dal DEF del conto consolidato della pubblica amministrazione ci dice che la spesa primaria nel 2014 è cresciuta rispetto all'anno precedente dell'1,2 per cento, mentre la spesa sanitaria è cresciuta di meno, dello 0,9 per cento. Soprattutto, nell'anno precedente, la spesa primaria era cresciuta dell'1,9 per cento, mentre la spesa sanitaria si era ridotta dello 0,3 per cento. Potrei risalire nella storia, ma non voglio tediare con i numeri; sicuramente il Vice Ministro conosce il problema e conosce le restrizioni gravi a cui è stato sottoposto il settore sanitario, che, in un momento di grave crisi economica, deve fronteggiare, da un lato, bisogni nuovi in quantità e qualità - ricordiamoci che la disoccupazione e la crisi economica creano bisogni anche in termini di salute, ai quali siamo impreparati, e incidono sulla coesione sociale - dall'altro, invece, la riduzione delle risorse. Questo non vuol dire che non ci siano ancora ambiti di intervento per migliorare l'utilizzo delle risorse che abbiamo nel settore sanitario, ma ciò su cui si vede una scarsa attenzione è che i settori aggredibili attraverso la spending review, a cui noi attribuiamo i tre quarti dei risultati che dovremmo ottenere con le misure di neutralizzazione della clausola di salvaguardia, come dice lo stesso Ufficio parlamentare di bilancio, sono stati già aggrediti a livello macro; sono stati aggrediti soprattutto in molte delle Regioni che hanno i conti in ordine, quindi i risparmi che erano possibili sono stati in gran parte ottenuti e gli spazi per ulteriori interventi non ci sono. È quindi necessario un surplus di attenzione affinché non si rischi di duplicare interventi che sono già stati previsti in passato e sui quali il monitoraggio dell'attuazione non è stato sufficientemente adeguato, e soprattutto affinché non si rischi di non differenziare gli interventi sul territorio. Fatta questa premessa, mi soffermo su due punti. Anzitutto, la spesa per il personale. Vorrei che fosse chiaro che il settore sanitario è ad alta intensità di lavoro e non può continuare a vedere ridurre la spesa per il personale. Nell'ultimo anno, in questo contesto di restrizioni, la spesa per il personale si è ridotta per l'ennesima volta dello 0,7 per cento. Ciò vuol dire privare un sistema del fattore produttivo più importante per raggiungere l'obiettivo che si è dato, e il sistema per la tutela della salute non è la ciliegina sulla torta che si può opzionalmente prendere in considerazione nel momento in cui si cerca di fare politiche di riforma oppure c'è un'alternativa migliore possibile meno costosa. Il comparto sanitario ha un ruolo fondamentale, soprattutto in questo momento di crisi. Quindi, la prima questione è il personale. Ci sono vincoli, riconosciuti anche dal Governo come perversi, come risultati ottenuti sulla spesa: è un tema sul quale dobbiamo lavorare. E vengo in conclusione al secondo tema. Vorrei sottolineare forse una svista nel PNR, perché, nel punto in cui c'è un'azione di riordino degli enti vigilati della sanità, si dice che gli enti regolatori, gli enti di vigilanza e di ricerca, devono essere riordinati al fine di renderli più competitivi. Ora, che gli enti regolatori di vigilanza debbano essere resi più competitivi credo sia improprio; probabilmente è una svista, ma che in futuro deve essere corretta, perché gli enti regolatori devono essere terzi; devono essere controllati finché svolgono le loro funzioni, ma non devono essere messi in competizione sul mercato.
2015-04-23	PD	FornaroFederico	Il DEF, però, è anche l'occasione per dare un giusto riconoscimento allo sforzo compiuto, in questi anni, dal sistema delle autonomie locali. Vorrei lasciar parlare i dati. Per quanto riguarda i Comuni, i trasferimenti statali sono passati da 16,1 miliardi nel 2010 a 3,1 miliardi nel 2013, con un decremento di 13 miliardi. Il complesso delle risorse disponibili (trasferimenti più tributi ad aliquote standard) è passato da 10,4 miliardi nel 2010 a 16,2 miliardi nel 2013, con un incremento di 5,8 miliardi. In buona sostanza, i Comuni hanno visto diminuire le risorse a loro disposizione da 26,5 miliardi a 19,3 miliardi, con un decremento, dal 2010 al 2013, di 7,2 miliardi. Facendo anche giustizia all'accusa, che spesso viene rivolta ai sindaci, di aver semplicemente trasformato i mancati trasferimenti in aumento delle tasse, lo sforzo fiscale, ossia la differenza tra l'aliquota applicata e l'aliquota standard, è aumentata sì, passando da 2,9 miliardi nel 2010 a 8,1 miliardi nel 2013, ma solo di 5,2 miliardi. In altri termini, ciò significa che l'intero comparto, mettendo insieme risparmi sulla spesa corrente e contributo al Patto di stabilità, ha visto una riduzione delle risorse disponibili di oltre 4,4 miliardi di euro. La dimostrazione del taglio sulla spesa arriva anche dai dati del sistema delle amministrazioni locali tra il 2009 e il 2013. La spesa corrente nel comparto, al netto della sanità, è passata, dal 2009 al 2013, da 97,7 miliardi a 90,1 miliardi e complessivamente, prendendo anche la spesa in conto capitale, da 135,8 a 122,2, con un decremento di 13,6 miliardi in cinque anni. Ci sarebbero poi anche i dati relativi al debito della pubblica amministrazione, e ne cito solo uno molto rapidamente, per dare anche l'idea della differenza molto significativa esistente tra lo sforzo compiuto dal sistema degli enti locali e lo spazio che c'è invece ancora sulle amministrazioni centrali. Il debito della pubblica amministrazione nelle amministrazioni centrali è passato da 1.654 miliardi nel 2009 a 1.960,8 nel 2013, con un incremento del 18,5 per cento. Nello stesso periodo (2009-2013), il debito ha avuto invece un decremento dell'11,1 per cento per quanto riguarda le Regioni, del 7,1 per le Province e del 2,5 per i Comuni. Sono dati molto chiari, confermati anche dall'analisi della Corte dei conti che, nel dicembre del 2014, ha evidenziato come: «Lo sforzo di risanamento richiesto alle amministrazioni territoriali con i vincoli disposti dal Patto di stabilità interno risulta non proporzionato all'entità delle risorse gestibili dalle stesse, il che ha prodotto un drastico ridimensionamento delle funzioni di spesa di queste ultime, a vantaggio degli altri comparti amministrativi che compongono il conto economico consolidato delle amministrazioni pubbliche». Non ci sono quindi più sprechi, inefficienze e spazi di miglioramento? No, non si può dire e, da questo punto di vista, l'obiettivo della spending review da 10 miliardi contenuto nel DEF è molto ambizioso, ma comprensibile. Non è però pensabile che ciò si traduca, com'è già accaduto nel passato, in nuovi tagli lineari nei confronti degli enti locali e su questo vorrei richiamare l'attenzione del Governo. In questi anni, infatti, le logiche dei tagli sono state di tipo lineare ed oggi abbiamo moltissimi enti locali che non hanno più spazi di manovra, né sul fronte del contenimento dei costi, né tanto meno sull'aumento della leva fiscale. È vero che nel DEF non ci sono tagli puntuali nei confronti degli enti locali, ma va rilevato come quelli prodotti dalla legge di stabilità 2015 sono già oggi insostenibili per tante comunità. Detto in altri termini, siamo arrivati ad una linea oltre la quale si corre il rischio reale di una rottura del patto fiduciario tra istituzioni locali e Stato e, quindi, tra cittadini e Stato. Credo che ciò vada detto con forza, e ci terrei che il Vice Ministro mi ascoltasse soprattutto su questo punto che, al di là delle varie questioni, ritengo sia politico. Urge, pertanto, intervenire con un decreto-legge sui locali, sia sul tema delle risorse - com'è stato richiesto fortemente anche dall'ANCI nel corso dell'audizione sul DEF - sia sul piano delle normative. C'è una questione particolare relativa alla Province e alle Città metropolitane. I tagli in sequenza - un miliardo nel 2015, un miliardo nel 2016 e un miliardo nel 2017 e, quindi, a regime 3 miliardi - sono sostanzialmente e tecnicamente impossibili: a dire questo non è l'UPI, ma il SOSE (Soluzioni per il sistema economico SpA), che è riuscito infatti a dimostrare un'impossibilità di miglioramento di efficienza per il primo anno attorno a 650 milioni, ma oltre questo non è riuscita ad andare. In sostanza, abbiamo una situazione per cui i nuovi enti non riusciranno a partire. Anche se credo di avere ancora pochissimo tempo, c'è poi una questione relativa all'IMU agricola, che va assolutamente affrontata anche in questo Documento. Chiudo sostanzialmente da dove sono partito: è ovvio che bisogna arrivare al di là del guado e, quindi, verso un modello di federalismo, ma a questo approdo i Comuni - mi si passi la battuta - devono arrivare vivi. Bisogna dare loro certezza e stabilità nelle risorse e nella normativa. Da questo punto di vista, la sfida che è contenuta nel DEF sulla local tax è ambiziosa. Tuttavia - e qui rivolgo una richiesta formale al Governo - i tempi, come dimostra purtroppo la vicenda della TASI, non sono una variabile indipendente rispetto al buon funzionamento e ai risultati che si vogliono ottenere. È necessario che l'impianto della TASI arrivi presto e vi sia la possibilità di confrontarsi, di dare dei contributi perché la local tax, da questo punto di vista, deve guardare ai prossimi anni e dare le certezze che i Comuni richiedono. Infine, va ricordato, che quello dei Comuni è un ruolo essenziale di presidio di democrazia - al riguardo e mi riferisco in particolare al sistema dei piccoli Comuni - e di tenuta del tessuto sociale del nostro Paese. Il contributo al risanamento è stato importante e oggi bisogna ricostruire un clima di fiducia nei confronti non soltanto dei sindaci e degli amministratori locali, ma anche dei rapporti con i cittadini.
2015-04-30	M5S	FucksiaSerenella	Alcune di queste associazioni, il 4 febbraio 2015, come da me ricordato in quel giorno con un intervento di fine seduta, hanno indetto la prima giornata in memoria delle vittime della malasanità veterinaria, sollecitando il Presidente del Senato, alla calendarizzazione del disegno di legge n. 1482, «Legge quadro e delega al Governo per la codificazione della legislazione in materia di tutela degli animali», proposta dal Gruppo del Movimento 5 Stelle e che affronta anche questo argomento.
2015-04-30	M5S	FucksiaSerenella	Infatti, non abbiamo neanche una disciplina stringente sull'attività professionale veterinaria che promuova trasparenza, informazione e comunicazione tra il proprietario e il veterinario sui trattamenti terapeutici applicati all'animale. Negli ultimi anni, questa lacunosità nella disciplina della professione veterinaria si è resa maggiormente evidente dal numero di denunce dei casi di malasanità animale e dalla nascita di associazioni che sollecitano i rappresentanti delle istituzioni ad un intervento legislativo volto ad affrontare la problematica.
2015-04-30	M5S	FucksiaSerenella	La nostra legislazione in materia di tutela animale di fatto è ferma all'entrata in vigore della legge n. 28 del 1991, che, pur rappresentando un passo in avanti per l'affermazione di un più civile rapporto tra le persone e gli animali, non raggiunge i livelli di protezione prescritti negli atti comunitari. Inoltre, l'attuazione di molti dei principi in materia di diritti animali sanciti da questa legge viene affidata alle Regioni, che attuano in maniera disomogenea le linee di indirizzo dello Stato. Esempio della scarsa protezione degli animali è rappresentato dalla disciplina vigente in materia di sanità animale. In Italia non sono previsti livelli minimi ed essenziali di assistenza sanitaria.
2015-04-30	M5S	FucksiaSerenella	Nella mozione a mia prima firma inoltre si richiede l'attivazione di controlli più rigorosi affinché vi sia uno stop al traffico illecito degli animali esotici, ma anche delle finte adozioni internazionali dei nostri animali da compagnia, vere e proprie deportazioni che nascondono utilizzi contrari alle leggi italiane. Le adozioni devono essere possibili solo verso quei Paesi che assicurano nel loro ordinamento pari livelli di tutela. Chiediamo anche l'incremento dell'uso di metodi alternativi alla sperimentazione animale nella ricerca scientifica, anche con la promozione di formazione universitaria su queste nuove procedure e la promozione della pet therapy nelle strutture sanitarie. I benefici di tali trattamenti sono stati ormai riconosciuti e ufficializzati anche dai rapporti pubblicati dallo stesso Istituto superiore di sanità. Infine, riteniamo che la disincentivazione all'utilizzo degli animali nei circhi sia una questione che dovrebbe essere affrontata subito. I circhi si presentano spesso come dei lager, in cui gli animali vengono costretti a spettacoli in totale negazione delle loro caratteristiche etologiche e solo per il puro divertimento umano. Da ultimo, chiediamo la promozione per gli animali di standard minimi di assistenza sanitaria, anche con una rivisitazione della disciplina della professione veterinaria. In conclusione, colleghi, vi chiedo di votare questa mozione non solo per tutelare maggiormente gli animali, ma sopratutto per innalzare il nostro livello di civiltà. Come disse Victor Hugo: «Per prima cosa fu necessario civilizzare l'uomo in rapporto all'uomo. Ora è necessario civilizzare l'uomo in rapporto alla natura e agli animali».
2015-04-30	PD	AmatiSilvana	Nell'orientare le proprie scelte di consumo, i cittadini hanno il diritto di essere adeguatamente informati sugli standard di benessere degli animali, effettivamente garantiti lungo tutta la filiera produttiva. Domani sarà inaugurata Expo 2015: evento mondiale incentrato sui temi dell'alimentazione e della nutrizione, che rappresenta anche una cruciale occasione per promuovere ulteriori progressi in materia di benessere animale, superando la concezione dell'animale esclusivamente come mezzo per il soddisfacimento di interessi e bisogni umani. Per questo, riteniamo fondamentale che il Governo si impegni concretamente nel dare piena attuazione al riconoscimento degli animali come esseri senzienti, istituendo il Garante per i diritti degli animali, e sostenendo, nelle opportune sedi, il processo di elaborazione di una legge quadro europea sul benessere animale, e l'introduzione di una normativa finalizzata alla tutela degli animali d'affezione. A livello globale, nel sistema di produzione alimentare attuale, gli animali continuano a subire trattamenti inaccettabili. Nel mondo, ben più del 95 per cento della carne sul mercato proviene da allevamenti intensivi, dove, nella maggior parte dei casi, gli animali sono costretti in gabbie strettissime o confinati in spazi ridotti, dove trascorrono una vita breve, quanto dolorosa. Si somministrano agli animali grandi quantità di antibiotici per prevenire le malattie, inevitabili in tali densità, e questo favorisce l'insorgere di fenomeni di antibiotico-resistenza, anche tra le persone. Solo in Europa ogni anno, denuncia l'Organizzazione mondiale della sanità, vi sono 25.000 morti attribuibili all'antibiotico-resistenza e mi pare che si preveda una strage tra qualche decina di anni. Quotidianamente, inoltre, emergono casi di gravi illeciti, come l'utilizzo sistematico di anabolizzanti, che evidenziano l'inefficacia dei sistemi di controllo della filiera produttiva. Fra i più recenti, il caso denunciato da «Report» nel servizio di domenica scorsa «Vitelli dopati, consumatori ingannati». Nella mozione chiediamo che il Governo si impegni a promuovere l'inclusione esplicita del tema del benessere animale nel contenuto della Carta di Milano. Dati i continui slittamenti della discussione in Aula di questa mozione e la scadenza del 28 aprile per la presentazione ufficiale della Carta, su questo tema abbiamo avanzato alcune proposte concrete, elaborate con il fondamentale contributo delle associazioni, scrivendo e rapportandoci direttamente con il ministro Martina e ai suoi collaboratori impegnati nella stesura. Di queste proposte si è fatta portavoce la collega senatrice Granaiola anche nel corso dell'audizione del ministro Martina in Senato, lo scorso 22 aprile. Al mondo siamo più di sette miliardi e l'attuale produzione di alimenti basterebbe a sfamarne dieci. È evidente, quindi, che ciascuno dei punti della Carta di Milano, perché gli impegni previsti abbiano un senso, presuppone un significativo cambiamento delle nostre abitudini di consumo e dei sistemi di produzione perché - cito testualmente - «determinare un futuro più equo e sostenibile deve essere possibile». Credo non ci sia più bisogno di spiegare quanto la sostenibilità dipenda anche - e considerevolmente - dai metodi utilizzati negli allevamenti e, quindi, non possa prescindere dalla tutela del benessere degli animali. Considero quindi un primo importante risultato, il fatto che la Carta di Milano preveda, fra gli impegni da parte delle imprese, quello di promuovere la diversificazione delle produzioni agricole e di allevamento al fine di preservare la biodiversità e tutelare il benessere degli animali. Ma chiediamo che l'impegno non sia lasciato esclusivamente in capo a cittadini, imprese e società civile, ma che se ne faccia carico anche il Governo, con misure concrete. Si tratta di temi che, come menzionato, influenzano direttamente la realizzazione effettiva del diritto a conoscere dei consumatori. Per questo chiediamo l'impegno a: rafforzare i controlli lungo tutta la filiera produttiva, in modo da prevenire inaccettabili abusi, come le stragi dei bufalini o l'utilizzo di piume provenienti da volatili vivi; a promuovere una cultura di impresa e di filiera connotata da una forte valorizzazione della responsabilità sociale, intesa quale impegno a rispettare senza deroghe le previsioni delle direttive europee in materia di benessere e tutela degli animali; ad adottare misure per la riqualificazione degli allevamenti e l'adozione di sistemi di allevamento a minor impatto, che rispettino le caratteristiche etologiche delle varie specie. In questo senso, anche nel contesto dell'Unione europea, è importante che l'Italia promuova l'introduzione di un sistema di etichettatura che renda facilmente e univocamente chiari al consumatore gli standard di benessere animale adottati lungo tutta la filiera, nonché l'elaborazione di normative che prevedano standard obbligatori minimi negli allevamenti che si applichino alle specie oggi prive di specifiche norme di tutela come mucche, conigli, tacchini e pesci, e di una legislazione che vieti la clonazione degli animali per la produzione di cibo. Il tema del benessere animale comprende elementi etici, ambientali, sociali ed economici che rendono necessario adottare un approccio olistico ed integrato, volto al miglioramento degli standard e al rafforzamento delle strategie internazionali in materia, come auspicato anche dalle conclusioni del Consiglio dell'Unione europea del 2012. Ricerca e formazione rivestono, quindi, un ruolo fondamentale. Per questo chiediamo che il Governo si impegni a promuovere la ricerca in materia di benessere degli animali da reddito, per sviluppare criteri di valutazione specifici, e in materia di metodi sostitutivi alla sperimentazione animale, promuovendone concretamente l'utilizzo. Chiediamo poi che venga valorizzato il ruolo cruciale del veterinario nel valutare le condizioni di vita degli animali e nel riconoscere i parametri del loro benessere, anche prevedendo una formazione bioetica specifica per il personale veterinario, e che il Governo si impegni a promuovere la formazione del personale addetto alla cura e alla gestione degli animali. In merito all'utilizzo di animali negli spettacoli, come menzionato, il 65 per cento degli Italiani, in base ai dati dell'Eurispes, è contrario. Chiediamo, quindi, un impegno a promuovere nuove norme in tema di spettacoli viaggianti, che sostengano circhi e spettacoli senza animali. Allo stesso modo, riteniamo importante che il Governo promuova e sostenga iniziative per la riconversione di zoo, acquari e allevamenti di animali da pelliccia in centri di recupero per animali sequestrati e che si censiscano e si mettano in rete i centri di ricovero e recupero degli animali maltrattati, sequestrati, confiscati, definendo standard che ne permettano il finanziamento quando operino su casi disposti dall'autorità giudiziaria. È inoltre importante che si valorizzino e promuovano buone pratiche, tra le quali vogliamo almeno menzionare l'esperienza di reinserimento e recupero dei detenuti del carcere dell'isola di Gorgona. Concludendo, penso che tutti dovremmo essere consapevoli che è ormai improrogabile che la politica rifletta la trasformazione culturale completamente avvenuta nella nostra società, rispondendo concretamente a richieste largamente condivise, che emergono da una sensibilità diffusa e trasversale. Come diceva Gandhi: «La grandezza di una Nazione e il suo progresso morale si possono giudicare dal modo in cui tratta gli animali».
2015-04-30	PD	DeBiasiEmiliaGrazia	Non esiste una verità, tanto è vero che discutiamo anche di altri tipi di ricerca, ma non posso votare nessuna mozione che contenga un diniego rispetto alla sperimentazione con uso di animali: lo dico da Presidente della Commissione igiene e sanità del Senato. Noi sappiamo che se non ci fosse stata la sperimentazione animale, oggi non avremmo non l'aspirina, ma le medicine contro in il cancro, il farmaco contro l'epatite C o il farmaco contro l'Alzheimer.
2015-04-30	PD	GranaiolaManuela	Signora Presidente, mi dichiaro parzialmente soddisfatta perché, se da un lato il Ministero ha capito che sostenere un piano di studi e di ricerche nel campo dell'acufene è urgente, dall'altro devo riconoscere che gli studi a disposizione dell'Istituto superiore di sanità e dell'Università di Pavia sono ormai datati. Probabilmente, anzi, sicuramente avremmo bisogno di studi più aggiornati. Mi dichiaro parzialmente soddisfatta, perché riconoscere questa patologia come malattia cronica invalidante, per i casi più gravi, avrebbe significato comprenderne la gravità. I sintomi di questa patologia possono indurre perfino al suicidio, in quanto minano l'assetto psicologico del ritmo sonno-veglia, del livello di attenzione, di concentrazione e della vita di relazione. Quindi, è una sintomatologia davvero grave e pertanto sottovalutarla, considerando anche che 5 milioni di persone in Italia ne soffrono davvero, sarebbe un grave errore. E credo non sia sufficiente riconoscere che alcune malattie concomitanti associate sono coperte dal Servizio sanitario nazionale perché forse - come ha affermato giustamente il senatore Pagliari - bisognerebbe iniziare a considerarla come una vera e propria malattia a sé, che ha bisogno di studi, ricerche e assistenza.
2015-05-06	FI	PelinoPaola	I ritardi del nostro Paese nello sviluppo digitale possono essere riscontrati anche esaminando i diversi settori pubblici che offrono servizi ai cittadini. Nel comparto sanità, ad esempio, il fascicolo sanitario elettronico è stato introdotto solo in quattro Regioni ed è attualmente utilizzato solo dal 13 per cento della popolazione. Inoltre, solo il 6 per cento delle cartelle cliniche in Italia è dematerializzato, solo il 49 per cento delle aziende sanitarie offre la possibilità di prenotare on line le visite specialistiche e il 24 per cento di pagare il ticket via web. Nel settore della scuola, nonostante alcuni progressi realizzati negli ultimi anni, le connessioni ad Internet ad alta velocità sono presenti ancora solo nel 23 per cento degli istituti del secondo ciclo e nel 10 per cento di quelli del primo ciclo e viene messo a disposizione un computer ogni 8 studenti. I Comuni hanno avviato significative misure di digitalizzazione, ma ancora solo in un caso su cinque vengono erogati servizi che possono essere svolti completamente online. Solo il 15 per cento dei Comuni capoluogo consente il pagamento online della TASI e percentuali ancora più basse riguardano gli altri tributi comunali. Non solo, ma l'Italia è il Paese con la minore copertura di reti di nuova generazione in Europa. Nel 2014 soltanto il 20 per cento del territorio è coperto dalla rete con velocità di 30 megabit per secondo, contro un 62 per cento della media europea. Se aggiungiamo a questi dati che molte zone del nostro territorio sono totalmente scoperte, perché svantaggiate o perché montane, ci rendiamo conto della esigua copertura della rete sull'intero territorio. A riguardo, accogliamo con favore l'obiettivo strategico dell'Agenda digitale europea, secondo cui entro il 2020 sull'intero territorio si svilupperà una infrastruttura di banda ultralarga, garantendo così che il 100 per cento dei cittadini possa usufruire della rete a 30 megabit al secondo. Questa strategia non è altro che la prosecuzione di quanto aveva predisposto l'allora ministro dello sviluppo economico Paolo Romani nel 2009 con il Governo Berlusconi. Quel programma di implementazione della banda larga era volto a colmare il digital divide esistente in Italia e consisteva nel portare la banda larga ad almeno 20 megabit al secondo al 96 per cento della popolazione e ad almeno 2 megabit al secondo alla restante parte entro il 2012. Dalla comparazione delle cifre sulla velocità della rete si comprende come la tecnologia, in pochissimi anni, abbia fatto passi da gigante. Adesso si parla di 100 megabit al secondo, e non più di 20, ma quel che è importante mettere in luce in questa sede è che Forza Italia ha da sempre considerato la banda ultralarga un baluardo per la crescita e la modernizzazione del Paese e il piano Romani ne è un esempio significativo. Per queste ragioni, attraverso la nostra mozione auspichiamo che il Governo si faccia carico dell'esigenza ormai inderogabile di dotare l'Italia di una rete veloce di telecomunicazioni che ci consentirà di essere all'avanguardia, di essere più moderni e più competitivi. Dal nostro punto di vista, è preminente elaborare una visione strategica nazionale per il settore delle telecomunicazioni in cui venga valorizzato sia il contributo fondamentale delle imprese private sia l'interesse dei cittadini ad essere raggiunti dalla rete a banda ultralarga. Le ingenti risorse che servono per la realizzazione della messa in opera della rete non devono scoraggiare la buona volontà. In tal senso, chiediamo al Governo di impegnare le risorse dei fondi strutturali europei per sostenere gli interventi necessari a sviluppare la banda larga e ultralarga su rete fissa e in fibra, wi-fi e mobile. Infine, è doveroso portare avanti l'Agenda digitale europea 2020 e perseguire gli obiettivi prefissati dalla strategia italiana per la banda ultra larga e per la crescita digitale 2014-2020.
2015-05-06	M5S	CioffiAndrea	Gli aspetti che trattiamo sembrerebbero tecnici. Parliamo di fibra, di capacità di download e upload, ma l'infrastruttura di rete rappresentata dalla banda ultralarga è forse l'unica, vera e grande infrastruttura di cui questo Paese ha bisogno. E lo dovremmo ricordare tutti perché, una volta finite, storicamente, la rete elettrica, la rete gas e tutte le reti, compresa quella in rame di Telecom, che hanno consentito a questo Paese di andare avanti, l'unica vera infrastruttura di rete di cui abbiamo bisogno è la rete in fibra. Nel corso degli ultimi anni lo sviluppo della rete ha conosciuto una straordinaria espansione. Nel nostro Paese siamo, purtroppo, ancora indietro rispetto agli altri Paesi europei. Dobbiamo fare qualche esempio. Bisogna spingere verso la digitalizzazione della pubblica amministrazione, di cui tutti parliamo, ma poi dobbiamo agire e, abbiamo la sanità, la scuola. La comunicazione via video, sul web, è diventata molto forte ed importante. Sappiamo che l'Italia è rimasta storicamente indietro, perché non è mai andata verso la televisione via cavo, e questo rappresenta un ritardo, perché non siamo mai partiti su questo fronte. Per fare in modo che le città siano sempre più smart - per usare una parola inglese che rende bene l'idea, essendo ormai entrata nel lessico comune - dobbiamo fornire servizi migliori. Le connessioni veloci e superveloci rappresentano quindi, sicuramente, una grande capacità di sviluppo di questo Paese. Se vogliamo usare un termine a voi caro, e a noi un po' meno, che è quello del PIL, dovremmo dire che la Commissione europea ci ricorda che, aumentando del 10 per cento la penetrazione della banda ultralarga, si può contribuire ad un aumento del PIL stimato nell'ordine dell'1-1,5 per cento. Dobbiamo raggiungere i ben noti obiettivi di una connessione di 30 megabit per secondo per tutti i cittadini entro il 2020 e della disponibilità, per almeno il 50 per cento della popolazione, di 100 megabit per secondo, ma siamo ancora lenti e siamo molto indietro. Infatti, un'indagine conoscitiva effettuata dall'Autorità garante per la concorrenza e dall'Autorità per le garanzie nelle comunicazioni del novembre 2014 ci ricorda che l'Italia, insieme a Cipro e alla Grecia, è ultima fra i Paesi membri dell'Unione europea, con un numero di persone che ha sottoscritto un abbonamento di download superiore a 30 megabit per secondo inferiore all'1 per cento, mentre la media europea è del 21 per cento. Quindi, siamo molto indietro. Il senatore Ranucci ha parlato prima di un accordo tra Telecom e Metroweb, ma dobbiamo ricordare che ieri stranamente si è svolto un incontro nella sede del Partito Democratico, al Nazareno, fra l'AGCOM con il suo Presidente, l'Antitrust con il suo Presidente, Telecom con il suo Presidente, Vodafone con il suo Presidente, Metroweb e il Governo. E oggi ci viene detto che, con la rete in rame, possiamo raggiungere una velocità di connessione di 100 megabit per secondo. Stiamo forse salvaguardando gli interessi di qualcuno, magari di quella Telecom che è stata spolpata quando è stata svenduta da questo Stato che ne aveva la proprietà e, quindi, è stata sottratta ai cittadini? Continuando a difendere questi interessi, quando riusciremo ad evolverci, ad andare avanti e a far sì che i cittadini tornino ad essere il dominus dell'infrastruttura? Si parlava di 100 megabit per secondo, ma dobbiamo ricordare che la fibra può raggiungere una velocità di 10 terabit al secondo. E quindi, stiamo parlando di un ordine di grandezza notevole, senza considerare che non si parla mai del fatto che la velocità in download e in upload deve essere uguale: in download i numeri si raggiungono, e non in upload e, quindi, come facciamo a creare una nuova industria e una nuova speranza per il nostro Paese? Quello che chiediamo è molto chiaro. È vero, che abbiamo parlato della definitiva e precisa mappatura dell'esistente, ma la cosa fondamentale che chiediamo - ed è questo il punto che ci differenzia - è che l'infrastruttura venga realizzata da una società a maggioranza pubblica, e quindi dei cittadini. Questa infrastruttura deve essere di tutti, altrimenti non ne usciamo. Dobbiamo avere il coraggio di ribadire il ruolo centrale dei cittadini. Gli operatori privati facciano pure tra loro concorrenza, ma lo Stato deve garantire condizioni uguali per tutti, ed è il solo a poterlo fare. Quello che chiediamo è proprio questo tipo di società. Poi magari, come abbiamo letto sui giornali, in queste società potranno entrare Enel, Terna, società a partecipazione pubblica, le municipalizzate, che hanno molte risorse e servizi per far passare la fibra, ma la maggioranza deve essere dei cittadini. Riappropriamoci del ruolo centrale dello Stato. Non è un concetto complicato, non è mica una cosa complicata. Forse è troppo, ma vi chiediamo semplicemente di far sì che vi sentiate orgogliosi di essere cittadini di questo Paese e di poter dire ai cittadini che siete talmente orgogliosi a fare la rete per loro, e che è loro. Forse è difficile farvi capire questo concetto, perché vi siete innamorati del mercato, ma di quel mercato non avete mai rispettato le regole, perché questo è successo. Si parla sempre di concetti di libertà; abbiamo sentito tante volte parlare di un sistema liberale nell'economia, ma poi si violano quelle regole che sono alla base del pensiero liberale. Allora non siete liberali. Siete dei malfattori. Dall'altra parte, come sempre, vi siete innamorati del mercato talmente tanto che qualche soldo finisce nelle tasche di qualcuno che quel mercato gestisce. Allora forse è ora che ci rimettiamo tutti quanti in cammino e torniamo a sentirci potentemente forti. La mozione n. 366 prevede, quindi, che noi torniamo ad essere attori principali e ci ricordiamo che il futuro di questo Paese è tutto nelle infrastrutture di rete. Si potrebbe poi parlare di tutta la partita che si gioca su un altro tipo di infrastruttura, che è quella gestita da un altro operatore molto importante, cioè RAI Way, oggetto di quella famosa offerta pubblica di acquisto fatta da EI Towers che - come abbiamo letto - è oggetto di un'indagine della Guardia di finanza. Chissà come mai avvengono queste cose; chissà come mai qualcuno fa queste cose e su quei movimenti azionari qualcuno di guadagna. Tuttavia, RAI Way ha un altro pezzo di infrastruttura importante, cioè tutte le torri. Sappiamo che il piano Lamy ci dice che la banda a 700 megahertz attualmente usata sarà al servizio della diffusione sui cellulari. E quindi, anche quello è un altro pezzo di infrastruttura da considerare. Pertanto, mi chiedo perché non si pensa di inserire anche RAI Way in questa società pubblica. Perché non facciamo una bella società a maggioranza pubblica? Non ve la chiediamo al 100 per cento pubblica, ma a maggioranza pubblica, possibilmente senza operatori all'interno che devono farsi concorrenza, altrimenti si genera un conflitto di interessi; oppure, se ci debbono entrare, debbono avere quote assolutamente minoritarie. Tutto ciò per far sì che questa infrastruttura sia davvero una gallina dalle uova d'oro per gli italiani, i quali potranno finalmente creare impresa e lo potranno fare da casa e liberarsi dalla schiavitù di dover andare al lavoro. E, in tal modo, e recupereranno tempo e quel tempo servirà loro per vivere meglio, perché quello che serve per vivere meglio è il tempo, e non i soldi.
2015-05-06	PD	RanucciRaffaele	Partiamo dall'aprile 2012, in cui è stata istituita l'Agenda digitale italiana, prevedendo i principali interventi nei settori di identità digitale, pubblica amministrazione digitale/ open data, istruzione digitale, sanità e divario digitali, pagamenti elettronici e giustizia digitale. È stata altresì creata l'Agenzia per l'Italia digitale e la digitalizzazione della pubblica amministrazione, strumento cardine per la realizzazione dell'Agenda digitale italiana. Il 3 marzo 2015 - bisogna darne atto a questo Governo - è stato approvato il Piano strategico per la banda ultralarga, al fine di definire una strategia combinata di tutti gli attori in gioco per il raggiungimento degli obiettivi dell'agenda europea 2020; un serio piano di infrastrutturazione tecnologica per ottimizzare la penetrazione dei servizi broadband e restare allineati alle principali economie. Con il Piano strategico citato saranno inoltre utilizzati - e questo è molto importante per la nostra economia - strumenti di finanziamento nazionali, dell'Unione europea e della Banca europea per gli investimenti, per investimenti mirati in aree in cui, al momento attuale, l'introduzione della banda larga e ultralarga non è economicamente interessante, e in cui solo tali interventi mirati possono garantire la sostenibilità degli investimenti. Per la prima volta, poi, il Governo ha elaborato un Piano strategico per la banda ultralarga, che prevede la suddivisione del Paese in 94.000 sottoaree omogenee, classificate a loro volta in cluster. Un primo c luster include le principali 15 città del Paese e, presentando il miglior rapporto costi-benefici, naturalmente rappresenta il gruppo più interessante per gli investitori privati. Per questo cluster, l'obiettivo è portare la velocità della banda da 30 a 100 megabit per secondo. Per il cluster B, che include oltre 1.000 Comuni italiani, si prevede un accesso a 30 megabit e, grazie ad un esiguo intervento pubblico, un potenziale upgrade a 100 megabit. Il cluster C include oltre 2.600 Comuni in aree marginali, attualmente a fallimento di mercato, e in esso si possono realizzare reti a 30 megabit anche con intervento pubblico. Infine, il cluster D, che include oltre 4.000 Comuni, in aree a totale fallimento di mercato, è attuabile il solo intervento pubblico. Ora mi rivolgo al Governo. È importante che, in questo programma, il Governo possa garantire alcuni punti fondamentali ed essenziali, tra i quali l'Agenda digitale, che deve diventare al più presto uno strumento concreto, capace di perseguire con efficacia ed efficienza gli ambiziosi obiettivi sanciti a livello comunitario dall'Agenda digitale europea. È importante ampliare la copertura territoriale dei servizi e l'accesso a banda larga e ultralarga, riducendo il divario digitale e accelerando lo sviluppo della banda ultralarga in via prioritaria ai distretti industriali, ma anche al sistema economico nazionale con il fine, inoltre, di agevolare il percorso di aziende e cittadini nella produzione e nella fruizione di contenuti digitali. È importante, inoltre, favorire la realizzazione di investimenti per la fibra con tecnologia fiber to the home e fiber to the building e, ove possibile, la scelta di una integrazione concordata e progressiva della fibra ottica sull'intera rete nazionale. A questo punto mi rivolgo nuovamente al Governo, perché abbiamo delle novità sopraggiunte in queste ultime ore, e anche per una risposta. Siccome parliamo di fibra e non di rete di rame, sappiamo che nelle ultime ore vi è stato un accordo tra la Telecom e Fastweb, che prevede l'utilizzo della tecnologia WDSL che permetterebbe di superare una delle principali criticità della fibra, ossia il suo funzionamento soltanto se il cabinet ospita un solo operatore. La nuova tecnologia permetterebbe velocità tra i 100 e i 200 megabit costanti, anche se gli operatori presenti negli armadietti sono più di uno. È una questione tecnica ma, al Governo, anche politica. La sperimentazione potrebbe dimostrare che la infrastrutturazione potrebbe avvenire per step : si potrebbe arrivare prima con il rame nei cabinet e poi, quando la domanda dei servizi diventa tale da poter remunerare l'investimento, si potrebbe portare la fibra dentro le case. Non è una differenza da poco: portare i 100 megabit con il WDSL potenziato costa 100 euro per utente. Cablando invece fin dentro casa ne costerebbe 1.000. È chiaro che si tratta di una scelta politica cui il Governo deve fare riferimento. È importante anche garantire il più efficace utilizzo delle risorse europee già stanziate in fase di programmazione per coprire gli investimenti in reti a banda larga e ultralarga e coordinare gli investimenti pubblici e privati in infrastrutture di rete che garantiscono neutralità di accesso per tutti gli operatori. È ancora importante agire nei bacini territoriali caratterizzati da importanti insediamenti demografici e nelle aree nelle quali si collocano i distretti industriali, in quanto maggiormente sollecitati dal sistema competitivo, nonché nei Comuni ricadenti in aree marginali o di fallimento di mercato. Abbiamo parlato, inoltre, di alfabetizzazione digitale. Questa è una gamba importante del tavolo che regge la politica per la banda larga. Se noi pensiamo di dare in mano questa tecnologia ad un utente che non sa esattamente cosa fare, a cittadini che non sanno come utilizzarla, facciamo un investimento che potrebbe rimanere tronco o zoppo. Importante, infine, è il rafforzamento della normativa del settore con l'accesso alle infrastrutture civili, ai fini della realizzazione di reti di fibra ottica e dell'aumento dell'utilizzo della funzione delle reti wi-fi nei luoghi pubblici. Credo che il Paese debba pensare ad un'infrastruttura utile non soltanto allo sviluppo, ma anche alla sburocratizzazione e ai cittadini, ad un'Italia moderna che guardi all'Europa e al mondo in modo competitivo.
2015-05-12	M5S	GaettiLuigi	Signor Presidente, intervengo in dichiarazione di voto sui primi cinque emendamenti, a mia prima firma, riferiti all'articolo 9. PRESIDENTE. Le ricordo che dei cinque emendamenti ai quali lei fa riferimento due sono inammissibili: oltre al già citato 9.200, è inammissibile anche l'emendamento 9.204. GAETTI (M5S). Esattamente: i tre emendamenti che rimangono sono comunque cumulativi. L'articolo 9 è l'articolo forte del provvedimento al nostro esame e riguarda, nello specifico, il riordino delle partecipate del Ministero delle politiche agricole. Come ha già avuto modo di dire il collega Ruvolo nel corso della discussione generale, l'argomento è stato discusso a lungo in Commissione, in quanto erano stati depositati diversi provvedimenti di legge che poi, ad un certo punto, si sono arenati perché la questione è stata inserita in questo provvedimento. Ricordo che quello al nostro esame è il «testo 6» dell'articolo, che è stato riscritto e limato dalla maggioranza in maniera importante. Al di là di tutto questo, quella cui ci troviamo di fronte è una sorta di delega in bianco al Governo, al quale non si dà alcuna indicazione precisa, come voleva fare invece, ad esempio, l'emendamento 9.204 da me presentato, che è stato inspiegabilmente dichiarato inammissibile, con il quale si prevedeva di mettere insieme l'azione dell'Agecontrol spa, che già effettua controlli, a quella del Dipartimento dell'ispettorato centrale della tutela della qualità e della repressione frodi dei prodotti agroalimentari. Se infatti gli stipendi di Agecontrol vengono pagati oggi da Agea, finanziata a sua volta dal Ministero delle politiche agricole e quindi dallo Stato, lo stesso ragionamento vale anche per il Dipartimento dell'ispettorato centrale della tutela della qualità e della repressione frodi dei prodotti agroalimentari. Non si capisce dunque perché la Commissione bilancio debba dire che non c'è copertura nel momento in cui si sposta un gruppo in un altro: se gli stipendi vengono pagati ora, verranno pagati anche dopo, visto che si tratta solo di una partita di giro. Forse cambia il capitolo, ma il risultato non cambia e questo secondo me è un aspetto importante. Abbiamo visto quante criticità ha comportato il fatto di avere un sistema informatico ed un'Agea che non ha funzionato: criticità per quanto riguarda i pagamenti PAC e criticità per quanto riguarda il discorso delle quote latte. Mi dispiace molto che il Vice Ministro sia impegnato al telefono, perché vorrei soffermarmi un attimo su quello che ha detto: a suo avviso, nel momento in cui ho sollevato una criticità parlando di mafia nella gestione di questi enti, avrei mancato di rispetto alle tante vittime della vera mafia e della criminalità organizzata. Mi spiace, signor Vice Ministro, che lei dica queste cose ad uno che ha passato 29 anni della sua vita a gestire un obitorio e che quindi conosce bene le problematiche della morte e dei familiari, per cui ho sempre avuto un grandissimo rispetto, come possono testimoniare anche i colleghi della Commissione sanità le volte in cui partecipo alle sedute di quella Commissione - diversa da quella di cui solitamente mi occupo - e si parla di certi temi.
2015-05-14	M5S	PetrocelliVitoRosario	Signora Presidente, oltre ad aver visto in questa circostanza come ogni pretesto è buono per farsi gli affari propri e per accontentare i propri gruppi di potere in maniera assolutamente trasversale (cosa dimostrata oggi dal voler spingere ancora una volta la produzione degli OGM in Italia), la maggiore delle preoccupazioni del Gruppo Movimento 5 Stelle su questo provvedimento concerne l'asservimento all'Unione europea in maniera assolutamente strumentale. Come sempre, il «ce lo chiede l'Europa» viene utilizzato per strumentalizzare i decreti di questo Governo, mentre, quando si tratta di normative del tutto afferenti alle esigenze e ai bisogni dei cittadini e del popolo italiano tutto, in questa sede si latita. Anche questa volta, come nelle precedenti leggi di delegazione europea (che hanno anche visto lo scorso anno per la prima volta un testo bis ), non è tanto la delega che viene concessa al Governo a preoccuparci, quanto l'incapacità del Governo di ottemperare al recepimento in tempi che consentano a tali direttive di essere efficaci. Infatti, tendenzialmente, quando ratifichiamo è già in discussione una direttiva che modifica la precedente o addirittura la società ha subito tali e tante evoluzioni che normare diventa praticamente inutile. Essendo atti provenienti dall'Unione europea, non siamo nemmeno eccessivamente critici rispetto al tipo di delega, visto che i criteri sostanziali sono quasi tutti imposti, per cui il Governo non può fare come gli pare, come in altre occasioni. Quindi, più che una dichiarazione di voto, il mio e il nostro è un appello, volto ad un recepimento che, da un lato, sia equo per i cittadini e, dall'altro, sia realmente a tutela del nostro Paese, attraverso norme che ci appaiono fortemente germanocentriche. Dico questo perché la legge di delegazione europea di quest'anno riguarda per il 60 per cento i mercati finanziari, la loro regolamentazione e i rapporti all'interno del sistema bancario. È a questo che si chiede di dare attuazione, con un occhio specifico ad una sistemizzazione che faccia degli aiuti alle piccole medie e imprese un quid da difendere di fronte allo strapotere economico di note forze europee. Per quanto attiene invece alle altre disposizioni, chiediamo che, anziché andare ad impoverire ed alleggerire la responsabilità, com'è avvenuto nel decreto sulla pubblica amministrazione e nello "sblocca-sfascia-distruggi Italia", i riferimenti legati alle concessioni ed autorizzazioni siano realmente uno strumento di controllo contro il degrado del territorio o della sanità pubblica. Mi riferisco ovviamente a quelle norme ambientali che l'Europa ci impone e ci chiede, ma che, oggi come ieri, in Italia troviamo sempre il modo di aggirare. Il nostro voto sul provvedimento in oggetto sarà quindi di astensione, sperando che il Governo accolga anche i suggerimenti che sono venuti da altre forze, che pure voteranno a favore. Sui decreti attuativi il Governo dovrà porre particolare attenzione e non fare il teatrino che è stato fatto purtroppo in quest'Aula sulle questioni riguardanti gli OGM.
2015-05-19	LN	ArrigoniPaolo	Signor Presidente, intervengo al posto del nostro Capogruppo, senatore Centinaio, solo per sottolineare che dopo la diffusione - ahimè - di procedure che prevedono la combustione in termovalorizzatori e soprattutto in cementifici, di combustibile solido secondario, delle cui emissioni non si conosce ancora quali siano gli effetti sia sull'ambiente sia soprattutto sulla salute umana (perché l'Istituto superiore di sanità non se ne è ancora occupato e così le varie agenzie regionali per la protezione dell'ambiente, che non hanno ancora avviato campagne di accertamento e monitoraggio), si stanno iniziando a registrare sul territorio italiano anche richieste di realizzazione di impianti di pirolisi. Si tratta di impianti di nuova tecnologia e - sia detto per inciso - c'è una richiesta di installazione di questa nuova tipologia di impianto nel Comune di Retorbido, in provincia di Pavia, che sta destando notevole preoccupazione, in particolar modo nella popolazione che risiede in quel Comune e in quelli limitrofi. Quindi il mio vuole essere un appello al Governo, visto che abbiamo appena licenziato un provvedimento che introduce nuove fattispecie di reato in tema di danno all'ambiente, affinché attivi L'Istituto superiore per la protezione e la ricerca ambientale e l'Istituto superiore di sanità, in una logica preventiva e poi successivamente di controllo e di monitoraggio della qualità delle emissioni di tali impianti, che certamente porteranno delle criticità negative sia per quanto riguarda l'ambiente sia - soprattutto - per quanto riguarda la tutela della salute umana.
2015-05-20	PD	OrruPamelaGiacomaGiovanna	Signor Presidente, colleghi, il disegno di legge che stiamo trattando oggi, dal titolo «Disposizioni a tutela dei minori per la prevenzione e il contrasto del fenomeno del cyberbullismo» a prima firma della collega senatrice Ferrara, che ho convintamente sottoscritto, arriva a riempire un vulnus normativo sul tema del cyberbullismo che, purtroppo, negli ultimi anni ha registrato un incremento preoccupante e drammatico con non pochi casi isolati che hanno condotto giovani vite alla morte o ad essere segnate per sempre. Questo intervento normativo contiene in sé novità davvero importanti. Innanzitutto, finalmente, viene offerto un quadro legislativo e organico che permette a giovani ed adulti di poter contare su di una protezione e di un riferimento normativo quanto mai necessario. In secondo luogo, come giustamente ricordava la presidente Finocchiaro nel corso della relazione orale, è innanzitutto esclusivamente rivolto all'interesse dei minori rigorosamente fuori dall'area del diritto penale. Come è stato già ampiamente sottolineato, l'utilizzo di Internet è ormai fondamentale per avere immediatamente notizie e collegarsi ad ogni parte del mondo. Ai miei tempi le ricerche si facevano sui libri anche in biblioteca, luogo che permetteva confronto, socializzazione e condivisione. Con l'avvento di Internet, vi è la possibilità immediata di acquisire informazioni e di conoscere ogni cosa con un click ed anche se i termini utilizzati oggi sono gli stessi di allora, quali «condivisione» e «socializzazione», tutto ciò avviene senza potersi guardare negli occhi. Come in ogni innovazione tecnologica che rappresenta un mezzo per migliorare la vita, è l'utilizzo che viene fatto del mezzo che ne determina il vantaggio o il danno. E il web non sfugge a questa elementare regola. Nel caso di utilizzo distorto, e quindi nei casi di cyberbullismo, è proprio l'immediatezza che sottopone la vittima a mortificazioni ed umiliazioni mediatiche incontrollate ed incontrollabili. Il termine cyberbullismo - relativamente recente - è un neologismo che sta ad indicare il fenomeno di aggressione da parte di un soggetto definito «cyberbullo» che, in Rete e prevalentemente mediante i social network, colpisce la vittima tramite la diffusione di materiale denigratorio (testi, foto e immagini) o la creazione di gruppi contro. È stato più volte sottolineato negli interventi precedenti come il fenomeno sia legato all'utilizzo sempre più diffuso dei new media tra i ragazzi e i preadolescenti, definiti nativi digitali. La Rete rappresenta infatti, in molti casi, un luogo fuori dal controllo degli adulti e, purtroppo, anche dei ragazzi medesimi; i ragazzi attuano vere e proprie azioni violente, denigratorie e discriminatorie nei confronti di coetanei percepiti "diversi" per aspetto fisico, abbigliamento, orientamento sessuale, classe sociale o perché stranieri e, purtroppo, in molti casi in quanto affetti da disabilità. Ma se nel bullismo reale la vittima si trova coinvolta in attacchi ripetuti diretti (che prevedono aggressioni fisiche o verbali) oppure indiretti (che prevedono pettegolezzi ed esclusione dal gruppo), nel cyberbullismo l'aggressività ha luogo sfruttando in modo pericoloso e disfunzionale gli strumenti tecnologici e le loro potenzialità, tutte. Chi pratica bullismo cibernetico non sempre dichiara la sua vera identità e agisce nascosto da un nickname rendendo più pericoloso, insidioso e grave il fenomeno. Il fenomeno del cyberbullismo è noto da tempo nella sua gravità, tanto che la Commissione europea ha istituito un tavolo apposito per la promozione di un utilizzo sicuro e responsabile dei nuovi media tra i più giovani, anche ai sensi della decisione n. 1351/2008/CE del Parlamento europeo e del Consiglio del 16 dicembre 2008, relativa ad un «programma pluriennale per la protezione dei bambini che usano Internet e altre tecnologie di comunicazione», nonché un «Safer Internet day» per una Rete più sicura. Da una ricerca effettuata nel 2013 da IPSOS, per Save the children, richiamata nel disegno di legge, è emerso che i due terzi dei minori italiani riconoscono nel cyberbullismo la principale minaccia che aleggia su di loro e che, proprio per la natura del mezzo usato, non ha confini di tempo e spazio: dai banchi di scuola alla propria camera, al campo di calcio, di giorno come di notte. Per tanti di loro, il cyberbullismo arriva a compromettere anche il rendimento scolastico. La cronaca più recente testimonia di ricorrenti fatti tragici che hanno visto il coinvolgimento di giovani adolescenti, confermando purtroppo quanto emerso nelle indagini svolte. La tipologia delle vittime mette in evidenza quanto i criteri di scelta si riferiscano in molti casi ad una presunta diversità; in molti di questi casi, si tratta di reati anche molto gravi. Tuttavia, spesso nei ragazzi manca completamente la consapevolezza della gravità degli atti compiuti, anche in virtù della facilità di accesso e di utilizzo della Rete e della condizione di anonimato, che dà altresì l'illusione della non perseguibilità. Una gravità particolare, date le sue conseguenze, può avere la diffusione in Rete di immagini relative alla sfera intima, in tempo reale, senza la percezione dei rischi e dei pericoli legati al fenomeno della pedopornografia online. I problemi legati all'uso di Internet per gli atti di bullismo sono aggravati dalla difficoltà di eliminare immagini, commenti e contributi dalla Rete. La Polizia postale e le società che gestiscono i maggiori social network dispongono di una serie di strumenti tecnici per contrastare il fenomeno, ma la velocità innovativa dei new media crea notevoli difficoltà nell'azione di controllo. Le maggiori criticità in materia di tutela dei dati personali e di contrasto all'uso criminogeno della Rete si riscontrano proprio quando si tratta di bambini e ragazzi. A questo riguardo, in occasione della giornata «Safer Internet 2010» è stato siglato un accordo a livello europeo con le maggiori società di gestione dei social network, per migliorare la sicurezza dei minorenni che utilizzano la Rete e far fronte comune contro i rischi potenziali a cui sono esposti i più giovani, come l'adescamento da parte di adulti, il bullismo on line e la divulgazione di informazioni personali. Un'autoregolamentazione che a tutt'oggi, purtroppo, non risulta facilmente monitorabile. Il cyberbullismo, ormai è risaputo, non è altro che una delle punte di un iceberg purtroppo profondo e radicato, che trova scaturigine da una condizione giovanile sommariamente racchiusa nella definizione di "disagio minorile". Definire e circoscrivere il fenomeno del disagio minorile, giovanile, oggigiorno non è cosa semplice, perché il fenomeno segue, e talvolta precede, le complesse dinamiche nella società di oggi, laddove le crescenti difficoltà globali economiche, sociali, valoriali, la perdita di legami forti, sicuri, duraturi, investono prima di tutto ì bambini, i ragazzi, prime vittime di un cambiamento epocale che non ha ancora trovato o ritrovato punti fermi e saldi rapporti relazionali tra le varie componenti della società. Le forme che il disagio dei minori assume sono multiple, in relazione ad un ampio numero di variabili: il contesto territoriale in cui ci si trova ad operare, il luogo dell'intervento, le caratteristiche del minore e della strategia d'intervento. La diffusa difficoltà di rapporto con i pari e con l'adulto è trasversale alle diverse appartenenze socioeconomiche e assume le forme del bullismo, dell'individualismo che può degenerare in isolamento, dell'anestesia emotiva e della mancanza di capacità empatiche, della difficoltà di comunicazione coi pari e di rapporto con l'adulto. Una nuova ed allarmante moda tra i giovani è il binge drinking cioè bere alte quantità di alcol solo per sfidarsi via web e uscire «fuori di testa». Dai dati raccolti dall'Osservatorio nazionale alcol dell'Istituto superiore di sanità, circa 775.000 under diciotto lo scorso anno hanno consumato bevande alcoliche, in pratica uno su cinque fra i maschi e una su sei tra le femmine. È proprio di questi giorni l'avvio della campagna da parte del Ministero della salute per arginare il pericoloso fenomeno. Il problema del disagio diffuso non è solo dei minori: spesso, anzi, il malessere dei figli, come è stato detto precedentemente da alcuni colleghi, è il campanello di allarme che rivela le difficoltà delle famiglie, della comunità locale, delle istituzioni. Infatti, non infrequentemente, alla radice dei comportamenti prepotenti dei ragazzi vi è un clima familiare carente o perché troppo permissivo e tollerante o perché troppo coercitivo, una efficace opera di prevenzione dovrebbe essere sviluppata attraverso una corresponsabilizzazione corretta dei genitori. In questo contesto, in tempi in cui le sollecitazioni esterne, reali e virtuali, sottopongono i minori ad un andamento sempre più veloce, sempre più contrastante e a volte contraddittorio, diventa assolutamente prioritario recuperare quel legame implicito e virtuoso tra famiglia e scuola, tra attività aggregative e sport, legame che pare spezzato e difficilmente riannodabile, ma che può costituire la vera chiave di volta per proteggere e superare i mille aspetti di disagio minorile a cui sono sottoposti i nostri ragazzi oggi. Questo disegno di legge rappresenta, in questo senso, un importante strumento e per questo ringrazio ancora la collega Ferrara che con grande determinazione e generosità ne ha fortemente promosso la calendarizzazione e l'approvazione.
2015-05-21	M5S	FucksiaSerenella	Un'altra proposta che mi sento di avanzare in questa sede è che la Commissione infortuni, proprio per il suo carattere pragmatico e concreto e per il suo legame con la realtà, potrebbe avrebbe una grande opportunità di essere un trait d'union con i Ministeri e gli stakeholder del settore, in particolare le società scientifiche, proprio per colmare quelle lacune normative oggi esistenti e per innalzare i livelli di tutela della salute e della sicurezza dei lavoratori. A tal proposito, ritengo fondamentale che la Commissione d'inchiesta apra e mantenga un costante confronto con le altre Commissioni, in particolare le Commissioni trasporti, industria, lavoro, sanità ed ambiente. I temi che auspico che la Commissione approfondisca con maggior tenacia a nei prossimi mesi, anche per coerenza con i suoi fini istituzionali, sono contenuti nella proposta di risoluzione presentata dal mio Gruppo. Ne cito qui solo alcuni. Penso, innanzitutto, al tema delle cosiddette invalidità difficili, ad esempio. In particolare, l'invecchiamento della popolazione, la necessità di riorganizzare il lavoro, le difficoltà di stare dietro ad un lavoro che cambia, alla parcellizzazione del lavoro, alla difficoltà di ricollocare e riqualificare i lavoratori non idonei e, quindi, la necessità di analizzare anche altri strumenti per valutare i nuovi rischi, pongono delle difficoltà e questo anche per ricollocare il lavoro e l'uomo in un progetto ergonomico di tutela delle fragilità. Mi riferisco, quindi, alle persone che avanzano con l'età, alle inabilità dovute alle invalidità civili, oltre che al recupero dei post-infortunati, valutando cioè come realizzare la ricollocazione. Si tratta di aspetti sui quali secondo me la Commissione dovrebbe porre attenzione, perché sono quelli più difficili da affrontare nella pratica, soprattutto oggi, quando con la precarietà del lavoro e la crisi occupazionale, alcune persone rischiano magari di perdere il posto di lavoro proprio per una mancanza di idoneità o un eccesso di limitazioni e prescrizioni. Quanto invece alla valutazione delle varie tecnopatie, credo che meritino un particolare approfondimento le misure di prevenzione per quanto riguarda la sorveglianza sanitaria e il controllo dei lavoratori esposti o precedentemente esposti a cancerogeni e mutageni, ivi compresi amianto e materiali sostitutivi. Dico questo - e tutto il discorso è legato a quello delle invalidità difficili - perché dobbiamo tener presente che in Italia abbiamo quasi 3 milioni di malati di cancro: morire per cancro vuol dire morire per la seconda causa di morte dopo le patologie cardiovascolari. Che cosa significa questo? Significa che il 2,4 per cento della popolazione ha un passato oncologico, ha contratto una malattia. Oggi accade che, grazie alla diagnosi precoce e a terapie sempre più efficaci, negli ultimi vent'anni registriamo un'aumentata sopravvivenza di queste persone: in Europa il 52 per cento dei nuovi casi di tumori guarisce e quindi ha necessità di essere ricollocato a lavoro in modo idoneo. Negli Stati Uniti a guarire è addirittura il 67 per cento. In Italia abbiamo il 2,4 per cento della popolazione che ha superato le cure oncologiche e che, mancando una rete di assistenza territoriale adeguata, ha bisogno di percorsi assistiti anche nel lavoro. Questo è un aspetto interessante da valutare, come lo sono anche gli indici infortunistici e delle malattie professionali forniti dall'INAIL. Noi abbiamo un trend in calo per quanto riguarda gli infortuni: diminuiscono sia gli infortuni gravi che quelli mortali. Questo aspetto è stato studiato e si è valutato che ciò accade sia per motivi negativi, cioè per la carenza di lavoro e per il numero di ore lavorate, ma anche per motivi positivi, ovverosia per misure di prevenzione sempre più adeguate, per il recepimento delle direttive europee, prima con il decreto legislativo n. 626 del 1994 e adesso con il decreto legislativo n. 81 del 2008, che su questo ha inciso molto positivamente. Contemporaneamente, invece, abbiamo un aumento delle malattie professionali, ma se andiamo a ben vedere, circa il 60 per cento - ma anche di più - non sono le classiche patologie da lavoro, come la pneumocuniosi o la patologia da rumore, ma sono malattie che noi chiamiamo lavoro-correlate, ovverosia soprattutto quelle legate ai disturbi muscolo-scheletrici che trovano un fattore di rischio aggiuntivo nell'ambiente di lavoro, ma che possono essere presenti anche nella popolazione generale. Questo significa che queste malattie vengono denunciate con molta facilità e anche riconosciute; addirittura, quelle che comportano un'invalidità sotto al 6 per cento, e che quindi non prevedono indennizzo, vengono riconosciute con molta facilità: un classico in questo senso è il picco di incidenza in questi ultimi anni della sindrome del tunnel carpale, che comporta un'invalidità del 2 per cento, quindi di fatto una sindrome del tunnel carpale è un po' come un ordine del giorno: non si nega a nessuno. Molto più problematico è invece il riconoscimento delle patologie tumorali. Ad esempio, l'Associazione italiana dei registri tumori (AIRTUM) afferma che nel 2014 nel nostro Paese si sono verificati 366.000 nuovi casi di tumori maligni diversi dai carcinomi cutanei (circa mille al giorno) e orientativamente circa 70.000 casi di carcinomi cutanei. Ciò significa che ad oggi sono tra i 4.000 e i 20.000 ogni anno i decessi stimabili; di questi, quelli legati a patologie professionali dovrebbero essere tra i 2.400 e i 12.000 ogni anno, quindi attorno al 60 per cento, ma la percentuale di riconosciuti non corrisponde, perché rientrano tra le malattie sommerse, quelle che sfuggono. Fanno eccezione soltanto i tumori ad alta frazione eziologica, ad esempio i mesoteliomi, che sono collegati automaticamente all'amianto, o i carcinomi naso-sinusali tra gli esposti a polveri di legno e cuoio, ma tutti gli altri tumori (fegato, stomaco, polmone) hanno una grande difficoltà ad essere riconosciuti. Parimenti, tra le nuove malattie emergenti, abbiamo lo stress lavoro-correlato. Incide in questo anche l'incertezza per la precarietà del rapporto di lavoro e la paura di perdere il lavoro e ciò è suffragato anche dall'iperconsumo di farmaci che vediamo essere registrato. Sotto questi aspetti la Commissione d'inchiesta sul fenomeno degli infortuni sul lavoro dovrebbe rivalutare anche tutti i sistemi virtuosi di gestione della sicurezza (sistemi di gestione integrati) che, migliorando il clima organizzativo, incidono positivamente sia sulla riduzione degli infortuni e delle malattie professionali sia sul benessere percepito al lavoro dal lavoratore. Questo, signori miei, è il futuro, perché incidere sulla qualità del lavoro, far sì che il lavoratore si senta parte dell'azienda, lavorare sul clima organizzativo significa non soltanto far prevenzione sul lavoratore, ridurre i giorni di malattia, ridurre gli esiti (ricordiamoci che la mancata prevenzione ci costa 60 milioni l'anno), ma significa incidere positivamente sulla salute globale del cittadino e quindi incidere positivamente sui costi del Servizio sanitario nazionale. Contemporaneamente, ciò rende più competitiva e funzionale l'azienda, che quindi riesce meglio a reggere la crisi e ad investire sui lavoratori. Secondo me, la Commissione di inchiesta sul fenomeno degli infortuni, con i suoi sopralluoghi, ascoltando tutti gli stakeholder e facendo dei trade union di varie competenze ed esigenze, potrebbe realizzare quello strumento virtuoso che, delle volte, serve a riavvicinare i cittadini alla politica, come a far sì che la norma sia sempre più concreta, funzionale, adeguata alle esigenze del mondo produttivo piuttosto che rimanere astratta, spesso male applicabile e disattesa, oltre a creare anche un problema. Noi crediamo, tra gli impegni più urgenti che il Governo dovrebbe assumersi in materia di salute e sicurezza sul lavoro, che sia fondamentale che l'Esecutivo, in sede di esercizio della delega di cui all'articolo 1, commi 5 e 6, della legge n. 183 del 2014, si muova veramente nella direzione di una semplificazione, che però non deve essere assolutamente un abbassamento dei livelli di tutela, quanto una razionalizzazione tesa al risultato. Parlare di semplificazioni in materia di salute e sicurezza evoca, in chi abbia un minimo di esperienza in materia, il concetto di déjà vu, tante sono state le situazioni nelle quali si è parlato di ridurre le regole che disciplinano la prevenzione degli infortuni e delle malattie professionali. Ricordo che noi abbiamo un testo unico, che tale non è, che ha 306 articoli e 50 allegati, quando - ad esempio in Svezia - il testo unico comprende 10 articoli, in Germania 30 articoli e in Francia 25. E nel nostro, poi, non è compreso tutto, perché alcune cose restano ancora fuori. E, quindi, occorre semplificare e fare una norma di primo livello che dia un indirizzo, e delegare poi agli attori competenti, agli operatori del settore le linee applicative, dando anche la capacità e la possibilità di modificarle col tempo, perché tutti gli anni abbiamo degli aggiornamenti dei TLV e delle linee guida diverse. Pertanto la legislazione, con i rallentamenti e le disfunzioni che abbiamo nelle istituzioni, non riesce a stare al passo. È necessario che la normativa sia sempre più snella e dia spazio, invece, agli attori sul campo. In particolare, dovremmo anche guardare alla salute globale del lavoratore-cittadino e, quindi, valutare molto - è un'esigenza molto sentita dai cittadini - i rischi non solo dentro l'azienda, ma anche fuori, nell'ambiente. C'è il discorso amianto, ma c'è anche quello relativo alle nuove tecnologie e ai nanomateriali, di cui non conosciamo ancora gli effetti, che vanno monitorati per non piangere lacrime di coccodrillo a breve termine. È necessario, pertanto, il coinvolgimento degli aspetti ambientali in un sistema sempre più di sicurezza globale e di promozione della salute. Ritengo che dovremmo promuovere la salute e, contemporaneamente, la cultura della sicurezza. Nella nostra relazione c'è un altro impianto preciso che riguarda la formazione. Cosa significa formazione? Significa partire immediatamente - questo in Commissione si è subito detto - ovverosia dalla scuola e, in particolare, prevedere, nell'ambito dell'attuazione del libretto formativo del cittadino, di cui all'articolo 2, comma 1, lettera i), del decreto legislativo n. 276 del 2003, il riconoscimento e l'esportabilità della formazione in materia di sicurezza del lavoro già espletata, in modo che tale formazione sia sempre più legata al cittadino-lavoratore, lasciando all'azienda l'obbligo formativo per il tutoraggio e la formazione di rischi specifici aziendali. Questo significa promuovere una cultura della sicurezza. Significa fare veramente prevenzione e non rimanere soltanto a rispettare degli adeguamenti formali, spesso del tutto inutili e anche ridondanti. Si tratta, tra l'altro, di leggi che già dovevano essere attuate. Siamo in ritardo di più dieci anni. Penso sia importante predisporre anche, all'interno del fascicolo sanitario elettronico, una sezione utilizzabile quale cartella sanitaria di rischio. Ciò permetterebbe di realizzare la presa in carico del cittadino lavoratore, di evitare duplicazioni diagnostiche - e connessi inutili costi - e di superare l'attuale incomprensibile disposizione che prevede la conservazione di un documento sanitario personale del lavoratore presso ciascuna azienda ove lo stesso ha prestato la sua attività lavorativa. Ricordo che, concluso il rapporto di lavoro, la cartella sanitaria resta in azienda per dieci anni, chiusa, senza che nessuno possa averne accesso. Di fatto, quindi, è un documento inutile, che resta lì alla polvere, quand'anche chiuso nei cassetti, che genera un altro problema da risolvere, quello della tutela della privacy, che spesso ostacola anche quel lavoro dei flussi informativi, tanto virtuosamente attuato da vari progetti tipo «MalProf» e in gruppi specifici, che hanno portato avanti risultati molto rilevanti e stimolanti da prendere in considerazione. Occorre, quindi, fare questa formazione del cittadino, a partire dalle scuole, prevedendo anche, nell'ambito della riforma della scuola (Atto Senato 2294, buona scuola, che speriamo un giorno lo diventi veramente), di favorire l'inserimento della salute e della sicurezza sul lavoro quale materia di insegnamento negli istituti di ogni ordine e grado, in particolare quelli di istruzione superiore, con metodologie didattiche adeguate, che prevedano il coinvolgimento della testimonianza dei soggetti infortunati, individuando, altresì, percorsi specifici anche nell'ambito dei corsi universitari. Voglio dire che, se noi portiamo la cultura dell'esempio e facciamo vedere ad un ragazzino delle elementari qualcuno che, magari perché ha omesso i dispositivi di sicurezza in una pressa, ha perso un braccio o ha un infortunio più grave, quell'esempio gli resterà impresso nella memoria più di mille pagine sterili, scritte spesso per motivi del tutto e solamente autoreferenziali. Come pure è giusto - ad esempio - che il progettista e l'ingegnere che si laureano in una facoltà universitaria abbiano già insito il concetto di prevenzione, affinché realizzino un progetto che tenga conto di quelle misure di prevenzione per la sicurezza. Quando siamo andati all'Expo abbiamo riscontrato una contraddizione: avevano già concluso alcuni padiglioni e hanno dovuto rifare dei lavori, con costi aggiuntivi, perché non erano state tenute in conto certe normative sulla sicurezza. Da questo punto di vista, quindi, bisogna essere più concreti possibile. Occorre, inoltre, intervenire sul gap culturale del nostro Paese. Da una parte, abbiamo una normativa dettagliatissima; dall'altra parte, un gap che si estrinseca in tre punti: una scarsa considerazione, spesso, della prevenzione (noi non utilizziamo neanche quel 2 per cento dedicato alla prevenzione previsto nei LEA); un altrettanto scarso rispetto delle norme previste per legge, perché non ne viene percepita l'utilità e spesso vengono concepite come costo, soprattutto nelle piccole aziende, e come un adempimento formale (spesso non c'è da dargli torto, perché in effetti è così); infine, una diffusa difficoltà organizzativa. I primi due punti sono legati l'uno all'altro e portano ad una considerazione che segna un punto di svolta nell'approccio al tema della salute e della sicurezza sul lavoro: le sanzioni, ovviamente, servono e sono necessarie, ma non può la sola repressione essere l'unica via per cercare di diminuire i comportamenti sbagliati. La prima vera e grande semplificazione è proprio quella di avere leggi che, piuttosto che punire i comportamenti sbagliati e pericolosi, incentivino quelli virtuosi. In realtà, l'articolo 27 del decreto legislativo n. 81 del 2008... PRESIDENTE. Dovrebbe concludere, senatrice. FUCKSIA (M5S). Concludo. Prevede espressamente la predisposizione di un sistema di qualificazione delle imprese e dei lavoratori autonomi. Invero, purtroppo, è altrettanto noto che il decreto, che avrebbe dovuto disciplinare tale qualificazione e che avrebbe dovuto essere emanato entro dodici mesi dall'entrata in vigore del decreto legislativo n. 81 del 2008, non solo non è stato emanato, ma non appare neppure essere tra le priorità del legislatore. Non a caso abbiamo inserito l'attuazione di questa norma tra gli impegni del Governo. Quanto alla prevenzione, essa non può essere disgiunta da una matura, consapevole e generale cultura comportamentale. Cosa fare per accelerare questo processo che coinvolge tutti i soggetti della prevenzione? PRESIDENTE. Deve concludere, senatrice. FUCKSIA (M5S). Ad esempio, mi sembra assolutamente incoerente - concludo - attribuire al datore di lavoro, in modo indelegabile, la valutazione dei rischi e la redazione del relativo documento, che gli impone di individuare le procedure per l'attuazione delle misure da realizzare, nonché dei ruoli dell'organizzazione aziendale a cui deve provvedere e a cui devono essere assegnati unicamente soggetti in possesso di adeguate competenze e poteri. Ed è incoerente, poi, permettere che tale soggetto, che è il principale creditore di sicurezza nei confronti dei propri lavoratori, possa esercitare questa funzione senza un'adeguata formazione. L'attività di formazione deve riguardare il datore di lavoro, come gli altri soggetti aziendali, dai dirigenti ai lavoratori.
2015-05-21	PD	SilvestroAnnalisa	Infatti, questo fenomeno riacquista troppe volte forte visibilità e interesse solo dopo il verificarsi di eventi avversi, critici o addirittura drammatici. È dunque ancora necessario agire con politiche di sensibilizzazione ex ante, ovvero prima che si verifichi l'evento critico avverso, senza per questo trascurare l'attenzione e il presidio delle sequenze ex post. Sono traguardi che possono essere raggiunti con un costante e sistematico impegno per la diffusione dell'informazione, della formazione e l'impegno perché si alimenti e diffonda una cultura di proattiva sensibilità al fenomeno, anche utilizzando il canale degli istituti formativi di ogni ordine e grado, il canale della formazione permanente e dell'educazione continua in ambito produttivo, pubblico e privato, oltre che di seminari e convegni, nonché della disseminazione dei risultati di studi, indagini, ricerche e inchieste. Purtroppo, è proprio la formazione intesa in senso ampio che in una fase di crisi economica, e non solo, come quella che stiamo vivendo è oggetto di tagli e prosciugamenti. Evidentemente non è poi così vero che nella realtà operativa la formazione dei lavoratori e dei professionisti sia intesa come così fondamentale per tutelare e motivare alla prevenzione e alla sicurezza i lavoratori e i professionisti che, per raggiungere gli obiettivi dell'impresa e di ogni istituzione, a questo devono dedicarsi. In tal senso è quindi necessario stimolare l'attenzione dei datori di lavoro sulla formazione e la prevenzione del rischio e, soprattutto, del datore di lavoro pubblico che, con erronea e stereotipata lettura, viene spesso ritenuto sensibilizzato sulla tematica. In questa riflessione credo sia necessario anche un richiamo alla doverosa attenzione da porre per la personalizzazione dell'attività relativa anche in relazione al genere. Su quest'ultimo aspetto vorrei che nel prossimo futuro le attività della Commissione si rivolgessero anche ad altri settori, molto rilevanti per numerosità di operatori e di eventi avversi. Tra questi il settore sanitario, che vede impegnati circa 800.000 addetti, in parte prevalente di profilo sanitario. Questi ultimi intervengono direttamente sulla persona assistita, utilizzano una tecnologia complessa, presidi sanitari che possono essere fattori di rischio, farmaci di tipo oncologico, materiale tagliente, pungente e gas di diversa natura ed elementi chimici. È un mondo di cui poco si sa e che andrebbe esplorato, anche in considerazione del fatto che una parte più che significativa di tali operatori sono donne. Infatti l'INAIL ci fornisce dei dati che portano la tematica in primo piano nell'ambito degli infortuni sul lavoro, stante che su 17.000 denunce di infortunio in ambito sanitario, il 70 per cento riguarda, sempre in media, le donne. Ampliando l'analisi all'intero settore sanitario, non può non essere posta l'attenzione su un dato interessante: la riduzione degli infortuni sul lavoro in ambito sanitario, soprattutto ospedaliero, registrata dall'INAIL. Tale diminuzione, infatti, negli ultimi anni è di circa il 6 per cento rispetto agli inizi degli anni 2000, ed è legata - per ammissione dello stesso istituto - alla riduzione del personale in atto nel Servizio sanitario nazionale ma non a una più adeguata prevenzione, che quindi resta un argomento di estrema attualità. Nonostante ciò le analisi relative al settore specifico risalgono ad un passato non troppo recente e quindi il settore va assolutamente preso di nuovo in considerazione. Recentemente, nel Consiglio dei ministri del 24 febbraio 2014, è stato approvato un decreto legislativo di attuazione della normativa dell'Unione europea sulla prevenzione delle ferite accidentali «da taglio e punta» nel settore sanitario, che nelle premesse e nelle relazioni di accompagnamento fornisce alcuni dati interessanti sull'argomento. Oltre due terzi delle esposizioni accidentali sono degli infermieri, la categoria di operatori sanitari a più alto rischio biologico da tagli e punture sul luogo di lavoro. L'esposizione al rischio biologico rappresenta l'infortunio sul lavoro più frequente tra gli operatori sanitari (41 per cento di incidenza), seguito dai traumi con il 30 per cento. Dai dati del progetto SIROH (Studio italiano sul rischio occupazionale da HIV e da altri patogeni a trasmissione ematica) risulta che gli incidenti che hanno dato luogo a sieroconversione ad almeno uno dei virus HIV, HBV e HCV sono avvenuti durante un prelievo ematico nel 42 per cento dei casi e altrettanti durante l'inserimento e la manipolazione di un catetere. In queste due pratiche la percentuale degli infermieri sul totale degli esposti supera l'80 per cento. È interessante anche evidenziare l'impatto economico di tali fenomeni. In media, circa 850 euro ad evento, per un totale di 72 milioni di euro l'anno solo per gli infortuni diretti, senza calcolare quelli indotti. I dati riportati assumono a livello mondiale dimensioni anche più importanti. Secondo un modello statistico elaborato dall'Organizzazione mondiale della sanità, ogni anno più di tre milioni di operatori sanitari si feriscono sul lavoro. I dati enunciati richiedono la nostra attenzione, e anche urgentemente. È necessario, in sintesi, incentivare la formazione, sensibilizzare sulla prevenzione e personalizzare l'attività lavorativa anche in base al genere e, a mio avviso, tali azioni devono prendere in considerazione anche, se non soprattutto, il settore sanitario, cosa che auspico entri nella programmazione dell'attività della Commissione parlamentare di inchiesta sul fenomeno degli infortuni sul lavoro e delle malattie professionali.
2015-05-21	PD	PinottiRoberta	Signora Presidente, mi vorrei innanzitutto soffermare sulla prima domanda, che era molto netta e riguardava in particolare il tema della logistica - inquadrandolo nel Libro bianco - che ritengo importante, portando qualche esempio. Oggi non è più possibile ipotizzare che esistano molteplici e frazionati centri di spesa, né che attività similari siano duplicate nelle varie Forze armate. Dobbiamo perciò portare tale funzione nell'ambito di una direzione unitaria - ovvero interforze - e uno dei punti del Libro bianco nasce proprio dall'analisi di questa situazione logistica, che non aveva più alcun senso, dato anche che negli anni le risorse si sono contratte. La manutenzione dei mezzi e dei materiali comuni, quali gli elicotteri o i veicoli, ma anche la fornitura di servizi comuni, come i rifornimenti, i magazzini e i depositi, possono essere unificate in poche ed efficienti strutture. Se solo pensiamo al grande numero di elicotteri acquisiti, non solo dalle nostre Forze armate ma anche da altri organismi dello Stato, ci si rende conto di come una moderna ed efficace gestione logistica di questa flotta possa produrre sostanziali risparmi e probabilmente una maggiore efficacia d'uso. La loro razionale dislocazione sul territorio, ad esempio, potrebbe portare innegabili benefici dal punto di vista della razionalizzazione del flusso logistico e soprattutto un ancor maggiore ed efficiente contributo della Difesa ad altri Dicasteri, in caso di emergenze o attivazioni per eventi calamitosi che possono colpire la nostra penisola. Ci sono poi, ovviamente, molti altri esempi da portare: viene spesso chiesto come mai le Forze armate continuino ad avere una scuola di lingua estera per l'Aeronautica, una per l'Esercito e una per i Carabinieri. Se non operiamo le trasformazioni che prevede il Libro bianco, dato che per molti anni si è provato a farlo, queste attività non saranno unificate in una conduzione comune. Lo stesso principio vale per la sanità militare.
2015-06-04	M5S	MontevecchiMichela	Noi nel giugno 2014, quasi un anno fa, depositammo una mozione di sfiducia nei confronti del Ministro, perché un Ministro in grado di reggere un Dicastero come quello, un Ministro competente, avrebbe dovuto sanare definitivamente la questione, anche alla luce di ciò che affermava l'OMS. Oggi ci ritroviamo di nuovo davanti ad un'Organizzazione mondiale della sanità che rifiuta di immettere in commercio il farmaco Lucentis proprio perché esiste già Avastin. Quella mozione di fiducia, chiesta più di un anno fa, non è mai stata calendarizzata perché quest'Aula non si è mai voluta assumere la responsabilità di fare un gesto coraggioso rimuovendo un Ministro incompetente da un Dicastero così importante.
2015-06-04	M5S	MontevecchiMichela	Signor Presidente, sono qui a chiedere che nel calendario dei lavori dell'Aula sia inserita con urgenza la nostra mozione di sfiducia nei confronti del ministro Lorenzin. È di qualche giorno fa la notizia che l'Organizzazione mondiale della sanità ha respinto la richiesta della Novartis di inserire Lucentis tra i farmaci essenziali per la cura della maculopatia, in quanto in quella lista è già presente il farmaco Avastin, che costa quaranta volte di meno. Noi fummo i primi a denunciare questo presunto cartello tra le due case farmaceutiche, con un'interrogazione del maggio 2013, alla quale la ministra Lorenzin non ha mai risposto. Abbiamo anche presentato altre interrogazioni, alle quali ha risposto in modo confuso e fumoso, dimostrando di non conoscere la vicenda (se vogliamo pensare bene), o di non volerla risolvere per il bene di non so chi (a voler pensare male). Quando poi l' Antitrust inflisse la multa a Novartis e a Roche, la Ministra, anziché sanare la situazione, emanò un provvedimento che prevedeva e prevede l'uso del farmaco meno costoso per il Servizio sanitario nazionale solo nelle strutture pubbliche specializzate o in quelle convenzionate, eliminando di fatto tutta la parte ambulatoriale privata o le strutture senza laboratori specializzati. Questo provvedimento non ha affatto sanato la situazione, perché ha fatto in modo che il farmaco meno costoso non sia ancora disponibile e che quindi vi siano ancora malati di questa grave patologia che non si possono curare, date le lunghe liste d'attesa all'interno del servizio pubblico.
2015-06-11	M5S	ScibonaMarco	Certamente la legge sugli appalti pubblici interessa molto il mondo imprenditoriale e delle grandi aziende. Infatti, con gli ingenti tagli orizzontali a sanità welfare e trasporti, gli appalti rappresentano ormai una delle poche voci di uscita per investimenti dello Stato e quindi fonte di reddito per molte realtà. Ma non sono soltanto i grandi interessi mossi da questo tema a preoccuparci; ormai siamo anche stufi di continuare a dirlo, perché siamo all'ennesima legge delega: viene chiesto alle Commissioni di trattare una questione, ma senza andare troppo nei particolari (quelli spettano al legislatore, cioè al Governo). Ma non era compito delle Camere? Almeno a Costituzione vigente, ben inteso, non a quella schifezza che vorreste approvare. Invece no. Non si vorrà mica che il sindaco d'Italia non possa dettare legge in Parlamento? Non sia mai! Se una volta c'era l'unto dal Signore ora abbiamo l'unto e basta: è lui stesso a produrre tutto, unto compreso. E poi sotto a scendere, tutti i suoi fidi scudieri (qui e in Commissione ne abbiamo degni rappresentanti). Polemiche a parte - che poi è la pura e semplice verità - torniamo a parlare del codice degli appalti. Come detto, gli appalti sono ormai l'unico capitolo dì spesa consistente dello Stato e, considerando tutte le vicende che segnaliamo da anni e che puntualmente riecheggiano agli onori delle cronache, sono un problema da attenzionare con molta cura. Infatti, bisogna correre perché i tempi sono stretti; non si vorrà mica che il Parlamento e le opposizioni riescano a fare il loro lavoro? Ah no, scusate avevo detto niente polemiche, ma ve le tirate quindi non ci riesco tanto. Il codice appalti tratta un grandissimo spettro di gare, appalti e contratti. Pensiamo al fatto che si passa dal cerotto, alla matita e alla gomma per cancellare, fino all'autostrada a tre corsie, passando per un inutile foro sotto le Alpi, oppure alle mense o alle pulizie; ovvero una varietà di lavorazioni e impegni finanziari diversi e specifici che quasi sembrano non avere la stessa paternità, ma che soggiacciono - o dovrebbero soggiacere - tutti ad una procedura di evidenza pubblica. La richiesta del Governo, cioè semplificare, è giusta ma bisogna stare attenti ai famosi problemi di cecità felina. Dalle innumerevoli audizioni, in verità spesso quasi individuali, vista la scarsa presenza di commissari che evidentemente preferivano dialoghi diretti, ci è stato rappresentato un quadro eterogeneo e denso di problematiche diversificate. Non è il caso ora di tediare i (pochi) presenti (perché stiamo già scappando) con una disamina del lavoro di Commissione, ma le questioni in gioco sono molteplici e di difficile soluzione. Visti i continui, quasi quotidiani, interessamenti della magistratura sui contratti pubblici, qualcosa andava fatto, ma chi decide fino a che punto è lecito fare varianti, ribassi? Come scegliere la ditta che porterà avanti il lavoro? Chi segue la cronaca giudiziaria con più attenzione potrebbe dire: facile, si danno lavori agli onesti. Ce ne fossero! No, ci mancherebbe altro, in Italia operano un sacco di onesti, ma il problema è che spesso sono le modalità di appalto a rendere impercorribile l'onestà. Ovvero, manca l'onesta di chi appalta. Spesso, a risalire la catena ci troviamo il politicante di turno che deve distribuire prebende, deve ungere la macchina elettorale oppure sistemare qualche amico. Ma queste sono cose che sappiamo già. Se si accettano per legge prezzi troppo bassi o progetti troppo superficiali, è normale che poi ci si ritrovi con aziende che falliscono o con le varianti in corso d'opera che superano in costo la cifra totale delle lavorazioni battute in partenza. Parliamo, quindi, di offerta economicamente più vantaggiosa, che è poi la linea passata in delega. Benissimo, noi concordiamo, ma chi decide i parametri? Una autorità, il Ministero? Vista l'attualità, meglio un organo terzo. Si è parlato molto di ANAC. Al di là dei componenti (bisogna affrontare gli organismi per quello che sono e non per chi li compone), ANAC è sicuramente un soggetto che potrebbe seguire e sciogliere molte delle problematiche di questo campo. Ma attenti a dare troppi compiti ad uno stesso soggetto. Verrebbe, a pensare male, che si vuole intasare una authority in modo da bloccare il lavoro che ha fatto e che deve fare, facendogli fare tutto da sola fino ad arrivare all'intasamento e alla capitolazione del sistema. Molto meglio riequilibrare, suddividere tra più soggetti e fare in modo che le sviste di uno possano essere notate da un altro. Ben venga un percorso semplificato e standardizzato il più possibile. Soft law e bandi tipo possono essere la soluzione ma, come dicevo prima, attenzione che l'onere di controllo non ricada tutto sugli stessi tavoli. Molto si potrebbe ancora dire, effettivamente, partendo dall'inadeguatezza della legge obiettivo, passando per le concessioni autostradali, fino alle proroghe selvagge, come procedure di gara, alle autorizzazioni semplificate, alle garanzie per i lavoratori e alle classificazioni qualificative aziendali. Ma avremo modo di parlarne in sede di voto. Io voglio sottolineare che, comunque, al di là dei risultati ottenuti, il lavoro di Commissione è stato costruttivo e che molte proposte esterne alla maggioranza e ai relatori, non solo nostre, sono state accolte e fatte proprie dai relatori. Rimane il fatto che stiamo parlando di una legge delega. Noi abbiamo imparato, esattamente come chi sta fuori dal Palazzo, a non fidarci di questo Esecutivo. Quello che uscirà da quest'Aula verrà sicuramente stravolto e questo a noi non piace, ma non dovrebbe piacere neanche ai colleghi che si sono impegnati affinché un tema tanto importante come gli appalti fosse blindato dal malaffare e reso funzionale alle necessità della collettività.
2015-06-16	PD	DeBiasiEmiliaGrazia	Signora Presidente, mi associo alle parole della senatrice Bianconi e, come Presidente della Commissione sanità, non posso che ricordare con commozione, affetto e riconoscimento il generale Cosimo Piccinno, scomparso venerdì all'età di sessantacinque anni. Era un uomo piena di vita, inflessibile nei suoi principi morali e di straordinaria professionalità nel campo difficile della salute. È stato definito da un quotidiano nazionale in un bellissimo articolo «il generale della salute». Era proprio così. Noi lo abbiamo conosciuto in questa legislatura per il lavoro incredibile e insostituibile che ha condotto con noi sul caso Stamina. Io credo che se non ci fosse stata la sua determinazione, la sua inflessibilità, la sua capacità di relazione, la sua capacità di approfondire quella grave menzogna che è stata Stamina noi oggi non saremmo nella condizione di poter dire, come ha ribadito la Cassazione, che il metodo Stamina è pericoloso: è inappropriato e pericoloso. Grazie, generale, anche per questo: per un lavoro che non aveva sosta né ferie. Noi abbiamo lavorato insieme nell'agosto scorso, nel momento drammatico del sequestro, presso l'azienda ospedaliera «Spedali civili di Brescia», delle cellule del "cosiddetto" caso Stamina. Ci siamo sentiti quotidianamente nei fine settimana, non c'era pausa. Non c'era pausa perché c'erano passione e grande professionalità. Il generale ha fatto tutto il percorso che un carabiniere deve fare: ha cominciato da Ostuni, la sua città, ed è arrivato fino al comando generale dei NAS. Anche questa è la testimonianza di una straordinaria passione civile, unita al suo essere un carabiniere fino in fondo, quindi con un'appartenenza all'Arma che sempre, però, si è contaminata con la passione civile di lavorare per la salute dei cittadini e per il bene comune, in collaborazione profonda con le istituzioni e con un'onestà intellettuale davvero rara. Mi unisco al cordoglio alla famiglia e voglio soltanto dire quanto segue: noi non lo dimenticheremo e sarà per noi impossibile sostituirlo.
2015-06-24	LN	ArrigoniPaolo	Nel merito del disegno di legge, caro collega Marcucci (relatore spodestato del provvedimento), il maxiemendamento non può contenere la sintesi del dibattito svolto nel Paese e nel Parlamento, perché il dibattito è stato bruscamente e violentemente interrotto. Non vanno bene le otto deleghe in bianco. A noi della Lega Nord non sta bene che il Governo, senza coinvolgere il Parlamento, possa decidere di seguire le linee dell'Organizzazione mondiale della sanità sull'educazione sessuale dei bambini o sui principi che si stanno diffondendo sempre più nelle scuole, legati alla cosiddetta cultura gender. È rischiosissima la chiamata diretta degli insegnanti da parte del dirigente, soprattutto in certe aree del Paese dove ci saranno reclutamenti di tipo clientelare, anziché in base alle competenze. Ai dirigenti scolastici viene poi concesso un enorme potere che rende concreto il rischio che possa essere esercitato in maniera distorta. Manca un organo di garanzia che vigili sul loro operato: non sempre, infatti, troviamo nei dirigenti persone illuminate. Inoltre riteniamo che non possa essere dato un eccessivo potere senza precisare la necessità che lo stesso dirigente debba essere permeato e possedere una cultura della distribuzione di responsabilità verso i suoi collaboratori. Qui si stanno creando le basi per la nascita di posizioni di isolamento, se non di contrapposizione tra il dirigente e il personale della scuola. Inoltre, il disegno di legge pensa troppo al contenitore, ma tocca poco o per niente la sostanza, cioè la centralità della scuola che è rappresentata dallo studente. Poco o nulla dice su come impostare il lavoro didattico; poco o nulla dice di come fare scuola per tutti gli alunni che un insegnante ha nella classe, che hanno peculiarità diverse e dunque bisogni diversi, come per esempio i diversamente abili. Con il disegno di legge in esame gli studenti saranno tutt'altro che protagonisti; saranno delle vittime! Mi avvio alla conclusione. Renzi il 14 maggio, facendo il fenomeno in maniche di camicia davanti alla lavagna, esaltava i concetti di autonomia scolastica e di merito quali elementi innovativi della riforma. Egli però non si è accorto che già oggi all'interno delle scuole l'autonomia può essere esercitata: esiste dal lontano 1999 con il decreto del Presidente della Repubblica n. 275. Perché dunque sbandierare una nuova autonomia scolastica? Il merito può essere già incentivato, perché già oggi le figure di sistema possono essere retribuite dal fondo di istituto. Anche in questo caso, è già vigente una legge. Questo per dire che la scuola italiana non è alla preistoria, come Renzi ha voluto far credere
2015-06-24	LN	TosatoPaolo	Stabilizzazione di 45.000 docenti assunti per turnover o per posti vacanti: una scelta praticamente obbligata. Sui restanti 55.000 c'è assoluta incertezza e vaghezza su tempi e modi della stabilizzazione. Poi, per i restanti precari, quelli cosiddetti di seconda fascia, un'unica certezza: da settembre saranno tutti a casa, senza alcuna prospettiva di lavoro. È stato concesso loro solo un concorso a dicembre, contestato e assolutamente inadeguato. Poi, che altro? Cancellazione dell'autonomia dell'insegnamento, in contrasto con l'articolo 33 della Costituzione, che era uno dei capisaldi della sinistra; lo è sempre stato, ma in questa riforma viene negato e cancellato. Ancora. Chiamata diretta dei professori da parte dei dirigenti scolastici con criteri che rischiano di diventare assolutamente fuori controllo, soggettivi e discrezionali, e poi, dopo tre anni, l'insegnante potrà essere rispedito al mittente come un pacco. Valorizzazione di merito degli insegnanti da parte dei dirigenti scolastici con l'ausilio di un comitato di valutazione. Ma quale confusione, quali conflitti si creeranno nelle scuole con questo metodo? Avete scontentato tutti, creando una terribile lotteria per l'assunzione dei precari, penalizzando insegnanti e professori che lavorano da anni nelle scuole e che verranno esclusi dalle assunzioni solo perché sono nelle liste e nelle graduatorie sbagliate; sbagliate per Renzi e per il suo Governo. Gli interventi per l'edilizia scolastica rischiano di essere promesse vuote e illusorie: quelle di un Premier parolaio e inconcludente. Per finire, diciamo no alle deleghe in bianco al Governo presenti in questo provvedimento: dal reclutamento per concorso dei docenti, alla riforma della scuola e dell'infanzia, alla possibilità che il Governo introduca le proposte dell'Organizzazione mondiale della sanità sull'educazione sessuale ai bambini, da zero a quattro anni, che sono assolutamente raccapriccianti. Noi non diamo fiducia a questo Governo, non l'abbiamo mai fatto e, giorno dopo giorno, mese dopo mese, anche gli italiani la stanno perdendo, e stanno perdendo soprattutto la pazienza nei confronti di un Premier che racconta frottole, non ha rispetto di nessuno, che ormai è lontano dalla realtà drammatica del nostro Paese, e che ha un solo obiettivo: appagare il suo narcisismo e la sua ambizione. La Lega Nord dice no a Renzi, no a questo Governo, no a questa pessima riforma della scuola.
2015-06-24	M5S	TavernaPaola	Mio figlio, se dovessi rispettare quello che mi proponete, come persona povera, dovrebbe andare in una scuola pubblica. La stessa cosa avete fatto anche con la sanità. Sapete bene che un genitore, pur di consentire al proprio figlio di avere un futuro e di avere un'istruzione casomai non mangia. Allora, invece di fare qualcosa per le persone che hanno diritto, così come lo hanno i vostri figli, che saranno la prossima classe dirigente, proponete la casta che giustifica la casta, per poter continuare a dare la guida di questo Paese a qualcuno che non sa niente di come si vive.
2015-06-24	PD	DeBiasiEmiliaGrazia	Formazione significa, per esempio, formare bene quegli insegnanti che si occupano della disabilità, e su questo - mi spiace che il Governo sia totalmente assente, e mi spiace che sia una persona della maggioranza a doverlo dire, ma resterà agli atti - sono certa che il Governo si muoverà. Credo che ci sia il problema di individuare strumenti per la qualità dei corsi di specializzazione per quanto riguarda gli insegnanti di sostegno, la revisione della tempistica per le nomine dei docenti di sostegno; la previsione dell'obbligo per gli insegnanti di sostegno di comunicare alla scuola e ai genitori gli obiettivi raggiunti (perché noi parliamo di persone che hanno difficoltà più grandi degli altri ragazzi e delle altre ragazze). Ancora, potrei dire degli elementi che possano ridurre il contenzioso; una clausola di conciliazione a favore del buon andamento dell'amministrazione e per quegli studenti disabili che si trovano nella difficile situazione di dovere avere un apprendimento domiciliare. Non voglio andare avanti su questo; c'è il parere della Commissione sanità che è molto articolato, e che mi auguro il Governo possa tenere nella dovuta considerazione.
2015-06-25	LN	ArrigoniPaolo	Il maxiemendamento, diversamente da quanto detto dal presidente della 7ᵃ Commissione Marcucci, non contiene la sintesi del dibattito nel Paese e nel Parlamento, perché il dibattito è stato bruscamente interrotto. Non vanno bene le otto deleghe in bianco. Alla Lega Nord non sta bene che il Governo, senza il controllo del Parlamento, in ordine al piano triennale dell'offerta formativa, possa decidere di seguire le linee proposte dall'Organizzazione mondiale della sanità sull'educazione sessuale dei bambini e degli studenti o, persino, sui pericolosi principi che si stanno diffondendo sempre più nelle scuole, legati alla cultura gender. È eccessivo, poi, il potere concesso ai dirigenti scolastici, perché è concreto il rischio che quel potere possa essere esercitato in maniera distorta. Manca infatti un organo di garanzia che vigili sul loro operato. Non sempre i dirigenti sono persone illuminate. Riteniamo inoltre che sia sbagliato dare un eccessivo potere senza precisare la necessità che lo stesso dirigente debba possedere una cultura della distribuzione di responsabilità verso i suoi collaboratori. Sorgeranno certamente situazioni di isolamento se non di contrapposizione tra il dirigente e il personale della scuola. Il disegno di legge, poi, pensa troppo solo al contenitore, ma tocca poco la sostanza, cioè lo studente che rappresenta la centralità della scuola. Poco o nulla dice sull'impostazione del lavoro didattico, di come fare scuola per tutti gli alunni che un insegnante ha nella classe, che hanno peculiarità diverse e dunque bisogni diversi (per esempio i diversamente abili). Gli studenti, con questo disegno di legge, saranno delle vittime, altro che protagonisti! Renzi, il fenomeno davanti alla lavagna in maniche di camicia, presentava la riforma esaltandone gli aspetti a detta di lui innovativi: l'autonomia scolastica e il merito. Ma Renzi ignora che già oggi, all'interno delle scuole, l'autonomia può essere già esercitata. Il decreto del Presidente della Repubblica n. 275 del 1999 fornisce già gli strumenti necessari per l'autonomia. Il merito può essere già incentivato, perché già oggi le figure di sistema possono essere retribuite dal fondo d'istituto. Anche in questo caso c'è il decreto legislativo n. 150 del 2009 di Brunetta che delinea la valutazione dei docenti e la famosa meritocrazia. Che fine ha fatto questa legge dello Stato?
2015-06-25	PD	DirindinNerina	Infine, il terzo punto è quello dei contenuti. Non voglio entrare in tutti i contenuti di questo provvedimento; sono tantissimi e alcuni, come ho detto, sono apprezzabili. Entro soltanto nel merito di un aspetto, che in Commissione sanità abbiamo seguito di più e che, in teoria, è molto apprezzabile: mi riferisco all'attenzione che è stata data al diritto all'istruzione dei bambini con disabilità. Purtroppo, nonostante fossero condivisi da tutti (dal Governo, dal relatore e dalla Commissione), non siamo riusciti, per strane ragioni, a far entrare gli emendamenti migliorativi nel maxiemendamento.
2015-07-07	M5S	CastaldiGianluca	Signora Presidente, due mesi fa - il 7 maggio scorso - il Terminal 3 dell'aeroporto di Fiumicino veniva devastato da un incendio. In questi due mesi abbiamo sentito cori con acuti stonati sulle condizioni dell'aeroporto. Oggi, sul giornale «Corriere della sera», si leggono le preoccupazioni del procuratore di Civitavecchia in relazione alle verifiche che lui stesso ha affidato ai Vigili del fuoco ed emergono irregolarità in tutte le altre aree dell'aeroporto. Nel corso dell'audizione presso la Commissione di inchiesta sugli infortuni sul lavoro in Senato la dottoressa Musumeci, direttrice del Dipartimento ambiente dell'Istituto superiore di sanità, ha comunicato alcuni valori rilevati a seguito dell'incendio ed ha dichiarato testualmente: «Le misure di cautela ad oggi intraprese sono sufficienti». La speranza è che si abbia un trend al ribasso, che la bonifica venga fatta correttamente e che per luglio l'aeroporto possa rientrare nella piena efficienza». Capite? Capisce, signora Presidente? Nella speranza di un trend al ribasso. Faccio notare alcune discrepanze. La dottoressa Musumeci ci spiega che per l'Istituto superiore di sanità il limite delle diossine è quello fissato dall'Organizzazione mondiale della sanità per quanto riguarda un ambiente di vita non industriale (ossia 100 femtogrammi), mentre, per uno studio commissionato da Aeroporti di Roma e dall'ENAC, il limite è di 100.000 femtogrammi, come da ambiente industriale. Quindi, per l'ISS, l'ASL, l'ARPA e il CNR l'aeroporto non è un ambiente industriale, mentre per Aeroporti di Roma lo è. Il Presidente dell'ENAC dichiara dapprima di non aver capito se c'è reale pericolo o meno per la salute e che è lui per primo a chiedere la verifica netta alla ASL (un'assunzione di responsabilità certa, perché - dice - se c'è il rischio vero chiuderemo l'aeroporto). Il giorno dopo, però, ritratta l'incauta affermazione. A questo punto, faccio io le domande. Mentre si fa la bonifica dentro il Terminal 3, il molo D può restare chiuso o può aprirsi? Se si chiude il check-in al T3, si crea una situazione insostenibile e, quindi, l'aeroporto dovrà chiudere? Mentre l'ENAC ha ridotto al 60 per cento le potenzialità dello scalo, la procura di Civitavecchia, che in pochi giorni ha dissequestrato la struttura incendiata come chiesto dall'Unione sindacale di base (USB), consentendo i lavori di ripristino, ha comunque fatto azioni ferme. Ora, si capisce che esiste anche un grosso problema di danni economici. La decisione finale verrà presa il 28 luglio, nel pieno della stagione estiva, con Expo e il Giubileo alle porte; un danno che Aeroporti di Roma non ha ancora quantificato, ma a cui si è sopperito mantenendo lo stesso livello di passeggeri e concentrandoli de facto su aeromobili più grandi. I danni commerciali alle strutture del T3 risultano invece irrecuperabili e costringeranno molti operatori alla chiusura. Detto questo, mi preme chiudere questo intervento con una domanda. Sono certamente tollerabili, accettabili e confacenti le decisioni di Aeroporti di Roma, che si adopera per non trascinare lo scalo nel caos; ma per quanto ancora dovremo accettare che di settimana in settimana mutino le disposizioni per il funzionamento dello scalo, senza decisioni rispettose né dei passeggeri, né dei lavoratori?
2015-07-07	M5S	MorraNicola	...ed alle Regioni, comprese quelle a Statuto speciale come appunto il Friuli-Venezia Giulia di cui parliamo adesso, per 16,2 miliardi di euro da qui fino al 2018. Il disegno di legge in discussione va purtroppo contro tutti i principi fondamentali della riqualificazione della spesa. Nel caso, va incontro alle esigenze di ipocrisia che sono quelle che vi permettono di continuare ad ottenere consenso. La riforma poi, qualora venisse definitivamente approvata dal Parlamento, non avrebbe una immediata incidenza, anche in considerazione del fatto che necessiterebbe di un ulteriore passaggio legislativo, ovvero quello regionale che, in assenza di un termine ben definito e di indicazioni statali circa gli obiettivi da raggiungere, potrebbe provocare alterazioni ed incertezze di determinazione di bilancio pubblico sia a livello regionale, sia a livello comunale, con ulteriori problematiche cui porre rimedio. I Comuni che oggi sono costretti ad aumentare le tasse per i propri cittadini, oppure a tagliare i servizi primari, come appunto trasporti, sanità, scuola, verranno chiamati inevitabilmente a compiere ulteriori sforzi per poter garantire continuità e corretto funzionamento amministrativo, fino ad oggi competenza delle Province. Una vera e propria occasione persa, un'occasione fallita. Si sarebbe potuto, si poteva - ma voi non fate mai qualcosa di serio - dare una riorganizzazione effettiva agli enti locali mediante una riforma strutturale, sistematica ed organica da adottare su tutto il territorio nazionale, e non soltanto limitata a una singola Regione, fra l'altro a Statuto speciale; una riorganizzazione che il Governo fin dal primo giorno del proprio insediamento rincorre solo mediaticamente, ma che di fatto non ha mai voluto davvero attuare. Una finta riduzione della spesa pubblica, mascherata da un'altrettanto finta abolizione di poltrone, evidentemente serve al Governo della partitocrazia solo per attingere voti e consensi, e mantenere il controllo e la direzione sulla pubblica amministrazione, in barba ai principi di indipendenza e di trasparenza cui si dovrebbe ispirare la stessa. Per tutti questi motivi, il Movimento 5 Stelle esprimerà un voto contrario sul provvedimento ed invita il Parlamento a una vera riflessione circa la riqualificazione della spesa pubblica attraverso l'abolizione delle Province, su un livello però non soltanto circoscritto ad una Regione, seppure a Statuto speciale, bensì alle venti Regioni. Soltanto in questo modo si potrà ragionare con il Movimento 5 Stelle.
2015-07-08	PD	MaranAlessandro	Dico che voteremo contro, anche se noi non ci nascondiamo le difficoltà e il fatto che, all'indomani del referendum greco, lo scenario sia preoccupante. La tragedia greca è diventata una noiosa partita di poker, con tanto di apertura al buio, bluff, controbluff; e ammesso che anche questa volta si riesca ad evitare la Grexit, il rischio è che si tratti dell'ennesima soluzione di basso profilo, magari per ritrovarsi tra qualche tempo nella stessa situazione. Il Regno Unito è incamminato sulla strada della "Brexit" e, vista l'ideologia del nuovo Premier polacco, diventa possibile anche l'uscita della Polonia, che doveva essere il prossimo candidato per l'annessione alla moneta unica e la principale testimonial dei successi europei, come la Spagna di Mariano Rajoy, dove l'affermazione di Podemos la dice lunga sulla popolarità delle politiche economiche imposte dall'Europa, indipendentemente anche dai relativi successi economici. Non ci nascondiamo che l'Europa nel suo complesso è ancora immersa nei postumi di una crisi finanziaria, di origine americana, ma che gli Stati Uniti sembrano ormai essersi lasciati alla spalle da un pezzo. Per non parlare dell'incapacità di formulare una strategia comune in termini di politica estera o di energia, che pure dovrebbero rappresentare interessi europei comuni. Certo che ci sono difficoltà e problemi che noi non ci nascondiamo, ma continuiamo a pensare che le ragioni a favore dell'Unione europea siano oggi persino più forti di ieri. Con il ribaltamento delle fonti di crescita mondiale e il successo di grandi Nazioni, come la Cina, l'India o gli Stati Uniti, un'Europa frantumata in tanti piccoli Paesi non avrebbe nessuna chance. Viviamo, in tutti i Paesi europei, una fase storica di drammatiche sfide esterne. Tutto cambia intorno a noi. I cambiamenti strutturali stanno rimodellando non solo la politica italiana, ma il vasto mondo. Quando gli storici, tra cent'anni, guarderanno ai primi anni di questo secolo, l'evento più rilevante probabilmente non sarà la crisi finanziaria che attanaglia da anni il mondo occidentale. La storia più importante sarà quella che gli americani chiamano the rise of the rest : l'ascesa dei resto del mondo, la crescita, il risveglio di Paesi come la Cina, l'India, il Brasile, la Russia, il Sudafrica, il Messico, l'Arabia Saudita, la Turchia e potrei continuare nell'elenco. È la più grande uscita di massa dalla povertà nella storia del mondo. Qui ha origine gran parte dei nostri problemi. Trent'anni fa, quando una Regione come la mia era alle prese con la ricostruzione del Friuli terremotato, una città come Shenzhen non esisteva ancora; oggi ha quasi 9 milioni di abitanti, più o meno la popolazione dei cinque distretti di New York, e molti dei suoi residenti sono nati in campagna, nella miseria, e oggi hanno un tenore di vita grossomodo equivalente a quello di Brooklyn. In una sola generazione, un villaggio di pescatori è diventato il quarto porto al mondo, che movimenta, da solo, più di quanto riescono a fare insieme Los Angeles e Long Beach, i due maggiori porti americani. Nel giro di soli trent'anni, circa 300 milioni dì cinesi sono passati dalla miseria più nera a standard economici capaci di reggere il confronto con quelli occidentali: un'impresa senza precedenti nella storia mondiale. Si tratta di una crescita che è più visibile in Asia, ma non è confinata all'Asia: più dì trenta Paesi africani (due terzi del Continente) sono cresciuti negli anni recenti ad un tasso superiore al 4 per cento annuo. È ovvio che il sistema internazionale costruito dopo la seconda guerra mondiale sia diventato praticamente irriconoscibile a fronte a questo enorme cambiamento. Non è scritto da nessuna parte però che il declino, la decadenza, un destino di minor potere regionale e globale, sia un esito inevitabile per l'Europa e per il nostro Paese. La tecnologia, il ruolo dell'immigrazione, i miglioramenti nella sanità pubblica, norme che incoraggino una partecipazione più grande delle donne nell'economia, sono solo alcune delle misure che potrebbero cambiare la traiettoria delle tendenze attuali, e sarà cruciale ancora una volta circa gli esiti il ruolo della leadership, perché i leader e le loro idee contano, ma salta agli occhi che il nostro futuro è necessariamente legato a quello dei nostri partner europei. Si tratta di cogliere fino in fondo la lezione della crisi dell'eurozona in quanto conseguenza dell'incompiutezza e contraddittorietà del cammino seguito dall'Unione dopo Maastricht. Quel che occorre non è solo una politica monetaria, ma è una politica fiscale, di bilancio e macroeconomica effettivamente europea. Insomma, è verso un'Europa più federale, più integrata, più forte nella sua capacità di parlare ed agire all'unisono che è inevitabile e, noi riteniamo, indispensabile muoversi. Noi vogliamo andare avanti e non tornare indietro. Le cose che dovrebbe fare l'Europa sono piuttosto evidenti. Approfittando anche del referendum britannico, per l'Unione europea va trovata una nuova forma di convivenza fra Paesi che sono interessati soltanto ad un'area di libero scambio e chi vuole invece una maggiore integrazione, tanto da condividere la moneta. L'attuale modello istituzionale, con tutti i parlamentari europei che votano su politiche che interessano solo una parte, cioè i Paesi dell'euro, non ha senso. Non funziona un'unione monetaria basata su complicatissime regole che nessuno capisce, affidate per la gestione ad un organismo presumibilmente tecnico, come la Commissione, ma che in realtà decide in modo discrezionale. Per tenere assieme l'area monetaria ci vuole senz'altro maggiore convergenza, maggiore cessione di sovranità. Lo ripetiamo: maggiore cessione di sovranità. Ma questa deve essere accompagnata da un rafforzamento della legittimità democratica dei centri decisionali europei e da meccanismi solidaristici e di distribuzione del rischio tra i Paesi membri. Ciò significa rafforzare il Parlamento europeo rispetto al Consiglio e alla Commissione sulla gestione del bilancio e sulla politica economica europea, ma significa prevedere anche che figure apicali della governance europea, tipo il Presidente dell'Unione, siano elette direttamente da tutti i cittadini europei, non soltanto da una parte. Non è un caso che lo stesso Draghi non perda occasione per dire che la politica monetaria è di per sé insufficiente. È di questo che noi dovremmo discutere e parlare. Ma l'impressione è che piuttosto che affrontare un difficile dibattito tra se stessi e con le proprie opinioni pubbliche, i Governi europei e molti dei partiti europei preferiscano non far nulla e cullarsi nell'illusione che la nuova politica monetaria della BCE li tenga fuori dai guai. Ma la scelta dell'Europa e della Grecia non è quella fra euro e dracma e la scelta dell'Italia non è quella fra euro e lira, fra democrazia e autocrazia, quanto tra piccoli sacrifici distribuiti fra tutti i Paesi europei ed enormi sacrifici per il popolo greco oggi e per noi domani. Voglio ricordare un bel libro pubblicato negli ultimi anni, in occasione del centenario della Prima guerra mondiale: «I sonnambuli», di Christopher Clark, che si concentra sull'analisi delle ragioni che hanno condotto allora la guerra. Quel che più colpisce nell'analisi di Clark è che nemmeno gli statisti capirono perché entrarono in guerra. Ognuno di loro, tedeschi compresi, si sentiva attaccato e riteneva di combattere una guerra puramente difensiva. Emerge un quadro sconcertante di statisti prigionieri delle loro paranoie, che si divertono a bluffare e a giocare continuamente al rialzo, nella speranza che l'avversario non reagisca. Anche allora ognuno degli Stati aveva qualche valida ragione e, nel contempo, tutti hanno avuto torto nel non essere riusciti a trovare una soluzione pacifica alla crisi determinata dall'attentato di Sarajevo. Come allora, a trascinarci in basso non sono soltanto i Governi (non lo furono allora, come oggi), ma anche la politica, la cultura politica comune, l'orgoglio, il nazionalismo, le cose di cui abbiamo sentito parlare poco fa. Anche i popoli barcollano sperduti, spesso disinformati, impauriti, fantasticando recinti nazionali eretti contro l'economia mondo; credono di contestare i Governi, ma ne sono in realtà i complici, condotti e come sempre guidati da qualche imbroglione disposto a gettare il pitale su Montecitorio e disposto a invocare le radiose giornate. Non per caso, uno degli architetti della moneta unica come Helmut Kohl ha ribadito, all'inizio della crisi greca, che l'euro nientemeno ha a che fare con la possibilità di impedire la guerra. Gli spiriti malvagi del passato non sono stati messi al bando una volta per tutte, ma possono sempre tornare. Il che significa che l'Europa resta una questione di guerra e di pace e che l'aspirazione alla pace rimane la forza motrice dell'integrazione europea. «L'Europa è il nostro futuro» - ha insistito Kohl - «Non c'è alternativa all'Europa e abbiamo tutte le ragioni per essere fiduciosi che la nostra Europa uscirà rafforzata dalla crisi attuale, se lo vogliamo». Ed ha aggiunto: «Non facciamoci fuorviare». Anche per questo noi voteremo contro, per non farci fuorviare. Non vogliamo farci fuorviare, ma vogliamo andare avanti e non tornare indietro.
2015-07-09	PD	LoMoroDoris	Signor Presidente, il Partito Democratico - è scontato - ribadirà il proprio voto favorevole. Sono state svolte delle ottime dichiarazioni di voto già nel corso della prima lettura, pertanto a quelle mi rifaccio e da parte mia vorrei aggiungere solo alcune considerazioni. La prima è che quello che ci ha fatto molto riflettere, nell'approccio a questo disegno di legge, è innanzitutto il fatto che la prima firma è quella di un ex governatore della Banca d'Italia, quindi di una persona dotata di una sensibilità particolare e di una logica che non è quella - almeno sul piano professionale - del dono, ma quella del mercato. Eppure, proprio da una figura come questa viene una lezione di vita, perché pur conoscendo bene la logica del mercato ha cercato di deviare la nostra attenzione su quella della gratuità e del dono. Vista la prima firma così importante, seguono le firme dei Capigruppo. L'altro aspetto che mi ha fatto molto riflettere e sul quale volevo richiamare la vostra attenzione è che in un'epoca in cui si parla di diritti ed in un Paese come l'Italia, che è una Repubblica in cui la discussione politica e parlamentare molto spesso è incentrata, giustamente e correttamente, sui diritti, che peraltro non sono sempre garantiti - quindi facciamo bene a continuare a parlarne - si parla molto poco, invece, di doveri, quasi che nella Costituzione non fossero sanciti anche i doveri del cittadino italiano, e si parla ancora di meno dei comportamenti. Ci sono quindi tre categorie - diritti, doveri e comportamenti - che stanno insieme nella nostra Costituzione. Ebbene, l'articolo 1 di questo disegno di legge, che ripercorro perché avrei poco da dire sull'articolo 3 su cui verte la modifica apportata dalla Camera, sintetizza i princìpi di cui ho parlato, là dove si prevede che i valori primari della libertà - che è un diritto - e della solidarietà - che è un dovere - affermati dalla Costituzione trovano un'espressione altamente degna di essere riconosciuta e promossa attraverso questa sintesi del dono. Non avrei nessuna tentazione di parlare del dono in termini caritatevoli o che riecheggino dottrine religiose; io vorrei invece richiamare questa parola in termini fortemente civili. Del resto, la legge che stiamo discutendo ci impone questo. Non è vero che il dono sia nella natura umana, come qualcuno ha detto; forse è nella natura umana del singolo, ma il dono come virtù civile, come dovere di solidarietà politica, economica e sociale va coltivato, perché molto spesso nella nostra società ci sono invece gli egoismi e non il dono. Come testimonianza personale vorrei dire che, coniugandolo con l'attività amministrativa, legislativa e a tutti i livelli, questo segnale che ci manda il disegno di legge diventa molto significativo. La collega De Biasi, nella precedente fase, ha richiamato l'attenzione non solo sul volontariato, ma su tutto quello che può dare e fare il dono nella sanità. Ad esempio, a proposito della donazione del sangue, guai se non ci fosse gratuità nella donazione del sangue, e lo stesso vale per la donazione degli organi. Il mondo della sanità, che è così debole dal punto di vista economico e così carico di problematiche, ha bisogno di gratuità e forse è il luogo dove questo concetto sì esplica nella maniera più alta. Il collega Liuzzi, che ringrazio, ha fatto una bellissima dichiarazione di voto. Io credo che dobbiamo approcciare questo disegno di legge non come una banalità. È facile pensarlo come primo approccio, diciamo la verità, perché ci sono giornate dedicate a tantissime cose. Un collega prima diceva che c'è una coincidenza, ma diciamoci la verità, negli ultimi anni non si è fatto altro che istituire giornate per qualcosa, quindi il legislatore e il cittadino da questo punto di vista hanno un po' fatto fatica. Visto che facciamo questa legge, diamole allora un senso e un significato. Per fare questo, concludo il mio intervento dicendo che il provvedimento che ci accingiamo a votare non fa altro che riportare a sistema e coniugare valori che sono fortemente significativi rispetto alla nostra Costituzione, che sono gli unici che possono rafforzare nel nostro Stato quell'elemento, rispetto al quale c'è molta disattenzione, che è la coesione sociale. Quel valore della solidarietà che poi diventa coesione sociale è un valore importante che tiene in piedi una Nazione. Vi ringrazio e buon voto a tutti.
2015-07-27	FI	DAliAntonio	Mi sono permesso di fare un elenco esemplificativo. Cosa c'entrano le Agenzie fiscali con gli enti territoriali? Cosa c'entrano le Forze armate? Cosa c'entra il Fondo gas? Cosa c'entra l'INEA, Istituto del Ministero dell'agricoltura? Cosa c'entrano - e questi sono emendamenti parlamentari - le erogazioni finanziarie per gli autoveicoli? Cosa c'entra il CINECA, il Consorzio interuniversitario? Cosa c'entra tutta la vasta materia della sanità con gli enti locali? Cosa c'entra l'Agenzia italiana per il farmaco? Cosa c'entra il sito archeologico di Pompei (ma essendo un Comune, può darsi che sia inteso in tal senso)? Cosa c'entrano le fondazioni UNESCO? Cosa c'entrano le assunzioni delle Forze dell'ordine e dei Vigili del fuoco? Signor Presidente, noi qui siamo in presenza di una palese violazione della Costituzione, che impone per i decreti-legge l'omogeneità di materia, l'urgenza e l'indifferibilità. Molte di queste materie, infatti, erano assolutamente compatibili con altri possibili provvedimenti emanati dal Governo, da sottoporre alle Camere; ho invece il sospetto che siano state inserite in questo provvedimento nelle ultime quarantotto ore, sotto forma di emendamenti, proprio per sottrarle al dibattito parlamentare.
2015-07-28	LN	ArrigoniPaolo	Non ci piacciono i tagli alla sanità - 2,3 miliardi di euro a partire da quest'anno - senza applicare i costi standard. Si tratta di una dichiarazione di guerra inaccettabile alle Regioni virtuose. Grida poi vendetta la risposta del Governo alle richieste dei tre Comuni veneti di Mira, Dolo e Pianiga di coprire i danni subiti dal tornado dell'8 luglio scorso, che ha devastato la Riviera del Brenta. Di fronte ad una stima provvisoria di quasi 100 milioni di danni, i due milioni stanziati dal Governo per le somme urgenze e la concessione dell'alleggerimento del Patto (che consentirà ai tre Comuni di spendere, forse, i 7,5 milioni di euro che dovrebbero avere in cassa) sono una vergognosa elemosina ed un modesto aiuto che rischia, peraltro, di saltare per l'incertezza della copertura. Questa misura è una vergogna, se confrontata con i 200 milioni di euro stanziati per coprire l'ennesimo buco di bilancio della Regione Siciliana. Un'altra montagna di soldi, proveniente per quota parte - lo sottolineo - anche dai contribuenti veneti e in particolare dagli stessi che sulla Riviera del Brenta hanno perso tutto.
2015-07-28	LN	ComaroliSilvanaAndreina	E infatti, tagliare alle Regioni virtuose che hanno già riformato la propria spesa sanitaria significa mettere a rischio anche l'erogazione dei Livelli essenziali di assistenza. Da quest'anno, quasi nel totale silenzio, saranno tagliati fondi, posti letto e convenzioni con le strutture su tutto il territorio nazionale, senza che sia previsto comunque un mirato intervento per cancellare le sacche più vergognose di spreco. Appare quindi grottesco che, all'indomani di questa decisione di ridimensionamento già pesante del sistema sanitario, proprio in questi giorni, il Presidente del Consiglio attui un nuovo ricatto a valere ancora sull'offerta sanitaria. Le coperture dei tagli sulla prima casa, signori, saranno coperte ancora con nuovi tagli alla sanità, quindi il presidente del Consiglio Matteo Renzi si fa bello, facendo promesse, poi impone agli altri di tagliare, tanto lui la faccia non ce la mette.
2015-07-28	LN	ComaroliSilvanaAndreina	Le Province oggi, nel limbo della definizione delle competenze, non hanno fondi per svolgere alcuna attività, ma conservano intatte tutte le spese di struttura, in primis il personale. Quindi, stanno spendendo solo per mantenere se stesse, senza alcuna attività per i cittadini. Davvero un buonissimo risultato. Complimenti. Il decreto-legge all'inizio proponeva delle misure (solo in parte poi - meno male - mitigate dagli emendamenti) assolutamente grossolane ed ottuse, come quella che trasferiva in toto tutta la polizia provinciale ai Comuni. Il Governo ha dimostrato di non conoscere, o di fregarsene, dell'attività sia dei Comuni, ai quali avrebbe bloccato ogni margine di flessibilità, sia delle Province, che non avrebbero più avuto polizia per svolgere quelle funzioni che la stessa legge Delrio attribuisce loro come fondamentali. Noi abbiamo notato che in questo provvedimento le soluzioni che il Governo ha proposto sono solo pezze, necessarie per arrivare a fine anno, senza soluzioni strutturali, senza prospettive di medio periodo che permettano programmazione, spostando i problemi, anziché risolverli. Questo è quanto fa questo decreto-legge. Ad esempio, si concede di fare un bilancio annuale anziché triennale delle Province non sapendo che risorse e che funzioni avranno in futuro. Questa non è una soluzione, ma la presa d'atto di un fallimento e dell'impossibilità di attuare qualsiasi politica che abbia un orizzonte più lungo di qualche mese, la precarietà istituzionalizzata. Noi, in Commissione, non abbiamo fatto ostruzionismo, non perché riteniamo il decreto-legge valido, ma perché, senza nemmeno queste poche limature, gli enti locali sarebbero andati in default, per il fatto che il Governo ha scaricato sugli enti locali il costo delle politiche con le quali si è fatto bello: pensiamo agli 80 euro, che sono stati pagati con 2,3 miliardi di taglio alla sanità regionale; pensiamo alla deducibilità dell'IRAP, compensata, anche qua, con tagli alle Province e ai Comuni, che ora non sono in grado di svolgere i servizi sociali. Durante l'esame in Commissione, il decreto-legge è peggiorato, purtroppo: è stata acuita la differenza fra enti di serie A e di serie B; niente al Veneto, ma fondi alla Sicilia; i terremotati delle Regioni rosse favoriti rispetto a quelli che risiedono in Lombardia e Veneto. La linea del Governo sembra essere quella di usare il proprio ruolo per punire gli avversari politici. D'altronde, abbiamo avuto modo di vedere come Renzi sia in grado di punire i propri avversari politici. E invece cosa fa con i propri alleati? Li favorisce: pensiamo al governatore del Lazio, al sindaco di Milano e al governatore dell'Emilia, anche se purtroppo tutto ciò avviene sulle spalle dei cittadini. Capitolo delicato è poi quello della sanità: con l'emendamento del Governo si è recepito un accordo tra di esso e le Regioni, che hanno subito il taglio di quasi 2,5 miliardi, stabilito dai provvedimenti del Governo Renzi. Non è un accordo deciso volontariamente dalle Regioni, bensì purtroppo la ratifica della ripartizione di un taglio, anche qua, imposto dal Governo, approvato con il voto contrario di Veneto, Lombardia e Liguria. Il Governo ha imposto il taglio a tutte le Regioni, quelle virtuose e quelle sprecone, trattate allo stesso modo, nonostante esistano già le Regioni benchmark, previste dal federalismo fiscale, in base alle quali si sarebbe potuto operare sulla base dei costi standard. Mi si consenta di dire alla Presidente della Commissione sanità, che prima nel suo intervento ha detto che la sanità è di tutta Italia e che ci sono Regioni come Lombardia, Veneto e Liguria che non vogliono accettare nessuna riforma, che il problema è che queste tre Regioni la riforma l'hanno già fatta trentacinque anni fa.
2015-07-28	LN	TosatoPaolo	Abbiamo assistito prima ad una lezione del Partito Democratico in cui si voleva far credere che i tagli operati dal Governo alla sanità con la legge di stabilità dello scorso anno e con questo provvedimento sono una responsabilità delle Regioni. Ecco, un intervento del genere è talmente fuori dalla realtà che è qualcosa di inaccettabile.
2015-07-28	LN	TosatoPaolo	Signor Presidente, il Governo ci chiede ancora una volta la fiducia su un provvedimento che contiene molti interventi negativi, perché non rispettano uno dei principi fondamentali che dovrebbe essere proprio di un Governo efficiente, e cioè quello di penalizzare coloro che gestiscono male le risorse pubbliche e di aiutare invece chi ha una gestione virtuosa delle stesse. Ci chiede la fiducia su un provvedimento che introduce interventi inaccettabili, come i tagli alla sanità.
2015-07-28	LN	TosatoPaolo	È stata questa maggioranza a votare la legge di stabilità e a votare i tagli a Regioni e Comuni. È stata e sarà questa maggioranza a votare quest'oggi i tagli alla sanità, rendendo ancora più difficile il compito delle Regioni, di coloro che operano nel settore ospedaliero, di dare cure efficaci ed adeguate alla nostra cittadinanza. È sufficiente questo punto, per quanto ci riguarda, per dare un giudizio negativo sull'intero provvedimento. Ma c'è qualcosa di peggio, che fa ancora più rabbia, perché all'interno di questo provvedimento ci sono interventi dei più disparati.
2015-07-28	M5S	GaettiLuigi	(ore 9,09) ( Segue GAETTI) . Il problema è che ben 1.892 milioni sono prelevati dalle somme iscritte in conto residui - sottolineo, dal conto residui - del fondo che assicura la liquidità al Servizio sanitario nazionale. Cari cittadini, avete capito bene: con il gioco delle tre carte si spostano i soldi dalla sanità, per cui pagheremo di più le prestazioni sanitarie e quei soldi saranno utilizzati per pagare i servizi sociali che erogano i Comuni. Interessante però è il commento di questa operazione contabile che il Servizio del bilancio del Senato scrive a pagina 22 della Nota di lettura: «A tale proposito non sembra sufficiente l'affermazione della relazione tecnica che si tratta di somme non erogate nelle precedenti istanze di cui ai decreti-legge n. 35 del 2013 e n. 66 del 2014, in quanto si tratta pur sempre di somme iscritte in conto residui. Se sono state iscritte in conto residui dovrebbero quindi corrispondere ad impegni giuridicamente perfezionati e non potrebbero essere liberamente utilizzabili ad altri fini (per di più traslandole da una tipologia di enti ad un'altra). Né la norma né la relazione tecnica chiariscono se si tratti di risorse effettivamente disponibili e inutilizzate in quanto le relative obbligazioni si sarebbero estinte per importi inferiori».
2015-07-28	M5S	LezziBarbara	Signor Presidente, mi soffermerò poco su tutto il decreto‑legge, che è chiaramente omnibus : qui abbiamo preso il vizio dei decreti-legge e delle deleghe per fare un po' quello che ci pare. La parte più curiosa è sicuramente quella del nostro Premier, il quale prima promette di pagare tutte le imprese entro settembre dell'anno scorso, poi, trascorso quasi un anno, in questo decreto-legge prende 2 miliardi e li porta da una parte all'altra; poi prende 500 milioni per darli ai Comuni (che ci auguriamo li utilizzeranno per detrazioni sulla TASI per i meno abbienti), sempre dallo stesso fondo dei pagamenti alle imprese. È impressionante come si riesce a capovolgere le promesse fatte mediaticamente. Vorrei dire al sottosegretario Baretta di farsi portavoce per conto mio e chiedere al premier Renzi di andare a parlare in televisione a reti unificate per dire agli italiani che in tre mesi dovrà tagliare 2,3 miliardi di euro alla sanità perché fino ad ora si è sollazzato, mentre avrebbe dovuto cominciare a farlo a partire da gennaio se avesse voluto fare un'operazione puntuale e chirurgica, come la salute degli italiani avrebbe meritato. Ora voi pretendete che si vadano a riprendere tutti i contratti, sia dei dispositivi medici, sia di beni e servizi, per rivederli tutti, confidando che non ci sia nessun contenzioso, per risparmiare 2,3 miliardi di euro? Ma veramente volete prendere in giro 60 milioni di italiani in questo modo? Le faccio un esempio. Mio padre, che è invalido dopo una caduta da cavallo, risiede nella Regione Puglia e ad agosto non potrà più fare la riabilitazione. L'ho informato che, insieme agli altri pazienti (ormai a partire da febbraio‑marzo) non avrà più diritto alla riabilitazione. Dite anche al ministro Lorenzin che è inutile giocare con la semantica: come avete fatto con l'emendamento sull'Expo, in cui avete ridestinato i risparmi della gara al Comune di Milano, in questa legge avreste dovuto ridestinare i risparmi di spesa alla ricerca, all'efficientamento e ai nuovi servizi alla sanità e non al bilancio dello Stato, per andare a sanare i buchi.
2015-07-28	M5S	MangiliGiovanna	Ad ogni modo, vorremmo ricordare che il Consiglio di Stato ha sollevato la questione di legittimità per la legge n. 44 del 26 aprile 2012 che consentiva a 892 funzionari in forza all'Agenzia delle entrate, senza relativa qualifica, di svolgere incarichi dirigenziali. L'elenco dei dirigenti abusivi è stato trasmesso alla Corte costituzionale che ha dichiarato decaduti i manager in quanto nessuno di loro aveva sostenuto un concorso pubblico. Mostreremo particolare attenzione nei confronti della maggioranza che intenderà salvare i soliti noti e impediremo che tali funzionari possano essere reinseriti nel posto prima ricoperto. Concludo dicendo che già nella legge di stabilità del 2015 sono stati approvati tagli lineari ai Comuni, alle Città metropolitane ed alle Regioni. A questi tagli oggi si aggiungono quelli alla sanità, grazie ad un emendamento dello stesso Governo, per razionalizzare la spesa per beni e servizi, dispositivi medici e farmaci; riduzioni che provocheranno un abbassamento della qualità delle prestazioni sanitarie e il rischio di ricorsi legali. Tale situazione si rivela ogni giorno sempre più insostenibile per la tenuta del patto sociale che tiene insieme i cittadini italiani. Appurato che il Governo è impermeabile e resistente a ogni proposta e sollecitazione esterna, se non proveniente da chi è espressione di un partito o di un gruppo di interesse organizzato, bisogna pur comprendere che questo blocco attuale non può durare a lungo e occorrerà attrezzarsi al meglio per comprendere e rispondere ai segnali in arrivo dal territorio.
2015-07-28	M5S	TavernaPaola	A proposito di Expo, pure lì pare che vadano scongiurate epidemie mortali: nel maxiemendamento viene previsto un finanziamento di milioni di euro per la profilassi per emergenza sanitaria ad Expo. D'altronde, i giornali sono pieni di casi di pestilenza all'Esposizione universale di Milano. Io di epidemie all'Expo ne ho vista solo una: si chiama corruzione, unico campo della sanità che andava tagliato, considerando che ci costa sei miliardi l'anno. Ed è l'unico che vi siete guardati bene dal toccare.
2015-07-28	M5S	TavernaPaola	Al Ministro della salute arrivava anche il sostegno di Pier Ferdinando Casini, che affermava di stare al fianco della Lorenzin per dire no ai tagli: la sanità è un bene che va tutelato.
2015-07-28	M5S	TavernaPaola	Già oggi, secondo i dati del CENSIS, nove milioni di italiani hanno rinunciato a curarsi per motivi economici e, secondo il rapporto annuale dell'ISTAT del 2015, il maggiore responsabile è l'introduzione dei ticket e di quote di compartecipazione alla spesa a carico dei cittadini. L'Italia, insieme a Grecia e Ungheria, è il Paese dell'area OCSE dove i cittadini più poveri incontrano la maggiore difficoltà nel permettersi le spese mediche. Cosa sta accadendo, quindi? Siamo alla vigilia della nuova campagna elettorale per le elezioni amministrative 2016 e, per distrarre l'opinione pubblica dall'olezzo di rifiuti e mafia che copre Roma, Renzi prepara la nuova propaganda, incentrata sul taglio delle tasse, e, in perfetto stile mafioso, il nuovo scambio politico‑elettorale sarà garantito da tagli lineari che, anticipato per bocca del commissario alla spending review Gutgeld, spazieranno da 10 a 13 miliardi di euro in tre anni. La Lorenzin promette di reinvestire nella sanità parte dei tagli, ma Gutgeld dichiara che il fine della manovra è garantire il rispetto dei conti pubblici. C'è bisogno che gli italiani smettano di ascoltare le vergognose bugie di uno scandaloso Premier, comincino a pensare cosa è diventata la loro vita quotidiana e riflettano su cosa diventerà, se non fermiamo la macelleria sociale della quale siamo testimoni, giorno dopo giorno. Distrutti i diritti dei lavoratori e smantellata la scuola pubblica, si passa alla sanità. Lo si fa in modo subdolo, millantando reinvestimenti e sconfessando quanto dichiarato. L'area di intervento prioritario, secondo il Governo, riguarda le prescrizioni e le visite superflue. Lo decide il Governo quali sono quelle superflue. Quali saranno, infatti, queste prescrizioni e visite superflue lo scopriremo quando dal Ministero arriverà la lista delle patologie che prevedono le analisi necessarie e per tutti i casi esclusi si dovrà, invece, pagare di tasca propria. Così forse decideranno che in gravidanza non è più necessario fare l'ecografia morfologica (certo, poi se vuoi stare tranquilla la puoi sempre fare privatamente); o forse scopriremo che, se hai un ipertiroidismo e devi farti le analisi per l'FT3, l'FT4, il TSH ogni tre mesi, le potrai fare invece una volta l'anno: se ti vuoi controllare, in finale, c'è sempre la sanità privata. Oppure scopriremo che una degenza al massimo può durare tre giorni e poi, se esci con i punti o con il catetere, ci sarà mamma che ti aiuta, oppure ci sarà la clinica privata. In molti ci chiedevamo dove il Premier prendesse i soldi per sostenere il programma elettorale che fu di Berlusconi. Oggi lo abbiamo scoperto. Onorevoli colleghi, voi vi assumete questa responsabilità? Noi, siamo qui, oggi, a parlare non di bilanci, conti e patti di stabilità, ma della salute e della vita degli italiani. Non si può continuare a raschiare il barile della sanità per fare cassa. Non si può mettere a rischio la salute della popolazione, soprattutto di quella più povera. Per il coordinatore degli assessori regionali alla sanità, Luca Coletto, l'emendamento al decreto-legge enti locali fa saltare il servizio sanitario universale. Ma - attenzione - a sorpresa spunta un encomiabile gioco di prestigio: via due miliardi e mezzo alla sanità ed ecco che compaiono 33 milioni per il Giubileo. Che la grande abbuffata abbia inizio! D'altronde, le intercettazioni lo dicevano: la mucca bisogna farla mangiare per poterla mungere. E così, mentre l'inchiesta su Mafia Capitale ci dice che a Roma i soldi se li spartiscono amministratori e boss, il Governo mette un bel gruzzolo succulento nelle casse della Regione Lazio. Il Movimento 5 Stelle ha pronto un piano di emergenza sanitaria per il Giubileo, mentre Zingaretti mira a cementificare Roma con piste di atterraggio per elisoccorso, ad avviare ristrutturazioni ospedaliere milionarie e ad acquistare 100 inutili ambulanze, come se dovessero invaderci i lanzichenecchi, né più, né meno. Signori, si tratta di uno stanziamento di 33 milioni di euro. Cari pellegrini che farete ingresso nel territorio nazionale, non ringraziate il Governo, perché voi invece dovrete pagare - c'è un contributo di 50 euro - oppure farvi pagare, in base alle tariffe vigenti, per ottenere assistenza ospedaliera. Insomma, dovete pagare. È il caso di dire: pregate, affinché siate in salute durante tutta la permanenza romana. Altro che anno della benedizione, signori: questo sarà l'anno del magna magna in stile Expo.
2015-07-28	M5S	TavernaPaola	Il ministro Lorenzin sosteneva, con grande chiarezza, che «il Servizio sanitario nazionale non può sopportare i tagli di cui si legge nei giornali» e ricordava che «la sanità ha subito tagli per 22 miliardi negli ultimi anni. Così ospedali e farmaci finiscono a rischio». Queste erano le dichiarazioni dell'attuale Ministro.
2015-07-28	M5S	TavernaPaola	L'allarme veniva lanciato anche dal presidente della Commissione sanità della Camera, Pierpaolo Vargiu, Scelta Civica allora, per il quale «nuovi tagli alla spesa del settore rischiano di decretare la fine del sistema sanitario nazionale».
2015-07-28	M5S	TavernaPaola	Mi domando: cosa è accaduto? Siamo tutti guariti? Siamo diventati tutti malati immaginari? Piuttosto temo che l'innalzamento dell'età media, la difficoltà a pagare le pensioni e i tagli alla sanità facciano sperare a questo Governo non tanto una popolazione in salute ormai esente dal dover ricorrere alle cure, quanto piuttosto cittadini che, non potendosi più permettere di curarsi, si avviino velocemente a morte certa, evitando così il collasso delle casse dell'INPS.
2015-07-28	PD	DeBiasiEmiliaGrazia	A questo si è aggiunta purtroppo un'improvvida intervista, di quelle interviste inutili e probabilmente dannose, che fanno dire oggi ai titoli di stampa che in questo provvedimento ci sono sette miliardi di tagli sulla sanità. Non è vero. Cominciamo a dire che non è vero. I cittadini italiani sappiano che quei sette miliardi non sono presenti in questo provvedimento. In questo provvedimento c'è quanto già deciso da tempo dalle Regioni: sulla base di una richiesta del Governo di un taglio di quattro miliardi, le Regioni hanno scelto di operare risparmi per 2,3 miliardi circa nel campo della sanità. Possiamo opinare, ma questa è la realtà e di ciò stiamo parlando. I sette miliardi non ci sono, ma penso che ci siano alcuni altri elementi. Faccio l'esempio dei risparmi nel triennio presenti nel DEF, che ricordo ai colleghi noi abbiamo emendato, chiedendo espressamente che non venissero toccati i campi delle politiche sanitarie e sociali. Io credo che, rispettando quanto detto nel patto per la salute e nel DEF, noi ci assestiamo e dobbiamo assestarci nel campo del risparmio, nel triennio, come definito da quei documenti, e non da nuove, improvvide, inutili e dannose avventure.
2015-07-28	PD	DeBiasiEmiliaGrazia	Allora, questo deve essere molto chiaro e sono felice che la signora Ministro abbia corretto il tiro e oggi abbia detto chiaramente che ogni euro risparmiato in sanità deve rimanere nell'ambito della stessa sanità, mettendo a posto ciò che non va bene.
2015-07-28	PD	DeBiasiEmiliaGrazia	E quando si dice sui giornali che le Regioni sono in rivolta, vorrei che fosse chiaro che stiamo parlando - lo dico con grande franchezza e amarezza - della manovra del Veneto, della Liguria e della Lombardia che intendono farsi una sanità per conto loro a spesa del resto d'Italia.
2015-07-28	PD	DeBiasiEmiliaGrazia	In parte, devo dire che è un disagio che noi abbiamo condiviso, perché avremmo certamente preferito un decreto-legge invece che un emendamento, che sarebbe stato più logico, e su cui avremmo potuto esprimere un parere. Capisco i problemi che riguardano la struttura dei rapporti con il Parlamento. Tuttavia, credo che il tema della sanità debba essere quanto mai condiviso.
2015-07-28	PD	DeBiasiEmiliaGrazia	In questo contesto, se il tema è l'innovazione, io dico che il punto politico è uno solo e, cioè, se questi risparmi sono una conversione di spesa che resta nell'ambito della sanità o se serve ad altro. Io su questo sono pronta a spendermi in una battaglia. Io non sono d'accordo con l'idea che la sanità dia soldi ad altro, perché la sanità ha già subito tagli molto pesanti e contribuire al taglio delle tasse significherebbe di fatto privare i cittadini, gli operatori, i medici e i professionisti - perché non ci sono solo i cittadini, ma c'è anche l'intero mondo dei lavoratori della sanità - di opportunità professionali e di cura.
2015-07-28	PD	DeBiasiEmiliaGrazia	Infine, del tema che riguarda la medicina difensiva si è molto parlato, e pregherei di non esagerare con le cifre e di non sparare a caso miliardi su miliardi, anche perché i medici italiani non sono degli assassini. Vorrei che fosse chiaro anche questo. I medici italiani e i professionisti della sanità italiana lavorano con passione e competenza. Sono i migliori del mondo e ce li rubano ogni volta che vanno all'estero.
2015-07-28	PD	DeBiasiEmiliaGrazia	Ma dov'è il problema? Ho l'impressione che guardiamo troppo spesso alla sanità e al Servizio sanitario nazionale con lo specchietto retrovisore. Guardiamo ad una sanità che non sempre corrisponde al cambiamento della società italiana, alla cronicità che è aumentata e alla longevità che è aumentata anche grazie alla qualità del Servizio sanitario nazionale. E quando diciamo che ci vuole un rapporto diverso tra ospedale e territorio in favore di quest'ultimo, non stiamo dicendo che bisogna chiudere gli ospedali e neanche tanto meno parliamo di «ospedali in rosso», terminologia uscita su «la Repubblica» domenica scorsa e di cui qualcuno mi dovrà spiegare il significato. Non stiamo parlando di questo, perché siamo consapevoli che la manovra che va fatta è molto seria e deve guardare al futuro. Noi abbiamo di fronte problemi come l'invecchiamento della popolazione, la cronicità, i nuovi farmaci, che sono quelli salva vita e cosiddetti innovativi su cui va fatta chiarezza.
2015-07-28	PD	DeBiasiEmiliaGrazia	Noi ci stiamo avviando ciecamente, se non ci fermiamo e non guardiamo all'innovazione, verso chi vuole una sanità fatta con la terza gamba e magari con le assicurazioni o la sanità integrativa, per cui chi può paga e chi non può si arrangia. Noi diciamo: no!
2015-07-28	PD	DeBiasiEmiliaGrazia	Pensiamoci quando ragioniamo sulla sanità italiana. La medicina difensiva va messa a posto? Sì. Perché è un grande spreco? Sì. Ci vuole una legge? Sì. L'Italia è l'unico Paese in Europa che non ha una legge sulla responsabilità in campo medico? Sì. La Camera ha incardinato anche questo provvedimento e noi chiederemo, in clima di leale collaborazione, che si velocizzi al massimo la sua approvazione perché è urgente.
2015-07-28	PD	DeBiasiEmiliaGrazia	Si parla dell'appropriatezza. La responsabilità in campo medico è l'appropriatezza. Dobbiamo decidere cosa intendiamo per appropriatezza. Ci sarà un decreto ad hoc su questo e deve esserci una lista molto chiara di cosa significhi appropriatezza, per fare in modo che il cittadino non cada nella trappola, e non del medico, ma del "fai da te" e dell'autoprescrizione, del decidere di fare alcune analisi totalmente inutili e alcune TAC molto costose. E ci sono dei DRG che, soprattutto in questo campo, significano una bella remunerazione, soprattutto per il privato. Stiamo attenti. L'appropriatezza è un valore e riguarda anche il farmaco. Per concludere, per non guardare nello specchietto retrovisore, c'è un solo modo, quello di collaborare. Lo dico al Governo, alla signora Ministra e ai rappresentanti del Governo che sono qui oggi. Signora Ministra, lei coinvolga maggiormente il Parlamento. Troverà una Commissione disponibile, attenta e competente e un Parlamento desideroso di capire e di scegliere: sul tavolo farmaceutico che si aprirà a settembre, sull'appropriatezza e sul suo decreto, sulla riforma dell'AIFA, dell'Istituto superiore di sanità e di AGENAS e - perché no - anche sulla spending review. Abbiamo cose interessanti da suggerire al commissario.
2015-07-28	PD	DeBiasiEmiliaGrazia	Signor Presidente, voglio ringraziare anch'io le relatrici per il lavoro davvero immenso e difficilissimo che hanno svolto, nonché l'intera Commissione bilancio naturalmente, per aver portato in porto un provvedimento assai complesso. Vorrei poi ringraziare i colleghi della Commissione sanità che sono intervenuti nel merito e tutti gli sguardi critici che sono stati lanciati nel dibattito su questo tema.
2015-07-28	PD	DirindinNerina	Avrei da sottolineare altri aspetti, ma mi avvio a concludere. Mi dispiace che nell'emendamento sottoposto dal Governo non siano presentati i commi che sono integralmente fedeli all'intesa sottoscritta tra Stato e Regioni; ci sono elementi aggiuntivi ed elementi mancanti. A noi in Parlamento viene chiesto di fatto di ratificare l'intesa che è stata già sottoscritta: almeno che ci sia tutto e solo quello che c'è nell'intesa; ci sono elementi aggiuntivi ed elementi che mancano, che ci siamo permessi di segnalare con qualche emendamento, che addirittura aveva ricevuto il nulla osta da parte del Ministero della salute (perché forse erano disattenzioni), e poi però il Governo ha espresso parere negativo in sede di esame della Commissione bilancio. Almeno ci si chieda di ratificare ciò che è stato concordato tra Stato e Regioni e non aggiunto. In aggiunta all'intesa ci sono altri interventi, alcuni molto importanti perché riguardano il rischio di infezioni, l'organizzazione sanitaria in occasione del Giubileo e così via, ma ce n'è uno - e parlo ovviamente a titolo personale, come ho fatto fino ad ora - che mi dispiace molto, perché l'avevamo anche discusso a lungo con il Ministro: mi riferisco alle 240 assunzioni all'AIFA. L'AIFA ha bisogno di essere riordinata, insieme all'Istituto superiore di sanità e all'AGENAS. Gli enti vigilati hanno bisogno di un riordino: che si facciano assunzioni senza riordinare le funzioni e le modalità con le quali operano mi sembra una fuga in avanti che non vedo in altri settori più importanti. Questo francamente mi dispiace.
2015-07-28	PD	DirindinNerina	Capisco che siamo in un momento molto difficile, ma permettetemi di fare un esempio. Si parla molto di inappropriatezza delle prestazioni sanitarie ed è giustissimo. Su questo molti di noi hanno lavorato molti anni fa, raccomandandoci che questa strada venisse perseguita; oggi ci viene riconosciuto a livello internazionale che l'Italia ha fatto molto strada in questo senso, basta guardare i dati dell'OCSE. Tuttavia, combattere l'inappropriatezza non vuol dire rinunciare semplicemente a pagare con soldi pubblici le prestazioni che vengono prescritte o che i cittadini richiedono; vuol dire informare i cittadini, che in tema di sanità soffrono di asimmetrie informative e della mancanza di conoscenza rispetto a ciò di cui hanno bisogno per risolvere i loro problemi di salute, del fatto che alcune prestazioni sono inappropriate non perché fanno spendere, ma perché sono costose e dannose e presentano rischi superiori ai benefici che possono ottenere. Di contro, in questo provvedimento c'è scritto che l'inappropriatezza va a carico dei cittadini, e questo dimostra la vetustà dei ragionamenti che stanno dietro a queste misure.
2015-07-28	PD	DirindinNerina	Innanzitutto quell'intesa è stata sottoscritta il 2 luglio, purtroppo molto tardi rispetto a quanto era previsto: essa si sarebbe dovuta raggiungere molto prima, dal momento che è in attuazione di quanto previsto dalla legge stabilità per il 2015. Quell'intesa, tanto per citare una cifra, porta la spesa programmata per il 2015 a meno di 110 miliardi di euro - grosso modo a 109,7 miliardi di euro - quando, in occasione dell'approvazione della nota di aggiornamento del DEF del 2013, cioè un anno e mezzo fa, avevamo previsto una spesa programmata, per il 2015, di 115,4 miliardi di euro. In un anno e mezzo abbiamo dunque programmato di tagliare al settore sanitario oltre cinque miliardi di euro di finanziamento. Qualcuno potrebbe dire che ci sono ancora margini di inefficienza nel settore sanitario, che devono essere perseguiti. Siamo tutti d'accordo che sia così e che debbano essere perseguiti fino a quando siamo in grado di farlo. Il problema è un altro: dopo tutti i tagli che sono stati fatti e le restrizioni che sono state imposte al servizio sanitario, in questi anni, da molto tempo - sottolineo che nel 2014 abbiamo speso meno di quanto abbiamo speso nel 2010 - ricordo solo che l'OCSE ci dice che la spesa pubblica per la sanità in Italia è troppo bassa e mette a rischio la tutela dei cittadini. Spendiamo due punti di PIL in meno di Francia e Germania: su questo siamo sicuramente più virtuosi della Germania.
2015-07-28	PD	DirindinNerina	Innanzitutto, sulle politiche sanitarie registriamo da tempo - e questo è ciò che il mondo della sanità più volte sottolinea e voglio che queste Aule del Parlamento lo sentano ripetere - una debolezza del livello centrale perché, come ho detto, se è giustamente capace di verificare gli equilibri di bilancio delle Regioni, è tuttavia troppo debole nel verificare la garanzia dei livelli essenziali di assistenza nelle Regioni e nelle aziende sanitarie. Su questa debolezza del livello centrale nel Patto per la salute si era detto che si sarebbe posto mano, ma dopo un anno nulla è stato ancora fatto.
2015-07-28	PD	DirindinNerina	Questo è un grave problema: al punto in cui siamo arrivati, continuare a ridurre le risorse con interventi fotocopia rispetto a quelli che abbiamo fatto in passato, senza rendersi conto che c'è bisogno di un fine lavoro da concordare con gli operatori, non produce risultati. In sanità non si ottiene infatti alcun risultato, a maggior ragione nel breve periodo, se non si concertano con gli operatori le strade che si vogliono intraprendere e non si informano i cittadini dei rischi che corrono in certi casi - parlerò dopo del principio dell'appropriatezza - e si finisce per scrivere norme destinate a non essere attuate e a non dare risultati, neanche sotto il profilo degli equilibri di bilancio e dei risparmi.
2015-07-28	PD	DirindinNerina	Se allora l'esercizio deve essere soltanto contabile, e questo è l'esempio che viene dal livello centrale, è inevitabile che ai livelli decentrati, dalle Regioni alle aziende sanitari agli operatori della sanità, l'unico imperativo che si sente è quello di evitare di spendere, anche quando questo va a danno dei cittadini, anche quando vuol dire non erogare più le prestazioni e lasciarsi demotivare fino al punto di considerare il sistema sanitario che abbiamo un sistema del quale non si ci sente più parte.
2015-07-28	PD	DirindinNerina	Siccome però credo che prima venga la competenza, mi limiterò ad intervenire sul tema che credo di conoscere meglio, ovvero sull'articolo 9 del decreto-legge in esame, che riguarda il settore sanitario e che peraltro, in questi giorni, purtroppo - spiegherò poi perché uso l'avverbio purtroppo - è stato oggetto di un dibattito, non giustificato nei tempi, ma che dimostra la disattenzione che, per l'ennesima volta e a tutti i livelli, viene dedicata alle politiche sanitarie. Entrerò nel merito dell'emendamento presentato dal Governo all'articolo 9, che si limita - o che dovrebbe limitarsi - a riprodurre, per quanto richieda una copertura normativa, l'intesa sottoscritta il 2 luglio tra le Regioni e il Governo centrale, per i tagli alla sanità.
2015-07-28	PD	LaiBachisioSilvio	Anche per quanto riguarda la seconda intesa, quella tra Regioni e Stato del 26 febbraio 2015, rispetto alla quale si può contestare il fatto che sia arrivata all'ultimo momento in Commissione e che non sia approdata nella Commissione pertinente per competenza, cioè la Commissione sanità, essa arriva con un notevole ritardo, tanto da mettere a rischio la possibilità di applicare nei mesi restanti le norme che sono presenti nel decreto-legge così come modificato.
2015-07-28	PD	LaiBachisioSilvio	L'altra osservazione è la seguente. Leggendo bene la comunicazione che ha reso il commissario per la spending review si capisce che lì non c'è scritto che bisogna fare ulteriori 10 miliardi di euro di risparmio sulla sanità. Se questa fosse l'intenzione, starei attento - lo dico al Governo - perché è dal 2010 che la sanità non riceve ulteriori finanziamenti ma li ricalibra all'interno di quelle risorse. Oltre un certo limite, infatti, gli ulteriori interventi sulla sanità non producono risparmi, ma producono due effetti: da una parte, che chi può va verso la sanità privata e, dall'altra, che la sanità diventa a due velocità, come già è. In questo modo, cioè, non si recupera il gap di qualità della sanità tra le Regioni del Nord e quelle del Sud; al contrario, si rischia di indebolire anche il sistema pubblico del Nord, perché chi ha risorse andrà nel sistema privato, lasciando il sistema pubblico con minori risorse, inutilizzato e, quindi, tendenzialmente regredente, come quello del Mezzogiorno. Sulla sanità, quindi, attenzione alla confusione tra ciò che è il contributo ai conti dello Stato e ciò che è un diritto esigibile da parte di ogni cittadino e soprattutto in ogni parte del territorio nazionale. Penso che un Governo come il nostro non possa sbagliare in questa direzione. Sono convinto che non sia questa l'intenzione, che questo punto sia chiaro al Governo e che, quindi, nel lavoro che si farà in occasione della legge di stabilità, da questo punto di vista non si faranno errori, ma si procederà con grande attenzione alla tutela del diritto pubblico alla salute. (
2015-07-28	PD	LaiBachisioSilvio	La difficoltà che voglio segnalare è che approvare le norme contenute nel decreto-legge quando già siamo nella parte avanzata dall'anno può portare al rischio che questi effetti non si possano realizzare del tutto: pensare che in soli cinque mesi, senza che si sia organizzato prima il lavoro, si possano fare risparmi per 2,3 miliardi, rivedendo contratti con privati già firmati e sottoscritti, pur con clausole molto dure, chiare ed evidenti, comporta il rischio che non si possa raggiungere questo risultato. Pertanto, mi chiedo se non sarebbe stato preferibile trovare prima un accordo sul tema della Conferenza e dell'accordo Stato-Regioni, che poi diventasse oggetto di dibattito all'interno della Commissione sanità. Ovviamente, con tempi così stretti, anche l'azione che il Parlamento può svolgere è straordinariamente limitata rispetto a quella che si è avuta sul decreto-legge n. 78, nella prima versione.
2015-07-28	PD	LaiBachisioSilvio	Mi soffermo brevemente anche sul secondo tema che mi sembra importante, la sanità, su cui sono intervenuti, nella fase finale del lavoro compiuto sul decreto-legge, degli emendamenti del Governo. Su questo voglio dire poche cose, ma chiare. In questi giorni si sta facendo un po' di confusione. L'intervento sulla sanità è l'applicazione di una norma economica e finanziaria presente nella legge di stabilità; non si tratta di nuovi e ulteriori tagli, ma del contributo che le Regioni avevano deciso di dare con la legge di stabilità scegliendo quel versante per i tagli, e non altri, in applicazione dell'accordo Stato-Regioni del 26 febbraio 2015.
2015-07-28	PD	PuppatoLaura	In questo provvedimento circa 1,8 miliardi vengono destinati alle sanità regionali con un obiettivo dichiarato, esplicitato e contabilizzato; una sorta di accountability che iniziamo a promuovere proprio nelle modalità con le quali lo Stato centrale verificherà di sei mesi in sei mesi la correttezza nei pagamenti da parte delle Regioni rispetto a quel parametro del 75 per cento dei pagamenti che devono essere effettuati nel corso dell'anno rispetto ai propri personali creditori. Insomma, un approccio nuovo che vuole favorire meritocraticamente quelle Regioni e quei Comuni capaci di rispondere con responsabilità agli impegni assunti e, nel caso specifico delle Regioni - mi piace dirlo - con quella colleganza di intenti rispetto allo Stato centrale che troppo spesso è stata sottodimensionata. Quando si scrive, così come si fa in questo provvedimento, che le Regioni sono valutate anche in relazione al Patto di stabilità verticale, per cui godono di oltre 800 milioni di disponibilità in termini di spazio finanziario nel bilancio da offrire ai Comuni e alle Città metropolitane, ecco occorre andare a verificare che tutto questo si verifichi e che gli spazi disponibili nell'ambito regionale vengano effettivamente considerati e utilizzati per lo scopo per il quale sono stati erogati. Credo che questo sia un altro di quei segnali importanti di cui questo Paese ha bisogno per comprendere che davvero stanno cambiando i rapporti interni, e si stanno mettendo al primo posto la virtuosità e il senso di premialità offerti ai maggiormente responsabili. Spazi di disponibilità, nell'ambito dei conti dei Comuni e delle Regioni, si aprono in relazione anche ad altri due importanti fattori che mi piace sottolineare. Anzitutto, relativamente alla rinegoziazione dei mutui, per esempio, concediamo l'utilizzo per il 2015 di risorse derivanti dallo spazio di negoziazione senza vincoli di ridestinazione. Anche questo è uno spazio aperto, per cui i Comuni tornano a gestire una parte delle proprie risorse senza particolari vincoli al livello nazionale, così come il 10 per cento dell'alienazione dei propri patrimoni immobiliari pubblici è nella disponibilità degli enti territoriali che possono pensare di utilizzarlo, per esempio, per estinguere mutui e quindi per allentare gli oneri a bilancio o anche per le coperture delle spese di investimento. Tutto questo, insieme alla necessità di garantire i debiti certi liquidi ed esigibili da parte delle Regioni e delle USL, mi fa dire che in questa norma c'è un'inversione di tendenza alla quale dobbiamo plaudire. Abbiamo detto che è un primo segnale, probabilmente non così impegnativo ed importante come molti attendevano, ma certamente un segnale che dà speranza che si apra la via di un nuovo tempo anche per le politiche delle unità locali. Mi piace anche ricordare che recentemente abbiamo svolto dibattiti nell'ambito delle varie Commissioni in relazione al fatto che il meccanismo del Patto di stabilità, associato a quel principio di mutualità che aveva originato il fondo per la mutualità tra gli stessi Comuni, ha dato origine, soprattutto nei Comuni molto virtuosi, a quel meccanismo terribile che ha portato questi Comuni a non ricevere nulla da parte dello Stato, ma addirittura a dover restituire quota parte del proprio bilancio in favore di questo fondo di mutualità. Anche su questo si è intervenuti ed anche questo è un segnale che io giudico estremamente positivo. Positive sono anche le correzioni che si sono apportate rispetto alle misure relative agli organi di polizia che sono in attività nell'ambito provinciale e che oggi possono essere inseriti, su loro richiesta e volontà, nell'ambito delle istituzioni locali ma anche delle Città metropolitane. Credo che anche questo sia un segnale importante circa il passaggio che stiamo inevitabilmente compiendo con la cancellazione delle Province così come le abbiamo conosciute a livello costituzionale. In conclusione, ricordo che in questo disegno di legge abbiamo inserito alcuni fondi specifici per le realtà che sono state colpite da calamità e mi piace ricordare che è un avvio di senso di solidarietà nazionale quello che ha portato allo stanziamento di 7,5 miliardi di euro di disponibilità per i tre Comuni colpiti dal recente tornado nella mia Regione. È un inizio di partecipazione ad un disastro di dimensioni notevoli che ha colpito un intero territorio che può significare, insieme con le altre disponibilità offerte per le altre zone del Paese, dalla Sardegna all'Abruzzo alla Liguria, che questo Stato è vicino ai cittadini e non dimentica.
2015-07-28	PD	SantiniGiorgio	Signora Presidente, rappresentanti del Governo, onorevoli colleghi, il Partito Democratico voterà la fiducia e con convinzione questo provvedimento sulla base di due valutazioni sia sui contenuti che - come dirò alla fine - sulle modalità con le quali il Parlamento ha affrontato i temi in esso contenuti. Per quanto riguarda i contenuti, credo sia giusto ricordare che si tratta di un decreto-legge che si colloca in una fase di passaggio tra la scorsa legge di stabilità e la nuova legge di stabilità, che verrà elaborata alla fine di questo anno. Come tutti sanno, alcuni provvedimenti, in particolare quelli riguardanti gli enti locali e la sanità, recepiscono sostanzialmente intese tra lo Stato, il Governo, gli enti locali e, appunto, le Regioni che erano state definite, nelle loro essenziali caratteristiche, già nel corso della legge di stabilità. Dà quindi attuazione - potremmo dire - in termini compiuti ad un percorso che all'epoca era stato solo indicato. Da questo punto di vista, entrando nel merito, credo che non possiamo non rilevare delle positività nel decreto-legge in esame. Per quanto riguarda i Comuni, c'è un allentamento del Patto di stabilità, certo ancora limitato su alcune casistiche, che sono però importanti e significative, che prelude ad un intervento più corposo che dovrà esserci nel prossimo futuro, per quanto riguarda un progressivo superamento del Patto di stabilità. Per quanto concerne gli interventi, i 530 milioni che vanno a completare l'intervento sulla tassazione degli immobili della casa, stabilito appunto lo scorso anno in termini di blocco, anche in questo caso rappresentano un provvedimento che si colloca a metà strada tra un previsto riordino della tassazione sugli immobili (la local tax ) e, in particolare, una riduzione delle imposte stesse sugli immobili. Infine, anche i provvedimenti non contenuti in questo decreto-legge, che riguardano le centrali di acquisto che dovranno andare in vigore ormai nei prossimi mesi, rappresentano un percorso importante a favore degli enti locali, per migliorare la qualità della spesa, per fare economie e quindi avere, anche da questo punto di vista, maggiori risorse a disposizione. Un secondo argomento che mi pare molto importante concerne il rafforzamento, con questo provvedimento, del percorso attuativo della legge n. 56, cioè la legge che ha ridisegnato i nostri assetti istituzionali, in particolare con l'introduzione degli enti di area vasta e delle Città metropolitane. C'è un lungo elenco di interventi, che le relatrici hanno evidenziato in maniera molto più precisa di me, che io voglio però, solo con il titolo, ricordare e che sono: la possibilità del bilancio annuale, l'utilizzo dell'avanzo di gestione nel bilancio, la riduzione delle sanzioni, il sostegno alle Province in dissesto, l'aumento delle risorse per i centri all'impiego e per l'assistenza ai disabili sensoriali, le norme che impegnano le Regioni entro ottobre a realizzare l'assunzione delle funzioni e del personale, le norme riguardanti la polizia provinciale. Sono tutti interventi che mettono (o rimettono) sul giusto binario la riforma degli assetti istituzionali nel territorio, e possono permettere di pensare che, nella prossima legge di stabilità, questo percorso sia ancora rafforzato, in modo tale che la riforma vada a compimento e ridisegni un assetto istituzionale più proprio alle funzioni dei vari enti e più efficace per garantire una gestione del nostro territorio. Un secondo filone importante in questo decreto-legge riguarda le calamità. Anche qui, perché non ricordarle? Di quelle più annose, dei terremoti - noi forse li ricordiamo meno - i loro effetti sono ancora presenti e necessitano di interventi che puntualmente sono stati effettuati, sia nel triangolo Emilia-Romagna, Lombardia e Veneto (per il terremoto di quelle zone) che a L'Aquila. Anche di questo si trova traccia negli interventi, anche se in modo diverso da quanto rilevato da alcune battute di rappresentanti della Lega. Vi sono poi calamità dolorose, ma non ancora sanate, come quelle della Sardegna, che sono fatte oggetto di un intervento specifico con le zone franche. E poi c'è la calamità recente e drammatica della tromba d'aria nei tre Comuni veneti, per i quali voglio far notare che, grazie all'impegno di tutti i parlamentari veneti, e senza distinzioni di presenza, il Governo ha intanto recepito in questo decreto-legge la liberazione degli spazi finanziari per i Comuni interessati. E non si tratta di un fatto secondario, anche nella dimensione, naturalmente ben sapendo che, dopo i primi interventi, bisognerà continuare, per la gravità e la drammaticità della situazione. Faccio rilevare agli amici della Lega, con molto garbo e anche con un sentimento di unione nelle difficoltà, che nel 2010 l'alluvione nel Veneto venne addirittura, nelle prime settimane, ignorata a livello nazionale. E il Governo di allora non era il Governo del PD, ma era il Governo omogeneo della Lega e di Forza Italia. Quindi, se paragoniamo questi due eventi, vediamo i passi in avanti che in questa vicenda il Governo ha fatto. E c'è bisogno di farne ancora. Un'altra parte importante riguarda - come ho già detto - la sanità, nella quale si recepisce l'intesa Stato-Regioni e l'elemento che l'ha riguardata per quanto riguarda non tanto i tagli, ma i mancati incrementi del Fondo sanitario nazionale. Si disse in quella legge che poi l'accordo avrebbe definito le modalità di attuazione. E questo è quanto viene fatto. Non c'entra nulla - come è stato già detto anche in altri interventi - con un dibattito che si è aperto, forse troppo prematuramente, su quella che sarà la nuova legge di stabilità, su come in quel dibattito che faremo bisognerà trovare un giusto equilibrio tra la qualità della spesa, la salvaguardia dei servizi e, naturalmente, anche la revisione di sprechi e di inefficienze che, purtroppo, sono ancora presenti nella nostra spesa pubblica. Vorrei fare due ultimi riferimenti prima di concludere. Come è stato rilevato da pochi, ed io voglio sottolinearlo, un filo attraversa questo provvedimento e riguarda l'occupazione in questa fase difficile della vita delle nostre istituzioni. Come vedete e vedrete, in molti punti del provvedimento vi sono la proroga dei contratti a tempo determinato e di quelli dei centri per l'impiego, importanti assunzioni nelle Forze dell'ordine, la soluzione di un problema creatosi nelle agenzie fiscali per quanto riguarda il personale, che viene sbloccato con queste norme. Non siamo, quindi, certamente in presenza di aspetti decisivi, perché il tema dell'occupazione dovrà essere attentamente valutato anche nel settore pubblico. Siamo, però, in presenza di un aiuto concreto a risolvere situazioni che riguardano le persone che - per esempio - nel caso delle agenzie fiscali, avranno bisogno di altri interventi, anche nella legge delega fiscale e nella riforma della pubblica amministrazione. Concludo con un'osservazione di metodo: con il nostro voto favorevole, vogliamo valorizzare anche il ruolo che il Parlamento ha avuto in questa vicenda e nel decreto-legge in esame. La questione di fiducia viene posta, salvo pochissime variazioni, su un testo lungamente discusso in Commissione, con un contributo positivo e - voglio sottolinearlo - costruttivo di tutti i Gruppi ed un'interazione efficace con il Governo, finalizzata a soluzioni positive dei problemi posti da tutti i Gruppi. Anche se di tutto questo - amici - si è avuto poco riscontro nelle dichiarazioni di voto che si sono collocate nella solita aspra dialettica tra maggioranza ed opposizione, ritengo giusto sottolineare questo aspetto, e non solo per un doveroso ringraziamento a tutti quanti vi hanno contribuito - quindi a tutti i senatori della Commissione; alle relatrici, che hanno raccolto questo lavoro in maniera efficace; al presidente Sangalli e, se me lo permettete, anche al suo predecessore Azzollini, che ha dato, insieme a lui, il suo contributo ai lavori - ma anche perché penso che lo stesso spirito possa accompagnare nel prossimo futuro la fase che si sta aprendo. Ritengo questa una modalità giusta per affrontare una strategia di riforme fondamentale per il Paese, che è ancora nel vivo dei suoi obiettivi e delle sue difficoltà e che - come vedremo - sarà ancora al centro della discussione della legge di stabilità per trovare il giusto equilibrio tra le politiche di sviluppo, le politiche di maggior qualità della spesa pubblica e della sua revisione, nonché le politiche di riduzione della tassazione. Fare tutto questo non sarà per nulla facile: serve uno spirito - certo, ognuno avrà le sue posizioni - che sappia individuare quella strada che potrà portare il Parlamento e il suo lavoro al servizio di un riformismo sempre più necessario e in sintonia con i bisogni reali del Paese. Per questi motivi, come Gruppo PD, votiamo con convinzione questo provvedimento e la fiducia al Governo.
2015-07-29	M5S	BuccarellaMaurizio	Da questa premessa voglio prendere le mosse per fare delle osservazioni alla relazione di minoranza brillantemente esposta, come al solito, dal senatore D'Ascola e contestare alcuni punti, confidando che questo possa far prendere la decisione giusta a chi di voi è veramente libero nella coscienza e non deve sottostare a diktat partitici. Condividendo l'impianto del senatore D'Ascola sull'analisi mutuata dal giudizio di legittimità dinanzi alla Corte di cassazione in tema di sussistenza di vizi di legge o di motivazione, passo a contestare specificamente alcuni punti, magari - se riesco - dando anche riferimenti concreti contenuti nelle pagine del famoso documento di cui stiamo parlando, così da permettere a tutti voi di verificare se quanto sto per dire sia vero o meno. Innanzitutto mi riferisco alla relazione di minoranza e precisamente al punto 2.5 di pagina 5, «La gravità indiziaria». Siamo costretti ad occuparci di aspetti anche un po' tecnici, che cercherò di esporre nella maniera più semplice e comprensibile possibile. Innanzitutto non è vero che l'ipotesi accusatoria indiziaria, per quanto riguarda le dichiarazioni testimoniali, si basa sulle dichiarazioni dei Lo Gatto padre e figlio, perché vi sono ampie risultanze di intercettazioni telefoniche, nonché dichiarazioni testimoniali di altri soggetti (come il dottor Pappalettera), che rendono il quadro non solo plausibile, ma anche confermato nella storicità dei fatti. Quest'ultima si sintetizza nel fatto che dal 2009 il senatore Azzollini, grazie all' entourage di persone che ha imposto alla direzione formale o fittizia (cioè apparente), ha di fatto gestito i destini della Congregazione. E ricordo che parliamo di una realtà molto forte, che impiega 2.000 dipendenti fra infermieri e medici ed ospita altrettanti pazienti affetti da malattie di tipo mentale. Si tratta quindi di una realtà - come capite bene - che ha un peso fortissimo sul territorio a livello di consenso e - ahinoi - anche di gestione clientelare. Continuando a seguire la relazione di minoranza, al punto b) il senatore D'Ascola si chiede e ci chiede come si può provare che le condotte abbiano effettivamente aggravato il dissesto finanziario dell'ente e successivamente fa una domanda retorica che anzi rafforza la tesi accusatoria. Sembrerebbe quasi che il relatore non abbia ben compreso che l'imputazione è quella di aver ritardato il fallimento o, meglio, la dichiarazione di stato di insolvenza della Congregazione, in virtù delle falsità di bilancio e delle normative approvate nelle leggi di stabilità, che hanno prorogato di volta in volta i termini per gli adempimenti tributari e contributivi e così ritardato lo stato di fallimento. E ciò ha permesso, quanto meno nel corso dell'ultimo quinquennio, dal 2009 in poi - pur sapendo che la situazione era decotta già da prima - al direttivo, che effettivamente gestiva di fatto la Congregazione, di fare quanto viene definito nell'ordinanza - e non può che essere definito così - ossia un saccheggio delle risorse della stessa, ma soprattutto dei cittadini, cioè delle risorse erariali. Infatti - com'è già stato accennato prima - coloro che stanno pagando le spese del mancato pagamento di centinaia di milioni di euro (non parliamo di bruscolini) e della messa in mobilità di centinaia di dipendenti licenziati - mentre contemporaneamente o subito dopo si assumevano gli amici, gli amanti degli amici, i figli degli amici e tutta la compagnia cantante - sono l'Erario e lo Stato italiano, anche per quanto riguarda l'accollarsi di tutte le spese relative alla mobilità dei lavoratori licenziati. C'è poi una cosa particolarmente importante. Erroneamente nella relazione di minoranza si parla di norme che avrebbero riguardato il territorio nazionale, ossia quelle normative di volta in volta riproposte, prorogate e poi calibrate e ritagliate di biennio in biennio nella legge di stabilità, relative alla proroga degli adempimenti fiscali e contributivi. È bene che si sappia e che noi tutti sappiamo che l'unico ente che ne ha beneficiato è esattamente la Congregazione delle Ancelle della Divina Provvidenza, con sede a Bisceglie, a Foggia e a Potenza. Questo, quindi, smentisce l'idea che si tratti di una norma generale ed astratta, di cui avrebbero potuto godere altri istituti religiosi che si occupano di sanità... PRESIDENTE. La prego di avviarsi alla conclusione, senatore Buccarella, perché il tempo a sua disposizione è scaduto. BUCCARELLA (M5S). Pensavo di avere dieci minuti, signor Presidente. PRESIDENTE. Sono trascorsi. BUCCARELLA (M5S). Allora mi avvio alla conclusione. Quindi, si tratta di una norma ritagliata appositamente per la Congregazione che gestiva quelle case di cura. In risposta al senatore Buemi, dico che quello che viene discusso non è il voto. Non viene messa in discussione la libertà di espressione di voto e di opinione che ciascuno di noi ha e deve continuare ad avere, e questo lo si può apprendere - io non riesco a sintetizzarlo, ahimè, in dieci minuti - leggendo semplicemente le carte che sono a disposizione di voi tutti. Quella che si delinea è un'azione volta alla spartizione, all'appropriazione, al saccheggio della struttura in questione, dell'ente pubblico con notevole danno per la collettività e con la dimostrazione di quello che la politica partitica ancora oggi è. Infine, desidero fare un ultimo accenno alle esigenze cautelari, che forse è l'argomento più delicato e più scivoloso, su cui anche noi o chi di noi ha voluto affrontare la questione in maniera pragmatica - come siamo soliti fare - ha rischiato di vacillare. Badate bene, signori - anche ciò risulta dal testo disponibile a tutti - che il senatore Azzollini si è interessato ed ha continuato ad intercedere o a rappresentare la propria potenzialità di intervento politico, che consisteva anche nel contattare il Ministero dello sviluppo economico - la sua azione non si limitava al voto o alla Presidenza della Commissione bilancio del Senato - e nell'incontrare i sindacati e le stesse suore fino a pochi mesi fa. Se può esservi d'aiuto, alla pagina 528 della domanda di autorizzazione all'esecuzione dell'ordinanza di custodia cautelare si fa riferimento ad incontri avvenuti il 16 febbraio 2015 e il 1° marzo 2015... PRESIDENTE. Concluda. BUCCARELLA (M5S). ...nel corso dei quali il senatore Azzollini avrebbe rassicurato i sindacalisti affermando di controllare personalmente la situazione del piano al Ministero. Allora, in tema di attualità e di concretezza dell'esigenza cautelare, a fronte del rischio di reiterazione del reato e nonostante le dimissioni tardive e frettolose del senatore Azzollini dalla carica di Presidente della Commissione bilancio, questo - a mio modo di vedere - non sposta di un millimetro la questione. Il peso e la levatura di un autorevolissimo rappresentante di un partito di maggioranza, come il senatore Azzollini, hanno una capacità politica di influenza - lo ripeto - anche in ambito governativo (e non solo parlamentare) che non può essere soddisfatta con le espressioni semplicistiche che abbiamo ascoltato qui in Aula e, in precedenza, anche in Giunta. Né le dimissioni dalla carica di Presidente risolvono la potenziale situazione di reiterazione... PRESIDENTE. Concluda. BUCCARELLA (M5S). Sì, Presidente. Pertanto, auspico che il documento sia letto. Potrebbe essere una lettura estiva, perché rappresenta uno spaccato dell'Italia peggiore, di un'Italia che noi non vogliamo e che desideriamo cambiare.
2015-07-29	M5S	LezziBarbara	Stiamo parlando della Commissione in cui ieri avete votato un taglio feroce alla sanità. Poi non vi lamentate e non dite che siamo populisti, perché noi siamo populisti.
2015-07-30	M5S	NugnesPaola	Signor Presidente, dal 1994 sono passati ventun'anni. Ricordo bene come la sinistra, in pieno impero di Berlusconi, diceva che si doveva imparare da lui per sconfiggerlo. Nel 2003 Violante fa una dichiarazione in Aula alla Camera dei deputati, rendendo noto a tutti gli italiani o almeno a quelli che seguono, come la sinistra abbia imparato. Noi qui adesso con le nostre proposte emendative stiamo forse dimostrando estrema innocenza, perché stiamo chiedendo a voi di disimparare, di togliere le mani da quello strumento fondamentale che è il controllo televisivo, il controllo dell'informazione. Sarebbe per voi effettivamente una grandissima perdita, adesso che su tutti i campi state ponendo il vostro controllo, perché il disegno è unico, il controllo, e questo è soltanto un altro pezzo del puzzle, così come la riforma costituzionale e la legge elettorale. Come ho avuto modo di dire, infatti, in 1ᵃ Commissione lunedì, con le riforme che state facendo sulla scuola, sulla sanità, sul lavoro, non potrete più avere il consenso: dovrete assolutamente manipolare e controllare l'informazione per mantenere e detenere il potere e il controllo su tutto. Questo avete imparato e lo avete imparato molto bene: avete superato il vostro maestro.
2015-08-03	LN	ArrigoniPaolo	Sottolineiamo come la soggezione e il passaggio allo status militare rappresenti una scelta di vita che comporta sacrifici differenti e superiori rispetto a quelli richiesti per far parte di un'altra forza di polizia ad ordinamento civile o di altro corpo armato dello Stato, persino dal punto di vista dell'aspetto esteriore. Riteniamo che non possa essere chiesto all'improvviso, a chi ha abbracciato una professione civile, sia pure di servizio all'interno di un corpo armato dello Stato, di accettare un penalizzante cambiamento di status, divenendo soggetto all'insieme delle norme regolamentari e di legge che si applicano ai militari. No, caro ministro Madia, in generale noi riteniamo pessima ed inefficace questa riforma della pubblica amministrazione; e se il buongiorno si vede dal mattino, stiamo freschi! Stiamo pensando, ad esempio, alla riforma Delrio. Un'altra riforma che doveva essere epocale e che doveva riformare le Province e gli enti di area vasta e che, invece, si sta rivelando un fallimento sulla semplificazione e un fallimento sul riordino delle funzioni, e che porterà al dissesto le Province, che non hanno più risorse per fare manutenzione e gestione delle scuole, delle strade e della tutela della ambiente. Così come è un fallimento anche la proposta (che dimostra che siete incapaci) di trasferire tutte le forze di polizia provinciale agli enti locali o ai Comuni. È un fallimento il sistema del pagamento della pubblica amministrazione. ministro Madia, dov'è finita la liquidità promessa per le aziende? Si trattava di decine di miliardi di euro. La piattaforma telematica che fine ha fatto? Doveva certificare i crediti, ed è fallita. La scommessa di pagare il tutto al 21 settembre, san Matteo, altrimenti si sarebbe dovuti andare a piedi sul monte Senario, è quindi persa. A meno che il premier Renzi avesse voluto indicare il 21 settembre, non del 2014, non del 2015, ma addirittura del 2016 o del 2017. Oggi «Il Giornale» attesta che i pagamenti della pubblica amministrazione in Italia superano in media i centodieci giorni rispetto alla media europea. Ma non tutti gli enti sono uguali. Voglio ricordare che la regione Lombardia paga a diciassette giorni e a cinquanta in ordine ai fornitori della sanità. E quei criteri di pagamento della pubblica amministrazione inseriti nel decreto n. 66 per tener conto dei tagli agli enti sono stati tolti, vergognosamente, in legge di stabilità per ritornare ancora alla pratica dei famosi tagli lineari. No, signora Presidente, no, ministro Madia, non ci siamo. Infine, faccio una battuta al premier Renzi che da Tokyo si è permesso di proferire parole inaccettabili, ovvero l'invito ai sindaci di lavorare di più e di tenere più pulite le città. Ma i sindaci in Italia non sono solo Ignazio Marino, sindaco di Roma, che ha al suo controllo l'AMA, una società che opera nella gestione dei rifiuti urbani, con 7.800 dipendenti.
2015-08-03	PD	BiancoAmedeo	La mia intenzione è di illustrare solo alcuni aspetti che riguardano settori particolari, tra cui quello della sanità, nell'ambito delle pubbliche amministrazioni.
2015-08-03	PD	BiancoAmedeo	Voglio richiamare quindi, innanzitutto, l'intervento all'articolo 1, comma 1, lettera c), che attribuisce carattere prioritario ai fondi per l'accesso al finanziamento pubblico per la realizzazione della strategia italiana per la banda ultralarga, all'infrastrutturazione con reti a banda ultralarga anche nel settore sanitario, oltre che in quelli formativo-scolastico e turistico. Credo che questa sia un'integrazione molto forte, che va sicuramente nella direzione di avviare quel processo di e-health, cioè di sanità su rete elettronica, capace di produrre qualità ed efficienza all'interno dei servizi sanitari. Cito poi l'articolo 2, comma 2, lettera n), in materia di disciplina della conferenza di servizi e, di converso, l'articolo 3, comma 1, capoverso 3, che eleva da sessanta a novanta giorni il termine per il parere sul silenzio-assenso tra amministrazioni. Certamente questo intervento su questa materia tende a rendere più efficace e anche più responsabile, nella restrizione dei tempi, nella conferenza di servizi e nell'espressione dei pareri, il ruolo delle amministrazioni pubbliche su decisioni molto delicate. Le stesse amministrazioni sanitarie, come d'altra parte è logico, sono state inserite nel novero di queste amministrazioni, con una piccola preoccupazione, però, che trasferisco al Ministro: va bene alleggerire e rendere i tempi certi e sicuri, ma bisogna fare attenzione che ciò non vada a discapito di una scelta responsabile su materie delicate, quali sicuramente la salute, l'ambiente e la cultura, che presidiano diritti costituzionalmente protetti. Credo poi che sia stato opportuno prevedere questo intervento sulla materia che riguarda la trasparenza, perché credo che lo stesso presidente dell'Autorità anticorruzione abbia sottolineato come l'eccessivo carico, l'eccessiva standardizzazione delle procedure e degli oggetti che attengono alla trasparenza delle amministrazioni pubbliche alla fine giochino contro: ciò che è troppo complesso, troppo difficile e troppo standardizzato non coglie le differenze. Sempre fermi restando i principi direttivi della legge n. 190 del 2012, quindi, sono state riviste le procedure, le modalità ed i piani, anche armonizzandoli alle realtà specifiche della amministrazione pubblica, che non sono tutte uguali, ma molto diverse tra di loro. Venendo poi alla vexata quaestio della scelta dei direttori generali, mi pare che la soluzione trovata sia una soluzione di equilibrio, una soluzione trasparente che sgombra il campo da tutta una serie di procedure ed atti che in questi anni erano stati soggetti a grosse discussioni. Mi permetto solo di dire che quello che è previsto oggi nella revisione della dirigenza delle amministrazioni pubbliche è già previsto nel Servizio sanitario nazionale da almeno quindici anni; mi riferisco alla fascia unica della dirigenza, agli incarichi a tempo, alla valutazione, all'obbligo della formazione continua. Non guasta quindi, di questi tempi così difficili, dire che se è alla modernità che guardiamo - e questo provvedimento certamente lo fa - la sanità, almeno nel suo assetto, è un settore moderno delle nostre pubbliche amministrazioni. Due ultime riflessioni. Si propone di istituire il numero unico per le emergenze: era ora, perché, come sapete, è stata aperta una procedura d'infrazione a livello europeo; ho solo qualche piccola perplessità sulla congruità delle risorse e sulla loro distribuzione nel tempo, anche perché, come sappiamo quello che costa è lo startup, non il mantenimento della struttura (mi sembra che le modalità di finanziamento siano un po' rovesciate). Bene, infine, per quanto riguarda l'introduzione della consulta per i lavoratori disabili nei settori pubblici, uno strumento che mi pare completi, con questo meccanismo di partecipazione e di trasparenza, la legge n. 68 del 1999 che, come sappiamo, vive anche situazioni difficili.
2015-08-04	M5S	CrimiVitoClaudio	Signora Presidente, questa è l'approvazione definitiva di questo disegno di legge. Quindi, da ora in poi sarà legge e non ci sarà più niente da fare. Questo provvedimento è come la borsa di Mary Poppins. Infili una mano e trovi una delega. La infili ancora, sembra che non ci sia più spazio e trovi un'altra delega. Delega: questa parola che avremmo voluto sparisse dal panorama politico, che si trasformasse in partecipazione. Invece la delega è stata, ed è ancora, il simbolo il simbolo del fallimento dei partiti. La delega in bianco è quella che pretendete dai vostri elettori, quella che vi permette di presentarvi a loro con un programma per poi fare tutt'altro, in forza di questa delega. Siete stati eletti, ma non avevate mai detto che avreste abolito il Corpo forestale dello Stato; siete stati eletti, ma non avevate detto che avreste abolito la polizia provinciale, i segretari comunali e la partecipazione degli enti locali alle procedure partecipative. Altrimenti non sareste qui. Avevate nascosto la vostra volontà di approvare quella norma orribile sulla scuola, i tagli alla sanità, lo smantellamento della Costituzione. Altrimenti, non sareste qui. Avete nascosto queste volontà ai vostri elettori. La delega è quella che il Governo oggi chiede, anzi pretende, da questo Parlamento, sempre sotto il ricatto di nuove elezioni. Una delega in bianco, come a quelle cui siete abituati e che chiedete ai vostri elettori. Ma la pubblica amministrazione è il motore di questo Paese, quell'ingranaggio che permette alle leggi di essere attuate, senza il quale il Paese non funziona. Ci saremmo perciò aspettati una riforma che mettesse al centro il ruolo della pubblica amministrazione. Invece, ci siamo trovati solo tagli e razionalizzazioni (che è sinonimo di tagli). Non si parla di formazione del personale, di riorganizzazione dei ruoli, della legittima aspettativa di valorizzazione del merito. Merito, una parola tanto abusata e mai attuata. Non si parla di uniformità e omogeneità tra tutte le varie pubbliche amministrazioni o dell'immissione di risorse nella pubblica amministrazione per renderla più efficiente. Efficienza che non vuol dire solo certezza dei tempi, ma vuol dire fare le cose bene. Perché spesso la velocità non è amica del bene e della tutela dell'interesse del cittadino. Questa delega prevede alcuni punti, che io citerò. Riduzione degli strumenti di partecipazione ai processi autorizzativi (leggasi, conferenza di servizi), con vincoli e paletti e un decisionismo a tutti i costi che va a discapito della tutela degli interessi pubblici e solo nell'interesse di chi, magari, un'opera la vuole realizzare a tutti i costi. Silenzio-assenso tra pubbliche amministrazioni: spacciato come certezza, per il cittadino e l'impresa, di avere tempi certi, quando in realtà il cittadino di questo non si accorgerà neanche. È piuttosto una scusa per deresponsabilizzare e per permettere di autorizzare tacitamente, senza una responsabilità diretta, trincerandosi dietro carenze organizzative, di organico e di risorse. Da oggi non ci sarà più un responsabile. Probabilmente si lascerà correre perché qualcosa avvenga tacitamente, dicendo poi che - peccato - non si è potuto fare e non si è fatto in tempo. E non ci sarà un responsabile, con nome e cognome, che firmi e metta la faccia in quelle decisioni. Uno dei punti più controversi è quello dell'abolizione della figura del segretario comunale. Era una figura di garanzia, un presidio di legalità, finora svincolato dal capo politico, come il sindaco, con il quale poteva avere un rapporto terzo. Un arbitro di legalità. Doveva essere valorizzato, e non soppresso. Nessun freno ci sarà adesso alla bulimia di qualche sindaco che non avrà più un arbitro di legittimità. Addio a questa figura storica. Ricordo ancora le parole scambiate con alcuni senatori della maggioranza che, all'arrivo di questo provvedimento, avevano espresso tutta la loro contrarietà all'abolizione di questa figura e ora siedono lì, tra i banchi di coloro che voteranno questa norma, questa abolizione. Sono tantissimi all'interno della maggioranza, eppure soccombono di fronte al ricatto; il ricatto politico di un Governo che è pronto a mandare alle urne di nuovo la sua maggioranza se non fa quanto richiesto. Altro punto cruciale, che tocca uno dei problemi più importanti in questo Paese, è l'ambiente, la sicurezza. Si parla di riorganizzazione delle funzioni di polizia: ci saremmo aspettati, in questo caso, interventi volti ad evitare sovrapposizioni, in particolare tra i due corpi di Polizia e Carabinieri, con compiti certi e funzioni definite; invece, questa delega prevede l'accorpamento del Corpo forestale dello Stato in altri corpi di polizia: 8.000 uomini, il Corpo più piccolo, quello più facile da spostare, ma anche quello più specializzato, distribuito capillarmente su tutto il territorio; un presidio di legalità dell'ambiente che viene meno, un presidio di legalità che era distribuito anche nei punti più lontani e distanti della città. Mentre da una parte si introduce nel codice il delitto ambientale, dall'altra si elimina quel Corpo che proprio quel reato avrebbe potuto perseguire come priorità. Si è persa anche l'unitarietà, quel principio che eravamo riusciti a inserire in Senato. Sarà uno smembramento; non chiamiamolo accorpamento, perché «accorpamento» significa prendere e inserire in un altro corpo; in realtà questo è un vero e proprio smembramento. Gli agenti della polizia forestale saranno distribuiti in modo eterogeneo, casuale; persone che hanno fatto del loro lavoro una scelta di vita (diciamolo: le persone che lavorano nel Corpo forestale dello Stato del loro lavoro hanno fatto una scelta di vita, a differenza di tanti altri corpi di polizia) saranno costrette a passare presso un'altra amministrazione, perché non hanno alternative, e magari saranno mortificate dietro una scrivania.
2015-08-04	M5S	FucksiaSerenella	Signor Presidente, su questo provvedimento molte sono le cose che sarebbero da approfondire, ma il tempo è poco, per cui volo all'articolo 21- octies, un articolo che sarebbe da cassare e riscrivere totalmente, per l'irrazionalità dell'impianto, perché è scritto malissimo, perché è contrario agli articoli 32 e 41 della Costituzione e perché è uno schiaffo alla normativa della sicurezza sul lavoro, in particolare al decreto legislativo n. 81 del 2008, oltre che un insulto alla prevenzione. Mi riferisco specificamente alla norma introdotta dalla Camera che, in nome di un condivisibile e doveroso bilanciamento tra continuità dell'attività produttiva a salvaguardia dell'occupazione e tutela della salute e della sicurezza del lavoro, prevede che l'attività di impresa degli stabilimenti di interesse strategico nazionale non possa essere impedita dal sequestro sui beni dell'impresa titolare dello stabilimento, quando la misura cautelare sia stata adottata in relazione ad ipotesi di reati inerenti la sicurezza dei lavoratori. Già con il decreto-legge sugli enti locali si è fatto scempio della sanità pubblica, sottomettendo l'attività medica a questioni meramente economiche e di bilancio. È passata solo una settimana e questa volta il Governo mette praticamente nero su bianco il predominio della logica del profitto sulle esigenze di tutela della salute e della sicurezza negli ambienti di lavoro.
2015-08-05	PD	DeBiasiEmiliaGrazia	Signor Presidente, nell'odierna seduta antimeridiana la Commissione igiene e sanità del Senato ha approvato, in via definitiva, in sede deliberante, il disegno di legge che reca «Disposizioni in materia di diagnosi, cura e abilitazione delle persone con disturbi dello spettro autistico e di assistenza alle famiglie». È un provvedimento che risponde ai bisogni di molte persone, molte delle quali sono bambini, e che soprattutto, accanto alla diagnosi, e alla cura anche precoce, affronta il tema della solitudine delle famiglie, che sono state lasciate in alcuni momenti troppo sole e nella disperazione. Il testo definisce la possibilità di istituire servizi specifici, attività di formazione per medici, familiari, operatori sociali e, soprattutto, per le persone affette da questa che non è una malattia, ma uno stato d'essere, affronta il tema della socialità e della creatività come possibilità di cura e di inserimento nella società, nonché tutti quegli interventi che servono a riaprire la comunicazione tra queste persone e il mondo. È una legge quadro - si è discusso molto di questo - una legge ordinamentale, e lavoreremo affinché i principi in essa affermati vengano, poi, adeguatamente tradotti dalle Regioni in politiche attive e vi siano i finanziamenti adeguati nei livelli essenziali di assistenza e nei piani sanitari regionali. È un tema di straordinaria importanza, per il quale abbiamo lavorato in modo collettivo, con la leale collaborazione della Camera dei deputati e del Governo, pur nell'autonomia del Parlamento, e con le Commissioni parlamentari - la Commissione bilancio e la Commissione affari costituzionali - che hanno con noi collaborato per sveltire l' iter del provvedimento. Posso dire, signor Presidente, che il richiamo del Presidente della Repubblica a elaborare in fretta una legge sull'autismo è stato un monito a cui abbiamo risposto con tempi davvero straordinari. E voglio ringraziare anche lei, signor Presidente, per tutta la collaborazione straordinaria che ci ha fornito. Da oggi le famiglie interessate non saranno più sole. Permettetemi di ringraziare anche i due relatori, senatore Romano e senatrice Padua, e tutte le associazioni che abbiamo incontrato: è una legge condivisa perché nata dall'incontro con tante associazioni, con tanti familiari, con tante persone. I volti dei bambini autistici che, di fronte alla possibilità di comunicare, perdono anche quell'aggressività che talvolta rischia di diventare isolamento sociale, credo siano il modo migliore con cui le istituzioni possono augurare a tutti i cittadini italiani, e soprattutto alle famiglie coinvolte delle serene vacanze.
2015-09-17	LN	CalderoliRoberto	Nello specifico, osserviamo quanto è stato fatto all'articolo 55, concernente le funzioni del Senato: esso aveva la funzione di lettura bicamerale nelle materie di cui agli articoli costituzionali 29, cioè la famiglia, e 32, secondo comma, cioè i grandi temi etici della sanità; la Camera li ha cancellati con un tratto di penna. Funzione di raccordo fra lo Stato e l'Unione europea: cancellata. Il Senato doveva svolgere le funzioni di valutazione, di verifica e di controllo. Questi erano i compiti principali, ma ora lo fa in concorso. Il risultato è che il Senato non ha più una sua funzione propria ed autonoma. Se il Senato è quello che è uscito alla Camera, l'unico buon emendamento è quello che propone di abrogarlo, tanto non serve assolutamente a niente!
2015-09-18	PD	GuerraMariaCecilia	C'è poi un aspetto che mi sta particolarmente a cuore: considero sbagliato che sia stato portato nel novero delle materie di competenza esclusiva e che non ci sia la possibilità di esprimersi in modo rafforzato e significativo da parte del Senato su un insieme di materie cruciali per il funzionamento e soprattutto per il finanziamento del sistema decentrato. Il finanziamento - mi si permetta di dirlo, da scienziato delle finanze - è elemento cruciale per permettere poi agli enti di esplicare le proprie funzioni. Il coordinamento della finanza pubblica, il coordinamento del sistema tributario, la perequazione delle risorse finanziarie e gli indicatori di costo e di fabbisogno standard - questi i quattro temi fondamentali per sapere se gli enti avranno o non avranno risorse sufficienti, avranno o non avranno spazi di autonomia e quali sono gli obiettivi che gli verranno assegnati - sono completamente fuori da quello che chiamiamo Senato delle autonomie, cioè sono potestà esclusiva dello Stato e su di essi il Senato delle autonomie non si pronuncia, se non in modo eventuale e senza alcun potere, neppure rafforzato, rispetto all'altra Camera. Mi chiedo allora seriamente - non in modo polemico, ma da studiosa - se stiamo facendo un Senato delle autonomie. Io ci ho creduto al Senato delle autonomie e l'ho sostenuto nel primo passaggio in questa Camera. Ci credo, ma credo anche che ci si debba chiedere se queste materie così fondamentali possano essere espunte dalle sue competenze e si possa continuare a chiamarlo Senato delle autonomie. Io penso che ciò non sia possibile e richiamo su questo punto l'attenzione dell'Aula. Non abbiamo mai avuto la possibilità di discutere effettivamente su questi temi, perché altri sono i temi sotto i riflettori; però penso che dovremmo trovare il sistema per rimetterli in discussione. Vorrei fare un ultimo passaggio, ricordando che il Titolo V della riforma del 2001 aveva portato ad una grandissima spinta verso l'autonomia, forse anche eccessiva. Spingendo verso l'autonomia, tale riforma aveva disegnato un sistema di finanziamento che per larga parte si basava sulle leve, anche autonome, degli enti decentrati e, in particolare, aveva abolito la possibilità di finanziare gli enti decentrati attraverso i trasferimenti: si tratta di un' anomalia totale rispetto a tutti i sistemi che io conosca, ad eccezione della Germania, che però è un sistema a parte e non è comparabile sotto questo profilo. Quindi, nel nostro attuale regime costituzionale e in ciò che emerge dal disegno di legge in esame, il finanziamento degli enti decentrati, salvo casi straordinari, avviene solo attraverso tributi propri o compartecipazioni e quindi attraverso il sistema tributario: non esiste dunque la possibilità di fare trasferimenti. Questo meccanismo andrebbe benissimo in un sistema fortemente decentrato - anche se non si verifica neanche in tali sistemi - in cui l'autonomia è molto ampia e in cui ci si preoccupa di lasciare larga parte delle risorse nei territori, intervenendo solo con strumenti di perequazione. Non funziona però quando si verifica invece un accentramento delle funzioni che, in parte, io stessa giudico utile su alcuni temi: ancora una volta, dunque, non voglio fare polemica. Quando si ha un accentramento delle funzioni, dunque, per sottolineare elementi di solidarietà e di unità nazionale e quando ci si pone dunque il problema che sui territori arrivi la realizzazione effettiva di questi strumenti, il trasferimento rappresenta un elemento non solo indispensabile, ma anche molto utile. Mi riferisco, ad esempio, ai livelli essenziali delle prestazioni o alle disposizioni generali e comuni per quanto riguarda le politiche sociali, l'istruzione e la salute, che è necessario rendere realmente operative. Dunque, il nostro sistema ideale di autonomia è quello di concedere le risorse sufficienti per svolgere le funzioni, rendendo l'ente decentrato responsabile verso i cittadini e prevedendo anche un monitoraggio. Abbiamo visto però che questo sistema non regge. Come fanno, dunque, gli altri Paesi? Anche quando essi assegnano la potestà esclusiva in materie come la sanità - prendiamo l'esempio del Canada - essi si tengono la leva finanziaria, perché è condizionante. Tali Paesi attribuiscono dunque ad un ente una funzione, che verrà svolta negli spazi di autonomia che ha disposizione, lo controllano e, se la funzione non viene svolta, i soldi non vengono assegnati. Il trasferimento vincolato, specialmente nelle materie che, alla fine dell' iter di questa riforma, avremo deciso di riportare sotto stretto controllo statale, rappresenta la leva attraverso la quale questo stesso controllo diventa operativo, per il bene dei cittadini. Quindi credo sia fondamentale non tenere scollegate nella nostra testa le funzioni e il finanziamento, come invece abbiamo fatto, perché questo elemento è rimasto trascurato. Abbiamo potenziato una richiesta di elementi di efficienza nella gestione delle risorse, che è fondamentale. Ovviamente come poi vengono implementati i costi e i fabbisogni standard è un altro discorso, molto complicato, che non farei in questa sede. È dunque importante mantenere anche forme di finanziamento più flessibili, più adeguate e più adeguabili al nuovo contesto e al raggiungimento degli obbiettivi che ci vogliamo dare. Concludo ricordando che si è compiuta una scelta, che riguarda l'articolo 119 della Costituzione, che in parte è semantica, ma che tradisce una preoccupazione vera. Noi sosteniamo infatti che le risorse che la Costituzione prevede per il finanziamento degli enti decentrati, come si diceva, debbano consentire di finanziare le funzioni a questi assegnati. La proposta in esame, che stiamo discutendo, è ancora più drastica, in quanto si dice che le risorse «assicurano il finanziamento integrale delle funzioni pubbliche». Questo è un impegno che deve essere sostanziato, perché lo scollamento tra le funzioni assegnate e le risorse attribuite si è verificato in modo drammatico in questi anni di emergenza finanziaria, in cui il processo del federalismo, così come è stato disegnato dalla legge n. 42 del 2009, per ragioni esterne, ovvie e comprensibili, è stato sommerso, da un insieme di leggi emergenziali, che però hanno portato a questa distanza. Dunque, voglio sottolineare questo impegno contenuto nel testo di riforma costituzionale, in cui credo. Concludendo, voglio però evidenziare che, se per comprendere quali sono le risorse che assicurano questo giusto legame tra finanziamento e funzioni non sarà chiamato ad esprimersi anche il Senato delle autonomie, credo che non avremmo un vero Senato delle autonomie.
2015-09-18	PD	LoMoroDoris	Essa si è posta l'obiettivo, veramente sin dalla prima battuta, di procedere alle riforme costituzionali che più volte sono state invocate, e sono state oggetto di campagne elettorali e progetti di Governo, e che finora non sono state compiute, con la sola eccezione delle riforme e delle modifiche realizzate in varie occasioni. Ma tali modifiche sono state realizzate o a maggioranza, con esiti oggi in discussione, o senza maggioranza, con esiti annullati con referendum popolare. Oggi ci troviamo, dunque, in un contesto molto complesso, in cui stiamo cercando di intervenire con modifiche della Costituzione non solo su punti che storicamente registravano compromessi iniziali e soluzioni assolutamente perfettibili - parlo in particolare di quello che è il titolo più conosciuto, e cioè il tema del bicameralismo, che da paritario dovrebbe diventare oggi un'altra cosa - ma anche su 41 articoli della Costituzione, che devono essere necessariamente modificati una volta che si toglie o si incide sul bicameralismo paritario, e su tante altre cose che evocano la storia più recente della nostra vita parlamentare. Faccio riferimento in particolare - per esempio - all'articolo 72 della Costituzione, che viene modificato anche nel senso di consentire al Governo di avere e ottenere in tempi certi, e con caratteri di priorità, la discussione e l'approvazione dei provvedimenti che ritiene urgenti. Questo tema non ha a che fare con la storia lontana, ma con le distorsioni del sistema che si sono registrate nelle ultime legislature. Nella scorsa legislatura si è molto discusso - per esempio - dell'eccessivo numero di voti di fiducia, ma anche dell'eccessivo numero di decreti-legge e della necessità di porre un argine, ossia di capire che, se veramente si va verso quella che persone più autorevoli di me hanno definito una «democrazia decidente», bisogna dare al Governo la possibilità di avere gli strumenti, e non di cercarli con scorciatoie o alterazioni che di fatto ci sono state nel sistema - non soltanto in questa legislatura o nella precedente, ma ancor prima, anche nelle ultime - dando una possibilità in più. Dico questo, dunque, per evidenziare che alcuni interventi, pure presenti in questa riforma, riguardano cose che non hanno a che fare solo con il bicameralismo paritario. Quando parleremo del Titolo V - per esempio - o interverremo sui difetti di quella riforma che il centrosinistra volle nel 2001 e votò a maggioranza, o cercheremo di porre un argine alle difficoltà della legislazione concorrente, faremo qualcosa che è innato nel dibattito parlamentare e anche in quello politico e costituzionale che, correttamente, si svolge fuori dalle Aule. Parleremo, infatti, dei conflitti che si sono registrati, sempre più frequenti, tra Regioni e Stato e che sono sfociati in sentenze della Corte costituzionale, e non solo per dirimere i contrasti che oggi cerchiamo di evitare alla fonte, ma anche per risolvere i problemi dei cittadini. Non si tratta, infatti, di stabilire qui soltanto se quelle norme sono più o meno contestate e se creano conflitti, ma anche se hanno dato risultati. Quando - per esempio - parliamo di una sanità che dev'essere uguale in tutto il territorio nazionale, non parliamo solo dei conflitti che possono nascere tra le singole Regioni e lo Stato e che possono arrivare ad essere oggetto delle sentenze della Corte costituzionale, ma anche del diritto dei cittadini a rivendicare su tutto il territorio nazionale gli stessi livelli essenziali di assistenza. La riforma risponde, pertanto, non solo ad esigenze di sistema, che sono emerse nel dibattito parlamentare e nella giurisprudenza della Corte costituzionale, ma anche a quelle che sono emerse soprattutto dai bisogni e dalle necessità dei cittadini. Si tratta dunque di una riforma complessa che è partita da lontano, dalle precedenti legislature, e che ha trovato in quella presente, sin dall'inizio, un impulso e una volontà molto forti, che hanno condizionato anche la mia vita parlamentare. Ho chiesto, infatti, di far parte della Commissione affari costituzionali pensando - e a giusta ragione, credo di poter dire oggi - che quello fosse il luogo dove più potevo imparare - lo dico con la dovuta modestia - e anche incidere sulla vita parlamentare, che poi è quella della Repubblica e dei cittadini, di oggi e di domani. Ho voluto contestualizzare perché questa riforma su tanti punti trova un larghissimo consenso ed è frutto di un dibattito che ha acceso gli animi di tantissimi di noi, nella scorsa legislatura e in quella presente. Non dico dunque di sentirmene "titolare", perché sarebbe stupido, ma sento di volerla al pari di tantissimi altri. E so che nel Gruppo del Partito Democratico, e tra i parlamentari di gran parte dell'opposizione, ci sono dei punti di assoluta condivisione. Deve essere chiaro che discutiamo una riforma che ha dei punti nodali che sono assolutamente condivisi. Penso - per esempio - al bicameralismo paritario e trovare una soluzione a questo annoso problema è uno di quelli. E partirei proprio da questo. È una riforma epocale se si pensa che gli articoli 55, 56 e 57, che riguardano le Camere, sono completamente modificati. Le modifiche, in realtà, non interessano l'articolo 56, che riguarda la Camera dei deputati, ma gli articoli 55 e 57 sono completamente modificati. Rivendico in partenza anche un altro dato, che non è di poco conto: nell'articolo 55 si parla del Senato della Repubblica. Nella discussione che abbiamo svolto abbiamo trovato una soluzione che è molto condivisa: il futuro Senato rappresenta le istituzioni territoriali. Alla fine, però, abbiamo continuato a volerlo chiamare Senato della Repubblica, anche se rappresenta le istituzioni territoriali. Non è un fatto di poco conto o solo terminologico, perché deve essere chiaro qui e fuori da quest'Aula che ci sarà non più un bicameralismo paritario, ma un bicameralismo, e che il Senato continuerà ad essere una Camera con grande dignità e con funzioni diversificate e che su alcuni punti che incidono sulla vita dello Stato e della Repubblica sarà protagonista come la Camera. È importante dire questo. Adesso andiamo al nodo che abbiamo di fronte. Il punto di maggiore diversificazione delle posizioni riguarda l'elettività del Senato o, meglio, il sistema di elezione del Senato. Questo è un punto molto delicato, perché la soluzione dovrebbe essere trovata una volta che vengono individuate le funzioni, le altre soluzioni, contestualizzato il problema e capito cosa vogliamo da questo Senato. A questo punto possiamo parlare di sistema elettorale. Il punto delicato che voglio segnalare questa mattina è che il testo del disegno di legge che ci viene restituito dalla Camera ha una soluzione pulita: prevede che i senatori siano eletti dai Consigli regionali. È una soluzione che io non sostengo più oggi, pur avendola votata convintamente, per una serie di ragioni - i discorsi devono essere brevi - tra cui l'approvazione dell'Italicum. Per me, che sono qui non da tecnico ma da politico con qualche competenza tecnica, con l'Italicum che servirà per eleggere la Camera dei deputati e, quindi, due terzi dei rappresentanti - noi banalmente definiamo nominati, come definivamo nominati tutti i parlamentari, soprattutto sul piano giornalistico, che sono oggi in carica, a partire da me - con le Province elette ad un secondo livello e con tutto un sistema appesantito da quanto è già successo e dalle votazioni che abbiamo prodotto, un sistema elettorale di secondo livello per il Senato non è più convincente per molti di noi. Allora, qual è la possibile soluzione? Io credo che, nel dibattito di questi giorni, la soluzione si sia avvicinata. Credo che tutti noi siamo consapevoli del fatto che aver detto che il Senato rappresenta le istituzioni territoriali significa non mettere in discussione altri capisaldi che stanno a cuore non solo al Governo e al PD, ma anche a tantissimi senatori presenti. Non bisogna più mettere in discussione che il Senato sia costituito da consiglieri regionali e sindaci, che vengono eletti altrove con altre funzioni. Non mettere più in discussione questo significa che è inutile banalizzare sull'indennità, perché si tratta di soggetti politici che all'origine hanno una diversa funzione. Tutto questo non è più in discussione. Allora, bisogna capire chi sceglie questi soggetti. E su chi li sceglie c'è un conflitto che va risolto. Siamo venuti direttamente in Aula per tantissime ragioni e la cosa più grave che avverto - non so per quanto potrò parlare e avrei molte cose da dire - è che noi stiamo focalizzando la nostra attenzione su questo punto perché è la questione di maggior distanza. Ma, quando entreremo nel merito dei problemi e affronteremo la discussione generale, verificheremo che il punto sono le funzioni, perché le funzioni del Senato incidono sul valore che diamo allo stesso e, quindi, anche sul sistema elettorale che scegliamo, e lo sono le garanzie. Se si tratta di Senato della Repubblica e se è chiaro per tutti che non lo vogliamo ridotto nelle funzioni e gli vogliamo riconoscere un valore alto (altrimenti le battute sull'abolizione del Senato si sprecano), dobbiamo essere conseguenti e capire che non si può portare in un'unica seduta comune a votare 630 deputati e 100 senatori sulla Corte costituzionale. Dobbiamo capire che non si può dare peso ai senatori per quanto riguarda l'elezione del Presidente della Repubblica, quando in realtà c'è uno sbilanciamento numerico totale per cui il voto dei senatori diventa ininfluente. Questo è importante e non perché il senatore vuole contare, ma perché il Senato della Repubblica deve poter incidere. E allora i nodi sono tanti e riguardano le funzioni e le garanzie. Su questo dobbiamo trovare soluzioni comuni, perché si tratta di temi che hanno a che fare con la democrazia del Paese e stanno a cuore non ad una parte politica o ad un suo pezzo, ma ovviamente a tutti noi. Qual è dunque il punto della discussione e il tema che pongo alla nostra attenzione? È un tema difficile da affrontare in Aula e tanto più in discussione generale. Uno dei punti critici del nostro sistema e dell' iter di approvazione dei disegni di legge è proprio la discussione generale, che spesso è una reiterazione - e in questo caso è ancor più una reiterazione, perché non si è votato in Commissione - di quello che già è stato detto, di quello che è patrimonio comune, di quello su cui probabilmente non servirebbe più insistere. Ma arriverà un momento, in quest'Aula, in cui dovremo capire se questa riforma deve passare nei tempi voluti dalla maggioranza - io vorrei che ciò avvenisse entro il 15 ottobre - se deve passare con i voti di tutto il Gruppo del Partito Democratico, ai quali si devono aggiungere quelli non solo della maggioranza, ma anche di chi vuole sostenere questa riforma, e se deve passare con un processo e con una materia assolutamente condivisi. Un'ultima annotazione: materia condivisa e soluzione non condivisa non possono significare, sul piano politico, soluzione condivisa. Faccio un esempio che è riportato su tutti i giornali: poniamo il caso che si raggiunga un accordo sul piano politico e si arrivi tutti a condividere che si possono eleggere i senatori tra i consiglieri regionali e che, quindi, di fatto i senatori vengono eletti contestualmente al Consiglio regionale. Questo principio è già un compromesso ed una mediazione politica, perché non ci sarà più una legge elettorale per il Senato e non ci sarà più il momento in cui si elegge il Senato. Tale soluzione, dunque, è un avanzamento ed è fortemente innovativa rispetto al sistema attuale. Come si traduce questo concetto in termini tecnico-giuridici? Quando parliamo di leggi ciò è rilevante ma, quando parliamo di Costituzione, è dirimente. Nel momento in cui si approva una soluzione tecnicamente pasticciata, tecnicamente non ineccepibile e non leggibile immediatamente, che divide su come si scrive, questa è una soluzione in cui la politica cede e dice ai tecnici di trovare un compromesso possibile. Anche il tabù dell'articolo 2 fa parte di tutto questo. L'articolo 2 è intangibile nel secondo comma? Dipende. Se la politica trova un accordo, se la maggioranza di questo Senato ha presentato emendamenti sull'elettività del Senato, se al presidente Grasso succede quanto non è successo alla Presidente della 1ª Commissione, cioè che la politica gli dice che questa è la soluzione e che, per tradurla in termini lineari e ragionevoli, si deve incidere anche sul secondo comma, io credo che si possa arrivare a questa soluzione. Qualcuno ascolterà il mio discorso? Non lo so. Intanto l'ho fatto ai miei colleghi, sapendo e sottolineando che io sono per un voto unitario del Gruppo del Partito Democratico, ma sono anche per soluzioni che siano ineccepibili. Non potrei mai votare - questa volta lo rivendico da tecnico - una soluzione che il giorno dopo dovrei difendere sul territorio e nei vari convegni, dicendo che non si poteva fare altrimenti perché l'articolo 104 del Regolamento, che è nella disponibilità del Senato (che potrebbe, a maggioranza assoluta dei suoi componenti, anche modificare il Regolamento), era diventato un tabù perché c'era chi doveva vincere e chi doveva perdere. Non si riforma così la Costituzione. Quando entreremo nel merito dei singoli punti, dirò la mia e lo stesso faranno gli altri colleghi, ma intanto l'appello che faccio è ad un ascolto vero, perché le soluzioni sono a portata di mano e vanno percorse sino in fondo.
2015-09-23	M5S	AirolaAlberto	Ma chi è che pressa questo Parlamento, questa maggioranza, il Governo, perché si demolisca la nostra democrazia? Questa è la domanda. È un'idea di Napolitano? Certo che no. Di Renzi? Certo che no, nessuno ci crede. Loro sono semplici esecutori, esattamente come lo fu Monti. Forse però sono passate inosservate ai cittadini le critiche formulate da JP Morgan in un documento ufficiale del 28 maggio 2013. Ricordo a tutti che dagli Stati Uniti JP Morgan è considerata la responsabile della crisi dei mutui subprime. JP Morgan dichiara: «I sistemi politici dei Paesi europei del Sud, e in particolare le loro Costituzioni, adottate in seguito alla caduta del fascismo, presentano caratteristiche inadatte a favorire l'integrazione (...)». Quale integrazione, bancaria? C'è una «forte influenza delle idee socialiste». Pensate, la JP Morgan ci viene a dire che la nostra Costituzione è intrisa di idee socialiste e cita, tra gli aspetti problematici, la tutela garantita ai diritti lavoratori. Eh sì, certo, perché il problema è ancora la mancanza di flessibilità. Venticinque anni fa io ho iniziato a lavorare e si parlava già di flessibilità. Oppure si parla di pericolose idee socialiste. Si riferirà ai diritti, probabilmente? Ai servizi ai cittadini, agli asili, alla sanità, al welfare, al reddito di cittadinanza e a queste cose qua? Ce lo facciamo dire da JP Morgan. Ecco allora scattare in questo Governo un bisogno sfrenato di grandi riforme. Partiamo con il jobs act, ispirato dall'Unione europea e da JP Morgan, per l'appunto, e dettato da Confindustria, che è passato con il silenzio dei sindacati. Ecco la buona scuola, per privatizzare, per cittadini più ignoranti, per lavori meno qualificati, per stipendi più miseri. Si deve allargare lo sguardo, dovete guardare l'insieme per cogliere il quadro completo del piano di schiavitù e di saccheggio ordito ai danni del nostro Paese. Ecco allora che si iniziano a vedere i collegamenti e la coerente, coordinata e continua linea politica che parte da Monti e da Napolitano e arriva a Renzi. C'è un problema e lo sapete anche voi: è il consenso. Più si smantella lo Stato sociale, più si smantella l'economia reale, più cresce il malcontento, la gente non ti vota e te ne vai a casa. Nel 2011 si è usato Monti, un tecnocrate, un signor nessuno, un politico sacrificabile. Banche e creditori hanno scaldato i motori ( brum brum !): via con il pareggio di bilancio in Costituzione, avanti con gli esodati, la legge Fornero, il fiscal compact. Sacrifici, ci dicevano, ma l'Europa ci ripagherà; ancora stiamo aspettando, mai visto nulla. Poi si è dovuto purtroppo andare a votare - perché succede nelle democrazie - e, sapete com'è, la democrazia fa delle brutte sorprese. Stavolta è stato il Movimento 5 Stelle. Così, continuando le larghe intese perenni, da Monti a Letta, fino a Renzi, occorre blindare da derive democratiche il Paese e assicurarsene il controllo. Ecco perché l'urgenza di queste riforme, ecco perché gli economisti di Moody's, se vi fosse sfuggito, già proponevano ad aprile, con fare ricattatorio, un aumento del rating sull'Italia appena fossero approvate. Ed ecco perché, proprio qualche giorno fa, l'analista dell'agenzia di rating Moody's Marco Zaninelli ha dichiarato: «La legge elettorale è credit positive ». Chissà cosa vuol dire. Poi spiega che ha un effetto positivo sul merito sovrano italiano, «se accompagnata dalla riforma del Senato». Ah ecco, la riforma è un pacchetto completo di cui fa parte anche la riforma del Senato, il cui effetto è riuscire a superare l'instabilità politica italiana. Certo, è questo il problema; poi ce lo viene pure a dire uno che è un analista di Moody's. Ci viene da pensare: che cavolo vuole da noi? Che gli frega del bicameralismo perfetto? Non si è accorto della legge Boccadutri? Non si è accorto del lodo Alfano (che funziona bene)? Probabilmente invece fa così perché è il padrone e sta dettando la lista della spesa a Renzi e al nostro Governo. Non è un caso che proprio uno come Filippo Taddei, responsabile economia del PD, rivendichi per il centrosinistra la conquista dell'euro e sostenga opinioni liberiste spinte; cose molto di sinistra. Egli afferma anche, con grande nonchalance : «Oggi l'Europa chiede ai Paesi di cambiare, facendo riforme che hanno alti costi per la popolazione.» - ma guarda un po'! - «Il risultato è che qualunque cambiamento venga implementato è difficilmente condiviso dai cittadini europei,» - ah beh, certo, se li impoverite! - «che lo percepiscono come un'estorsione» - perché è un'estorsione! - «e non come una scelta libera a cui si è arrivati dopo un dibattito maturo e profondo». Ma quale dibattito, ma quale maturo, ma quale profondo? Avete incardinato l'Italicum senza far finire i lavori in Commissione e ci avete messo la fiducia sopra. Avete incardinato le riforme costituzionali senza far finire il dibattito in Commissione. Ma a chi la date a bere? È vergognoso questo. È vergognoso al di là del bene e del male, direbbe Nietszche. «Questa percezione» - continua Taddei - «è il nemico numero uno dell'Europa.» - pensa un po'! - «Dobbiamo passare a essere percepiti da costrittori a facilitatori del cambiamento». Eh sì, avete capito, cittadini. Se le riforme vi privano di potere democratico e sostentamento economico, dovete percepire il cambiamento in meglio e dire anche grazie a questi signori, a questi costrittori , pardon "facilitatori". Ma che italiano penoso!
2015-09-23	M5S	MontevecchiMichela	Quando vedo la scuola depredata, quando vedo la sanità depredata, quando vedo che non c'è interesse per il diritto al cibo, per il diritto alla salute, per il diritto all'acqua pubblica, quando vedo che è calpestato il diritto alla conoscenza, quando vedo che non si combatte la corruzione, l'evasione fiscale e non si combatte per portare finalmente in questo Paese la cultura della legalità, del rispetto verso il prossimo e del pensiero critico, credo che, come in questo momento, stiamo tradendo il mandato che ci hanno dato i nostri cittadini.
2015-09-23	M5S	SerraManuela	Mi chiedo come possiate continuare ad agire con questa totale e insopportabile indifferenza nei confronti dei cittadini. Nessun impegno per il sostegno alle famiglie che non riescono più ad arrivare a metà mese; piccole e medie imprese che chiudono, esodati e pensionati beffati dalla famosa legge Fornero, per non parlare di scuola e sanità, in un tutto che rimbalza da una promessa ad un'altra, come gli svolazzi di un aquilone perso da un bimbo. Niente colpisce o fa riflettere questa maggioranza. L'unica necessità è stravolgere la Costituzione. Far finta di eliminare il bicameralismo perfetto, far finta di risparmiare sul Senato e far finta di modifica la Carta per il bene dello Stato. Solo far finta.
2015-09-23	M5S	TavernaPaola	Pur di realizzare il vostro sogno, che è il nostro incubo, nessuna bugia è troppo grande. Avreste il coraggio di ripetere anche ora le «balle» di qualche mese fa, quando affermavate che le leggi di revisione costituzionale vanno approvate con il consenso più ampio possibile? E dove si forma il vostro consenso? Nelle segrete stanze del Nazareno, con il patto Berlusconi-Renzi per la prima lettura? O forse nei corridoi di Palazzo Madama, mentre Verdini raccoglie le figurine dell'album «Responsabili 2015-2016» che regalerà all'amico Matteo? «Ce lo chiede il popolo italiano», dicevate. Ma quando avete visto gli italiani scendere in piazza al grido: «Senato delle autonomie subito!»? Ho visto gli italiani lottare per i propri diritti costituzionalmente garantiti, non certo per avere una Camera di nominati, non certo per una riforma che non farà trovare lavoro al 43 per cento di giovani disoccupati, che non migliorerà la sanità, sempre lasciata in balìa degli avidi appetiti delle Regioni, con le note disuguaglianze tra quelle virtuose e quelle no.
2015-09-29	PD	DiGiorgiRosaMaria	Signora Presidente, intervengo per ricordare l'iniziativa "Corri la vita" che si è svolta ieri nella mia città, Firenze, orientata a raccogliere fondi per la ricerca e la cura del cancro e, in particolare, del tumore al seno. Sono, infatti, donne le persone che, ormai tredici anni fa, hanno creato questa manifestazione. Ieri hanno partecipato 34.000 persone che, quest'anno, si sono date appuntamento in Piazza del Duomo per prendere parte alla maratona cittadina, cui partecipano anche i ragazzi delle scuole. Si tratta di una grande manifestazione di comunità: una maratona simbolo del lungo e faticoso cammino affrontato da tutte le donne che convivono con il male del tumore al seno. È una risposta veramente eccezionale da parte di tutta la città, che tutti gli anni viene coinvolta in una giornata che è anche di festa, con vari testimonial, musica, sport e un po' di tutto. La tredicesima edizione di questa manifestazione, totalmente libera con una piccola quota di partecipazione, ha permesso di raccogliere 540.000 euro, che saranno destinati ad iniziative presso gli ospedali cittadini specializzati nella cura e nel supporto psicologico a favore delle donne colpite dal tumore al seno. Si parla di civiltà e questa manifestazione è un grande esempio di civiltà nella sanità (ma non soltanto) come la intendo io, ossia la sanità che deve avvalersi delle iniziative della ricerca scientifica. Le risorse raccolte saranno utilizzate anche per la ricerca scientifica, perché sanità significa non soltanto investimenti negli ospedali e nelle cure, ma anche - moltissimo - ricerca scientifica. È, infatti, grazie alla ricerca scientifica se le donne - parlo di donne visto il tema della manifestazione, ma il ragionamento può essere esteso a tutte le persone colpite da tumore - oggi soffrono molto meno e se possono ricorrere a cure non devastanti e un po' meno invasive rispetto a quelle del passato. Da Firenze è partito un invito e noi, cari colleghi, che tra pochi giorni lavoreremo sulla legge di stabilità, dovremo preoccuparci anche di stanziare le necessarie risorse alla ricerca scientifica nel nostro Paese, affinché le malattie come il tumore al seno siano affrontate in modo sempre più adeguato. Qui si parla dei numeri del cancro in Italia: una ricerca e un censimento ufficiale presentati a Roma, un paio di settimane fa, dall'Associazione italiana di oncologia medica e dall'Associazione italiana registri tumori stimano, per l'anno 2015, 48.000 diagnosi. Risultano, quindi, indispensabili il continuo e progressivo incremento della ricerca, il perfezionamento delle cure e la possibilità di intervenire in fasi precoci. E questo dobbiamo dirlo soprattutto ai nostri giovani, perché non pensano alla prevenzione, anche se adesso si sta molto diffondendo tra le ragazze dai 25 ai 30 anni, perché è il solo modo per limitare il più possibile le ripercussioni sulla salute fisica certamente, ma anche sul benessere psicologico e, più in generale, sulla qualità della vita delle persone colpite. Non dobbiamo infatti dimenticare che, nonostante al progresso non vi siano limiti, dobbiamo solo alla ricerca la diffusione di cure sempre meno invasive, che permettono a molte vite di essere salvate (come sappiamo, infatti, la mortalità è molto diminuita). Da qui, dunque, la scienza: scienza, scienza, scienza. Dobbiamo investire e noi abbiamo il compito di farlo e dobbiamo supportare i centri di ricerca, le università e tutti i luoghi dove si lavora per questo. Nella maratona "Corri la vita" erano tutti vestiti di rosa, per cui Piazza della Signoria, ieri, era completamente rosa (cosa in effetti particolarissima): tutto questo impegno che c'è stato, anche festoso, deve farci pensare, invece, con grandissima serietà, all'obiettivo. Desidero dunque rinvolgere un ringraziamento, anche a nome mio personale, a coloro che hanno organizzato questa manifestazione e auspico che anche in altre parti d'Italia questo possa essere realizzata, proprio usufruendo dell'esperienza di Firenze di così tanti anni, perché così sarà facile avere un'ulteriore sensibilizzazione un po' dappertutto.
2015-10-01	M5S	EndrizziGiovanni	Il senatore Falanga è un noto avvocato, ma quando un noto avvocato si assume una causa impossibile rischia di essere contraddetto anche da un principiante come me. Il senatore sostiene che noi non stiamo discutendo un provvedimento in materia di sanità o di diritti civili, ma se così fosse, allora il voto segreto dovrebbe essere escluso dal dibattito sulla Costituzione - mentre un precedente lo abbiamo avuto nella prima lettura, proprio in quest'Aula - e certo in tal modo avremmo snellito molto i lavori (ed è questo che teme il PD, perché dice di avere i numeri ma forse invece non li ha, con ciò comprimendo la verità per nascondere la realtà dei fatti). È pericoloso arrampicarsi sugli specchi con le unghie, perché rovinare gli specchi porta male e questo lo dico a lui. A lei, Presidente, dico che non ci sono gli spazi qui per venirne a capo, a meno che non vogliamo attribuire al senatore Falanga o al senatore Schifani il ruolo di giudice monocratico sostitutivo della Giunta per il Regolamento. Non c'è la possibilità di uscirne, se non da una strada diritta e lineare. Qualcuno osserverà - magari lo farà il senatore Zanda - che per l'esame di un articolo sono già passati due giorni. Se però fossero state accolte le legittime istanze della minoranza, con una montagna di emendamenti già falciati, attraverso l'inammissibilità, quanto più snello sarebbe stato il nostro percorso? Se non avessimo avuto una muraglia, un muro di gomma, quasi della stessa consistenza dei manganelli
2015-10-05	PD	GranaiolaManuela	(ore 21) ( Segue GRANAIOLA). Credo, Presidente, che ci sia bisogno di un forte sollecito all'Istituto superiore di sanità perché valuti approfonditamente le situazione Toscana, che comincia ad essere preoccupante anche perché l'ultimo caso conferma il sospetto che questo tipo particolare di meningite sia una degenerazione del virus influenzale, per cui è necessaria la massima attenzione fin dai primi sintomi che possono risultare ingannevoli. Niente allarmismi, ma la dovuta attenzione ed un'adeguata campagna di vaccinazioni, e soprattutto la dovuta, corretta informazione da parte dell'Istituto superiore di sanità, non possono e non devono tardare.
2015-10-08	M5S	CastaldiGianluca	Signora Presidente, sotto la scure dei tagli alla sanità abruzzese è caduto, insieme ad altri ospedali (Sulmona, Atri, Penne), il reparto di ostetricia e ginecologia dell'ospedale di Ortona, fiore all'occhiello del nostro sistema sanitario. Sarà chiuso un reparto di eccellenza che rispetta proprio i criteri stabiliti dal Ministero della salute per le strutture di primo livello, e che fa da spalla all'ospedale di Chieti. Lo ha sancito una delibera del 3 luglio 2015, senza che siano stati resi noti gli altri presidi idonei a servire il bacino di utenza territoriale. Il curriculum di tutto rispetto di questo ospedale non basta, evidentemente, a renderlo indenne dagli interventi di spending review a cui sono costrette le Regioni, a causa di questo Governo miope. Allora io mi chiedo, facendo eco ai miei tanti concittadini di Abruzzo: come si fa a chiudere un punto nascita e un reparto di ginecologia che assiste le partorienti sin dalla trentaquattresima settimana, e con una mortalità bassissima, pari a quella di un grande centro come Pescara (0,03 per cento), senza neanche predisporre una sua adeguata sostituzione? Qual è la ragione di tutto questo? Proviamo a dare una risposta ad una scelta così folle. L'Abruzzo in questi anni ha sopportato non solo i tagli alla sanità, ma anche una mala gestione politica che, senza lungimiranza o guidata solo da logiche di interesse, ha soffocato quanto di buono si è costruito negli anni. Ad esempio, le professionalità e le strutture in ostetricia ed in ginecologia. Sotto gli occhi dei cittadini abruzzesi sono stati sperperati ingenti capitali per costruire ospedali pubblici nati già irregolari. Li hanno costruiti in barba alle leggi urbanistiche, alle norme sulla eliminazione delle barriere architettoniche e sulla sismicità del nostro territorio. Senza parlare poi di come una certa politica ha agevolato la crescita della sanità privata, che ha generato costi elevati e poi ha approfittato dello strumento del fallimento per ingannare pazienti e lavoratori delle sue strutture (medici, infermieri, tecnici ed amministrativi). Se fai politiche dissennate, prima o poi i tagli sono inevitabili. E cosa taglia per prima la "Buona politica?" Indovinate un po'? Proprio le cose buone come questo reparto di ostetricia e ginecologia. Aumenta così l'elenco delle scelte politiche scellerate di questo Governo! Questa è mala gestione. È un quadro desolante che si inserisce però in uno scenario nazionale, è bene sottolinearlo, che certo non ha tra le priorità l'attuazione dell'articolo 32 della Costituzione! Non ricordo colleghi, se questo articolo lo abbiamo cambiato con questa meravigliosa riforma oppure no. Ma non serviva cambiarlo, perché già di fatto questo articolo non esiste più. Basta guardare come la sanità viene trattata, o sarebbe meglio dire, "maltrattata" in Italia. Proprio nella Nota di aggiornamento del DEF 2015, la spesa sanitaria prevista per il 2016 è di circa 113 miliardi, più 2 miliardi rispetto al 2015 ma inferiore di 2,35 miliardi rispetto ai 115 previsti dal patto per la salute del 2014, tanto declamato dal ministro Lorenzin! Pertanto, nonostante si possa pensare a un incremento "evidente" dei fondi rispetto a oggi, la spesa sanitaria risulta sostanzialmente inferiore in rapporto sia alle previsioni, che all'incremento del PIL. Arrivo a conclusione, signora Presidente, e la ringrazio per il tempo in più che mi ha concesso. Mentre negli altri Paesi dell'eurozona la spesa sanitaria storicamente cresce rispetto al PIL, in Italia avviene l'esatto contrario. Il Sistema sanitario nazionale viene sottofinanziato con le ovvie conseguenze per le tasche dei cittadini! In conclusione, ancora una volta, pagherà Pantalone! Insomma, trattasi del solito gioco renziano delle tre carte: fa vedere che mette i soldi proprio lì dove cinque minuti prima lui stesso li ha tolti ! L'IMU agricola docet !
2015-10-08	M5S	FucksiaSerenella	Signor Presidente, vorrei cogliere l'occasione per ribadire la schizofrenia legislativa che motiva questa riforma costituzionale. La normativa riguardante la materia concorrente era sicuramente una parte da rivedere, ma non in questi termini. In particolare, in questo emendamento si fa il punto come se l'aspetto di maggior valore fosse quello delle spese e delle entrate, mentre il problema non è lì, è quello delle competenze. Nel momento in cui la principale problematica di questo Paese è andare avanti, velocizzare le cose ed avere chiarezza normativa e certezza del diritto, è importante l'uniformità per quanto riguarda temi come quelli delle politiche sociali, della sanità e della sicurezza sul lavoro che, ribadisco, sono norme di rango penale. Peraltro, la Corte Costituzionale ha ribadito più volte che tutto ciò che riguarda la salute e la sicurezza sul lavoro è di competenza statale. Il fatto che venga disgiunta la sicurezza del lavoro dalle politiche attive è un discorso schizofrenico, perché è come se parlassi di una macchina e svincolassi il motore dal veicolo. Desidero poi sottolineare che, anche ieri, l'intervento della presidente De Biasi mi ha molto colpito, perché in tutte le audizioni e in tutti gli incontri si era detto - lei stessa aveva detto - che ci saremmo imprigionati alle catene pur di riportare le competenze a livello nazionale in modo da semplificare e garantire a tutti gli stessi diritti in termini di salute, togliendo quelle diseguaglianze così inaccettabili tra Regione e Regione e addirittura, all'interno di una stessa Regione, tra Asl e Asl e, all'interno della stessa Asl, tra ospedale e ospedale. A mio avviso sarebbe stato opportuno sottolineare un momento di più la necessità che fosse specificato ulteriormente che la competenza di tutta la normativa che riguarda la sicurezza del lavoro, la salute e le politiche sociali - che sono annesse, perché non sono due filoni diversi e disgiunti - fosse statale, e così anche il Governo del territorio. Direi che bisognava ribadire con maggiore chiarezza che tutto ciò che è legislazione deve essere nazionale e quindi di competenza statale, e tutto ciò che è organizzazione deve essere a livello regionale. Non penso che questo dia quell' input importante ad andare avanti e cambiare verso. Faremo ancora più confusione e ci troveremo quindi ad approvare una norma originaria, perché nel sistema delle fonti delle norme la Costituzione è il riferimento per tutte le altre, da cui partiranno norme già sbagliate, come da un albero malato arrivano frutti di sicuro non sani, «marci». Ci dobbiamo presentare all'Europa, ma dinanzi all'Europa non dobbiamo sempre fare le finte o confezionare un bel pacchetto che poi dentro non ha nulla o solo fumo. Stiamo producendo solo fumo, mentre si poteva cogliere l'opportunità della riforma costituzionale per dare veramente cogenza a quello che il Paese richiede. Ci siamo invece fatti prendere dalle correnti, dalle rivalità, dai dispettucci e le cose importanti non sono state messe in chiaro. La chiarezza della Costituzione dei nostri Padri Costituenti è stata sostituita da questo nostro modo di fare: ci mancava solo che, tra un articolo e l'altro, ci fossero un Twitter 1, un Twitter 2 e un Twitter 3, con un «I like» di Facebook in più. Questo non è il modo di legiferare e tutto ciò mi rattrista molto. Spero che nella prossima "revisione", qualcosa venga di fuori per smuovere questo, che non è stato sicuramente il modo giusto di andare avanti. I toni in Aula l'hanno dimostrato, però quelli passano mentre la Costituzione, purtroppo, rimarrà e le spese le faremo tutti, con norme penali che saranno vaganti, con vuoti legislativi, ingiustizie ed un continuo andazzo che di sicuro non porterà vantaggio a nessuno.
2015-10-08	M5S	LezziBarbara	Signor Presidente, noi siamo - non so come definirci - probabilmente vittime, insieme a tutti gli italiani, di questo ottimismo dilagante. Il nostro Premier partecipa soltanto ai programmi televisivi o va dove ci sono platee festanti con le bandierine che lo acclamano, perché va tutto bene. Va tutto bene. In economia finalmente ci sono i numeri che contano, e sono quelli che ci dicono che stiamo meglio. Avanti tutta, la svolta è arrivata! Vorrei, però, che qualche tweet fosse dedicato - che so - ai nove miliardi di cartelle Equitalia non pagate che abbiamo raggiunto. Attenzione però: non le cartelle degli evasori, ma di persone che hanno chiesto la rateizzazione del loro pagamento e che poi non sono riuscite a pagare. Questo vuol dire - secondo me - arrivare alla disperazione: ci si reca da Equitalia, si fa la fila, si chiede la rateizzazione ma, dopo due o tre volte, non si riesce più a pagare le rate. Allora un bel tweet del premier Renzi forse anche su questo sarebbe opportuno, perché si parlerebbe di vita reale. Tuttavia, tutto quello che viene annunciato e proclamato si schianta con un paio di paginette del DEF. È vero che sono tanti i numeri da leggere, tante le tabelle e cose varie, ma ci sono anche numeri che saltano di più all'occhio. Vediamo - per esempio - che le entrate finali, le tasse, passeranno da 777 miliardi a 884: 107 miliardi in più dal 2014 al 2019. Non sono mica noccioline! Il ministro Padoan sostiene poi, sempre e comunque, che noi rispetteremo gli impegni che l'Europa ci assegna. E vediamo allora che il rapporto fra debito e PIL finalmente andrà a flettere, a diminuire. Questa è una promessa che ci ritroviamo ad ogni DEF e ad ogni Nota di aggiornamento al DEF, ma si comincia sempre dagli anni successivi, mentre negli anni in corso c'è sempre un po' di aumento. Questo debito alla fine passerà da 2.134 miliardi a 2.214 miliardi. È interessante, però, notare che la diminuzione del rapporto tra dedito pubblico e PIL sarà assoggettata prima di tutto non alle amministrazioni centrali, perché il loro debito comunque aumenterà, ma sarà quello delle amministrazioni locali a diminuire. Ne risentiranno gli enti locali, e dunque Regioni e Comuni, e quindi direttamente i cittadini, perché tutto quello che fa funzionare la politica e le amministrazioni centrali non verrà assolutamente toccato. Il miglioramento che dovremmo vedere del rapporto tra debito e PIL avverrà a causa o grazie all'aumento del PIL. Finalmente il denominatore andrà ad aumentare, ma perché? Quest'anno abbiamo avuto un incremento dello 0,9 per cento, dovuto interamente a cause esogene, mentre vediamo un Paese come la Spagna addirittura arrivare al 3,5 per cento di crescita. Chi ha perso molto guadagna tanto dai fattori che danno il vento in poppa, mentre l'Italia arranca sempre rispetto agli altri, insegue con l'affanno. Vediamo che la Francia è all'1,2 per cento, la Germania all'1,5 per cento e noi con lo 0,9 per cento proclamiamo la grande svolta. Questo è avvilente, perché non riconoscere il fatto di non aver colto i fattori enormi che abbiamo avuto significa non riconoscere gli enormi errori che ancora una volta si sono commessi e, quindi, non voler dare veramente la svolta giusta. Vi è poi il futuro. A mio avviso, il futuro sta tutto in una tabellina in cui ci si dica che, dal momento che uscivamo dalla procedura d'infrazione, nel 2013 avremmo dovuto raggiungere un aggiustamento strutturale dello 0,8 per cento, ma lo facciamo solo per lo 0,5 per cento. Quindi, l'anno successivo ci portiamo dietro lo 0,8 per cento del 2014 a cui si aggiunge lo 0,3 dell'anno prima, e dunque, si arriva all'1,1 per cento; poi arriva il 2015 e ci portiamo dietro lo 0,8 e lo 0,3 per cento e arriviamo all'1,6 per cento, cui si aggiunge l'1,1 per cento. Pertanto, noi trasferiamo comunque al nostro futuro quello che questo Governo e la maggioranza che lo appoggia (SEL compresa, a quanto pare) non riescono a risolvere. In questa sede ho sentito il senatore Azzollini parlare di tagli di 10 miliardi, ma mi chiedo a quali tagli si riferisce, perché si tratta appena di 4-5 miliardi di tasse. Di fronte le bandierine di Coldiretti che sventolavano all'Expo sarebbe stato interessante che Renzi avesse detto non solo che taglierà un miliardo di tasse alla categoria agricola, ma che dallo stesso comparto andrà probabilmente a prendere quel miliardo. Come? Con le tax expenditure, quelle agevolazioni fiscali per i piccolissimi produttori, oppure quelle sul gasolio, che già sono state tagliate in corso d'anno; da lì andranno a prendere un miliardo. Allo stesso modo, i tagli che si fanno alla sanità sono presi direttamente da quei cittadini a cui probabilmente sono arrivati gli 80 euro che si sono mangiati in IMU agricola o in una TASI più cara ancora. In realtà, i tagli non si vogliono fare. Quanto alle partecipate, Letta aveva rinnovato una legge di Prodi ed entro la fine di quest'anno avrebbe potuto esserci veramente una bella sforbiciata. E, invece, con il disegno di legge Madia ancora una volta le abbiamo rinnovate. Poi sentiamo il Premier dire che si farà un disegno di legge collegato, come se fosse garanzia di efficienza. Si afferma che, con il disegno di legge collegato alla legge di stabilità, si taglieranno le partecipate, ma non è vero: abbiamo un collegato agricoltura che dorme e sonnecchia da oltre un anno. Non è vero che le taglieranno, perché il bacino della politica sta tutto lì. E allora questi consigli di amministrazione dove li mandiamo, se li mandiamo a casa? La realtà è che non si possono ancora mandare a casa. Il populismo becero che ha sempre fatto il nostro premier Renzi si è tradotto in tagli alla sanità, in tagli al Corpo della Guardia forestale, nell'umiliazione della scuola pubblica a favore di quella privata. Questo in realtà è stato il Governo Renzi. Poiché si è trattato molto del tema del Mezzogiorno e si parla ancora del tema della decontribuzione, va detto prima di tutto che pare che fino a quest'anno quello che avrà in giovamento l'azienda che assume sarà fino a 24.000 euro per dipendente nei prossimi tre anni; chi assumerà l'anno prossimo ne avrà 8.000, chi invece assumerà nel 2016 ne avrà 4.000, e poi basta. C'era invece una norma strutturale, la n. 407, che esisteva dal 1990, che per le imprese artigiane prevedeva una decontribuzione al 100 per cento degli oneri INPS e INAIL e lo stesso accadeva al Sud. Voi non avete voluto dirlo, ma è stato un taglio feroce che ha agevolato solo le grandi aziende del Nord. Allo stesso modo, per l'abbattimento dell'IRES, ponete almeno un tetto dimensionale, perché ancora una volta potremo fare un buffetto al grande Marchionne e dire: «Siamo tutti Marchionne, italiani, perché tanto a lui vanno i soldi». Ai piccoli imprenditori e ai microimprenditori, ai medi imprenditori, agli operai e agli impiegati dite invece solo di pagare e di sentire anche la frustrazione di un Premier e di un Governo che dicono che tutto va bene, quando in realtà purtroppo gli italiani hanno ancora le bollette sul comodino da pagare e le difficoltà di mandare avanti una famiglia, con tra l'altro la difficoltà di pagarsi le prestazioni o la dentiera, perché anche quella è diventata un lusso. Addirittura abbiamo un Ministro della sanità che osa dire che è una prospettiva normale questa di tagliare questo genere di prestazione, così si accorciano le file, perché gli italiani non aspettano altro che fare la fila per andare a togliersi tutti i denti e mettersi la dentiera. È questo che ci dice il Ministro della sanità, così come dice che con questo suo nuovo decreto andrà a punire i medici, quindi fino adesso evidentemente non è stato fatto: se un medico commette un crimine non viene punito. Si pensa sempre di prendere in giro gli italiani e per questo diremo il nostro no a questa Nota di aggiornamento al DEF ed alla relazione che autorizza lo scostamento, in quanto è uno scostamento che noi non approviamo, a meno che non venga fatto per il reddito di cittadinanza, per abbassare le tasse a piccole e medie imprese ed aiutare finalmente e davvero ad avviare una politica di investimento al Sud, al Centro e al Nord che faccia ripartire il nostro Paese.
2015-10-08	PD	LaiBachisioSilvio	Nel primo campo si situa il cambiamento positivo delle previsioni di crescita del PIL che rispetto al DEF passa dallo 0,7 allo 0,9 per cento nel 2015, all'1,6 nel 2016 e nel 2017 per poi assestarsi all'1,5 nel 2018 e all'1,3 nel 2019. Si tratta di un quadro positivo confermato anche dal più recente outlook del Fondo monetario internazionale presentato ieri in un quadro internazionale di rallentamento della crescita con molte ombre e pochissime luci. Il Fondo monetario internazionale ha tagliato dello 0,2 per cento le sue previsioni di crescita globale per quest'anno, portandole al 3,1 per cento, e ha definito l'espansione modesta. È la crescita globale peggiore dai tempi dell'ultima crisi: con il focus sulla situazione delle economie emergenti, il cui rallentamento frena la crescita mondiale. L'Italia, invece, assieme a poche altre economie avanzate, vede salire le proprie stime dello 0,1 per cento, per un possibile 0,8 per cento a fine anno, inferiore a quello del Governo che però viene confermato nel trend e secondo gli analisti dell'OCSE anche nelle dimensioni. Lo stesso rapporto del Fondo monetario internazionale segnala come in Germania crollino gli ordinativi industriali, a conferma degli effetti sull'Europa del rallentamento globale del commercio. In questo contesto, come si può leggere nella Nota di aggiornamento del DEF in esame, il Governo propone una rimodulazione del tasso di indebitamento netto e del percorso di avvicinamento al pareggio di bilancio che deriva dal ricorso ai margini di flessibilità europei. In sintesi, nella Nota rileviamo un tasso di indebitamento netto delle pubbliche amministrazioni, in rapporto al PIL, pari al 2,6 per cento per l'anno in corso (in conformità al quadro tendenziale) e pari al 2,2 per cento per il 2016, mentre nel quadro tendenziale il tasso di indebitamento netto è pari all'1,4 per cento per il 2016 e si raggiunge il pareggio di bilancio nel 2017. Come sappiamo, l'Italia è sottoposta al braccio preventivo del Patto di stabilità e crescita a causa di squilibri macroeconomici eccessivi. Per il 2015 il Governo aveva chiesto e ottenuto uno scostamento dello 0,4 per cento verso l'obiettivo di medio termine per la realizzazione di una serie di riforme strutturali in fase di approvazione ed implementazione nell'anno in corso: una possibilità prevista dai trattati tra le forme di flessibilità possibili nel rispetto del Patto di stabilità e crescita in presenza di specifici fattori economici e sociali. Un obiettivo, quello del 2,6 per cento, rispettato pur in presenza di un intervento che si è dovuto rendere necessario dopo la sentenza della Corte costituzionale sulle pensioni. Per il 2016 il Governo propone al Parlamento, e dunque alla Commissione europea, un pieno utilizzo dei margini di flessibilità per le riforme strutturali, con un ulteriore 0,1 per cento che si somma al precedente 0,4 per cento, cui va aggiunto un ulteriore 0,3 per cento di ulteriore flessibilità connesso alla clausola per investimenti. La scelta che il Governo propone al Parlamento con questa Nota di aggiornamento e la relazione trasmessa alle Camere come prescritto dall'articolo 6 della legge di attuazione del pareggio di bilancio, è legata agli scenari macroeconomici internazionali, europei e nazionali. La crescita dell'economia mondiale presenta un quadro disomogeneo, con Paesi che continuano a confermare le proprie performance, come nel caso degli Stati Uniti che crescono nel secondo trimestre in misura maggiore di quanto previsto, al contrario del Giappone che dopo un primo trimestre in crescita vede una battuta di arresto e un ribassamento del PIL nel secondo trimestre. È però il rallentamento della crescita delle economie emergenti, a partire dalla Cina, a preoccupare e produrre un possibile generale rallentamento della crescita del PIL mondiale. Anche lo stato del commercio mondiale vede una riduzione di un punto percentuale rispetto alle precedenti previsioni. In Europa la crescita si presenta differenziata e, in ogni caso, inferiore alle attese, soprattutto se si tiene conto della forte riduzione del costo del petrolio e dell'imponente intervento di quantitative easing operato dalla Banca centrale europea. È come se l'Europa pagasse da una parte la sua disomogeneità istituzionale interna, l'incapacità di avere una soggettività unica e una leadership capace di iniziativa mondiale (non solo sul piano economico) e, dall'altra, l'incapacità di rinnovare la sua struttura economica e sociale, in un contesto nel quale l'economia, se solo si pensa all'energia e alla mobilità, può diventare meno dipendente dal sistema dei combustibili fossili per la sua crescita, mentre cresce la richiesta di urgente attenzione all'ambiente e mentre le disuguaglianze producono una domanda nuova di regolazione sociale. In ogni caso, a sistema istituzionale e a modello economico vigenti, la crescita europea non appare sufficientemente vigorosa da trainare da sola il dato del nostro Paese. La condizione attuale è pertanto quella di una ripresa, ma che deve essere però sostenuta e rafforzata. L'Italia registra dati migliori del previsto, tanto che il Governo propone un aggiornamento in aumento del PIL, confermato anche dai rapporti intermedi di OCSE e Fondo monetario. Crescono i consumi, crescono le importazioni più delle esportazioni, crescono in alcuni settori gli investimenti fissi, crescono la fiducia delle famiglie e la produzione industriale. Sono questi gli indicatori che consentono al Governo di innalzare, anche per il biennio 2017-18, le previsioni sul PIL ad un tendenziale di crescita dell'1,3 per cento. I dati sull'occupazione confermano un trend positivo. Aumenta di 103.000 unità il numero degli occupati nel secondo trimestre e, se aumentano anche i disoccupati, questo avviene in un contesto in cui diminuiscono dello 0,4 per cento gli inoccupati, cioè coloro che hanno rinunciato alla ricerca di un'occupazione e che, secondo l'ISTAT, raggiungono oggi un dato inferiore a quello del 1993. In questo contesto internazionale di raffreddamento della crescita mondiale e di modesta ripresa in Europa, il Governo valuta come necessario rafforzare i positivi segnali che provengono dalla nostra economia e consolidarli nel prossimo triennio, con alcune scelte sulle quali possono esserci differenti valutazioni, ma con un approccio di politica economica, avviato nel 2015 e confermato nel 2016, che costituisce un elemento di discontinuità rispetto al passato. La scelta, di fronte ad un debito pubblico imponente, non è la ricerca del suo abbattimento attraverso politiche di austerità, ma con un più ampio programma di aggressione del debito tramite stimoli alla crescita della ricchezza. Solo con la crescita del PIL, sostenuta con politiche pubbliche e anche attraverso il rinvio temporaneo del pareggio di bilancio e dell'obiettivo di medio termine, quindi con un maggior ricorso all'indebitamento, è possibile modificare il trend involutivo, aumentare la ricchezza e ottenere così le risorse per un abbattimento strutturale degli squilibri macroeconomici. È in tal senso, quindi, che deve essere utilizzato il maggior margine di flessibilità concesso dalla Commissione europea nel percorso di aggiustamento imposto dai vincoli di bilancio comunitari ed è in questa direzione che tutte le forze politiche presenti nel Parlamento indicavano la strada per lo sviluppo, ponendo fine a manovre finalizzate all'austerità senza crescita. Se su questo si è largamente d'accordo, è forse sugli strumenti concreti e sugli effetti di stimolo alla crescita che si devono concentrare le scelte e il confronto politico. Ora, la Nota di aggiornamento al DEF si occupa degli elementi di contesto e delle scelte strategiche, ma è la legge di stabilità che diventa lo strumento di adozione delle concrete misure attuative ed è su queste che si devono concentrare le scelte di Governo e Parlamento. Le scelte sono state in parte anticipate e tra queste è fondamentale, oltre che largamente condivisa, l'eliminazione delle clausole di salvaguardia previste a legislazione vigente, la cui attuazione produrrebbe effetti negativi sui consumi. Peraltro questo è l'unico strumento attraverso il quale scende anche la pressione fiscale, che a legislazione vigente - lo dico perché c'è stato un dibattito in Commissione bilancio - salirebbe di un punto in tre anni, mentre, attraverso l'abbattimento delle clausole di salvaguardia e l'impatto del provvedimento del bonus di 80 euro, scende al 42,6 per cento nel 2016, con ulteriori riduzioni negli anni successivi. L'eliminazione delle clausole di salvaguardia, per un valore di oltre 16 milioni di euro, la soppressione di tributi e la prevista proroga di incentivi fiscali sono coperti da risparmi di spesa e dalle clausole di flessibilità per le riforme e per gli investimenti strutturali dello 0,8 per cento richiesti dalla Commissione. Oltre all'eliminazione delle clausole di salvaguardia, il Governo si propone di proseguire nell'opera di riduzione di costi della struttura della pubblica amministrazione; ma, e in più parti ne viene evidenziata la volontà, intende adottare interventi di politica fiscale favorevoli alla crescita, che comportino un alleggerimento del carico tributario su famiglie e imprese. Questi interventi, che sono da tradurre in misure puntuali nella legge di stabilità, riguarderebbero, come anticipato dal Governo in sede di dibattito in Commissione, innanzitutto la cancellazione delle imposte sulla prima casa, di alcune imposte sulle imprese, dell'IMU agricola e sui macchinari, oltre alla conferma di alcuni provvedimenti già previsti nella legge di stabilità 2015, come i bonus sulle assunzioni, anche se probabilmente ridimensionati, e gli ecobonus che hanno contribuito al mantenimento del sistema produttivo dell'edilizia, stimolando in parte l'evoluzione tecnologica. Gli effetti finanziari determinati dalle misure di stimolo fiscale sarebbero in parte controbilanciati da risparmi di spesa finalizzati ad aumentare l'efficienza del settore pubblico, proseguendo la revisione della spesa nel 2016 e negli anni seguenti, che assicura gran parte della copertura dei tagli d'imposta. In questo senso, considerando che la riduzione della spesa limita l'impatto favorevole sulla crescita, determinato dalla cancellazione delle clausole di salvaguardia, la Nota ritiene che l'adozione di un profilo più graduale di tali tagli faccia sì che gli impatti depressivi sul PIL siano inferiori rispetto a quanto stimato in sede di elaborazione del DEF. Anche su questa base, per l'esigenza di proseguire senza effetti negativi nelle politiche di riduzione del perimetro pubblico, vengono giustificati la modifica dell'obbiettivo di medio termine e lo spostamento al 2018 del pareggio strutturale di bilancio. Concludo il mio intervento, segnalando alcune criticità, emerse in audizone, su cui il Governo ha già comunicato, nel corso del dibattito, che sta lavorando. Ritengo però utile rappresentarle, anche per l'autorevolezza della fonte: si tratta di tre criticità. Come detto, tra gli interventi previsti nella legge di stabilità per il 2016 rientrano le misure in favore delle famiglie. Su questo tema la Banca d'Italia ha sottolineato che le frequenti modifiche alla fiscalità immobiliare degli ultimi anni potrebbero indurre le famiglie a non reputare lo sgravio ora programmato come permanente. Si tratta certamente di un aspetto che va valutato, come va valutato l'impatto sull'efficienza del sistema della finanza locale e sui servizi erogati dagli enti locali, a partire dalla lotta all'evasione fiscale, anche in sede locale, che può essere realizzata solo in presenza di una stabilità delle norme, che negli ultimi anni è assolutamente mancata, ma sulla quale il Governo ha già manifestato l'intenzione di assumere una direzione certa e di confermarla. Nella stessa direzione vanno certamente tenute in considerazione le osservazioni formulate dalla Commissione europea, circa il maggior effetto di stimolo alla crescita di misure fiscali su impresa e lavoro rispetto ad altre, segnalando come sensibile non solo il contenuto delle misure da adottare, ma anche la sequenza della loro attuazione. Anche su questo il Governo ha segnalato la volontà, di cui ovviamente aspettiamo la conferma, di confermare un'attenzione alla sequenza. In secondo luogo occorre mantenere la massima attenzione alla prosecuzione del processo di spending review, che appare strategico non solo per le grandezze di finanza pubblica, ma, in particolare, per la credibilità, sul piano sovranazionale, della politica economica messa in atto dal Governo. La riduzione del perimetro pubblico, in presenza di una spesa già compressa a previdenza, sanità e personale non costituisce probabilmente quell'obiettivo quantitativo per il quale si suscita spesso il clamore dell'opinione pubblica, generalizzando esempi negativi spesso singoli, ma rappresenta certamente un elemento di credibilità istituzionale indispensabile per mantenere intatta la fiducia dei cittadini sulla qualità dell'intervento del Governo e del Parlamento. Infine, altrettanta sensibilità va posta nella direzione di misure che possano sostenere la ripresa del Mezzogiorno, certamente attraverso interventi straordinari e una tantum, ma con la consapevolezza che il recupero del divario di quelle Regioni richiede un'attenzione costante, che si realizza soltanto attraverso investimenti strutturali, la rimozione dei vincoli e dei limiti economici e sociali presenti e, soprattutto, un quadro stabile nel tempo, sia sui piano legislativo che su quello amministrativo. Il continuo mutare, infatti, di questi riferimenti, che devono essere invece una cornice stabile di intervento e valutazione da parte dello Stato, anche delle pubbliche amministrazioni locali, può costituire fondamentale elemento, perché il sistema delle imprese, anche con gli interventi posti in essere in questo periodo, possa porre l'attenzione necessaria e irrimandabile al Mezzogiorno.
2015-10-08	PD	MartiniClaudio	Signor Presidente, dichiaro il voto positivo del Gruppo Partito Democratico all'emendamento 30.200 (testo 2). Noi apprezziamo la modifica che viene proposta e al tempo stesso ci facciamo carico, con il nostro dibattito politico-culturale e con le cose che dirò, anche delle opinioni problematiche e critiche che sono state espresse su queste materie da membri del nostro Gruppo e anche da altri senatori in quest'Aula. L'emendamento - da qui vorrei partire - si pone un obiettivo positivo, ossia recuperare alle Regioni, attraverso l'articolo 116 della Costituzione, alcune competenze qualificate, dopo l'intervento della Camera, che è stato, per questi aspetti, assai penalizzante. Forse si sarebbe potuto operare questo recupero direttamente con l'articolo 117 della Costituzione, laddove si parla del riparto di competenze, ma il Governo ha preferito non riaprire la complicata discussione sul tema e quindi procediamo attraverso l'articolo 116. Credo che sia giusto procedere a questo recupero e inviterei i colleghi di quest'Assemblea - del mio Gruppo e di altri - ad approfondire le osservazioni che su sotto questo profilo sono emerse in numerose audizioni svoltesi durante l'estate, che su questo tema sono state anche molto precise. Con le scelte della Camera si è fatto un passo indietro un po' troppo forte ed era giusto, legittimo e necessario che il Senato provvedesse a qualche correzione. Si tratta quindi di una proposta positiva che può soddisfare le posizioni più sensibili al regionalismo - nelle quali personalmente mi ritrovo - ma che non deve preoccupare, a mio avviso, anche chi è maggiormente convinto di doversi affidare allo Stato per certe politiche di grande impatto sociale e dell'opportunità di garantire un equilibrio tra i diversi enti coinvolti. Dico questo innanzitutto perché la devoluzione di competenze alle Regioni prevista da questo emendamento dovrà seguire una procedura molto rigorosa, ben descritta nel testo delle riforme e la cosa non sarà così semplice e banale come mi sembra tema il collega D'Alì, con la sua previsione che tutto si ridurrà ad una procedura di sola ratifica. Non è così, perché ci vuole una legge dello Stato approvata dalle due Camere, bisogna sentire gli enti locali e ci vuole un'intesa tra lo Stato e la Regione. Questa non è una cosa banale e chi ha avuto l'esperienza regionale - ed io ho la fortuna di essere tra costoro - ed ha raggiunto intese tra Stato e Regione, sa che queste cose non sono mai banali. Si tratta quindi di un iter che dà garanzie talmente forti da rendere molto selettiva la griglia. Credo che si possa prevedere invece che non sarà facile arrivare fino a questo punto e bisognerà che si verifichino molte condizioni. Questo è il primo punto. Penso quindi che possiamo comprendere e condividere alcune preoccupazioni, specie per le politiche sociali. Ho sentito dire giustamente che non si debbono creare disparità nel Paese, che non bisogna scardinare l'integrazione tra sociale e sanitario, che non dobbiamo spostare le risorse dal settore sociale e credo che queste siano esigenze giuste di tutti noi, di tutto il Partito Democratico e penso di tanta parte di questa Assemblea, e che si debba assumere anche le iniziative necessarie. Credo tuttavia che vi siano gli strumenti per soddisfare queste esigenze, in particolare per non separare i settori della sanità e del sociale. D'altro canto, credo che le Regioni possano dare affidamento anche grazie al loro coinvolgimento dentro al Senato, perché le intese e le leggi saranno ora realizzate alla luce del sole, davanti a tutto il Parlamento ed alle altre Regioni e quindi in modo assai più controllato. Inoltre - voglio chiudere questa parte e poi concludere - se oggi si può parlare di integrazione socio-sanitaria è più per le esperienze che sono state fatte in alcune Regioni che non per le circolari ministeriali o per le ricadute pratiche dei Piani sanitari nazionali. Naturalmente la mia è una visione forse un po' partigiana, ma lo dico pacatamente: questo è un dato di fatto.
2015-10-09	M5S	BlundoRosettaEnza	Signor Presidente, desidero intervenire in dichiarazione di voto sull'emendamento in esame, anche se in precedenza avevo chiesto la parola per domandare le ragioni della inammissibilità dell'emendamento 39.43c, che mi sembra una decisione un po' strana, visto che con tale emendamento si chiedeva di eliminare i vitalizi. Mi sarebbe piaciuto avere un chiarimento, ma siamo passati di corsa a votare l'emendamento 39.800. Se potrete fare chiarezza a proposito di questa inammissibilità, vi ringrazieremo. Ora vorrei intervenire in dichiarazione di voto sull'emendamento che stiamo per votare, ovvero l'emendamento 39.61c. Avete già dichiarato inammissibili molti emendamenti, avete eliminato le funzioni legislative del Senato in materie importanti, come la sanità e l'istruzione, dopo che avete fatto un bel pasticcio sulla riforma della scuola: ricordo infatti che le scuole hanno già grande difficoltà nel portare avanti la riforma della scuola. Ebbene, nonostante ciò, stiamo continuando imperterriti nell'approvazione di questa riforma costituzionale, senza accogliere alcuno dei correttivi proposti dalla minoranza, nonostante lo stesso presidente Grasso abbia dichiarato validi alcuni temi, come ha fatto poco fa. Purtroppo, però, non avete accolto i correttivi. Vi invito dunque a riflettere su questo emendamento. Nella normativa al nostro esame è previsto infatti che, entro dieci giorni dall'entrata in vigore della riforma costituzionale, si possa ricorrere alla Corte costituzionale per verificare la compatibilità alla Costituzione dell'Italicum. Si tratta di una legge da verificare...
2015-10-09	M5S	FattoriElena	Allora vediamo qual è il compromesso, perché in realtà qui non si ha una perdita del bicameralismo perfetto. Non si abolisce il bicameralismo perfetto: qui abolite la democrazia, come avete abolito la scuola pubblica con la buona scuola, come avete abolito il lavoro con il jobs act, come avete abolito il diritto alla sanità che state abolendo riformando la Sanità che chiamate buona sanità.
2015-10-14	PD	DeBiasiEmiliaGrazia	Signor Presidente, ritengo che faremmo un gravissimo torto al tema drammatico della dipendenza patologica da gioco se lo mettessimo nel calderone delle bagattelle tra maggioranza e opposizione. Adesso è ora di finirla: non si usa la salute delle persone come una clava! Il tema è molto serio, ma, da Presidente della Commissione igiene e sanità, non posso definire il divieto di pubblicità come l'unica strada da perseguire nella lotta al gioco d'azzardo. Non lo posso fare, perché non è vero. Non lo posso fare, perché ci sono le trasmissioni televisive, in cui può essere presente della pubblicità occulta, ci sono i film, con il fenomeno del product placement, perché c'è Internet, con la pubblicità indotta e non soltanto con quella derivante da siti specifici.
2015-10-14	PD	GranaiolaManuela	Signor Presidente, ieri c'è stato un altro caso grave di meningite in Toscana: una donna di settantacinque anni di Portoferraio; oggi è stata colpita una bambina di tre anni residente a San Giuliano di Pisa. In ambedue i casi si tratta di meningococco di tipo B, una forma meno grave, per fortuna, non dunque il temutissimo ceppo che dall'inizio dell'anno ha già fatto sei vittime, ma comunque una forma che non può e non deve essere sottovalutata perché può essere molto aggressiva e può essere trasmessa tra soggetti immunodepressi. La donna di settantacinque anni è ricoverata in prognosi riservata all'ospedale di Livorno e le sue condizioni sono ancora gravi. La bambina di tre anni è ricoverata all'ospedale Meyer di Firenze e, nonostante stia rispondendo alle terapie, è ancora in prognosi riservata. Sono già intervenuta la settimana scorsa in Aula a seguito del terzo decesso avvenuto nell'empolese, che ha fatto crescere l'allarme nella popolazione. La meningite fa paura perché compare all'improvviso e nel giro di poche ore può arrivare ad uccidere, come è successo purtroppo il 30 marzo scorso all'infermiera di trentaquattro anni di Vinci. La Toscana, che è la seconda Regione d'Italia, dopo la Puglia, come numero di casi registrati nell'ultimo triennio (34 casi e sei morti), sta facendo, per fortuna, una capillare campagna per le vaccinazioni. Come già fatto la settimana scorsa, intervengo oggi per tornare a sollecitare una risposta da parte dell'Istituto superiore di sanità, che ci faccia capire meglio con quale malattia abbiamo a che fare, da cosa è provocata, quali sono i motivi per cui le manifestazioni stanno diventando così frequenti in Toscana. Ritengo, signor Presidente, che una risposta da parte dell'Istituto superiore di sanità sia urgente e non più rinviabile. Credo anche che ci sia bisogno da parte del Ministero della salute di una forte campagna di informazione su come si riconosce la meningite, specialmente quella di tipo C, quali precauzioni si devono adottare per non essere contagiati e quali sono le possibilità di prevenzione, a partire dalle vaccinazioni, e gli eventuali possibili effetti collaterali e se tali effetti, in realtà, sussistano.
2015-10-14	PD	MaranAlessandro	Signor Presidente, signor Presidente del Consiglio, colleghi, i lavori del Consiglio europeo saranno dedicati alla presentazione del lavoro compiuto sul rapporto dei cinque Presidenti sul completamento dell'Unione economica e monetaria in vista di un più ampio dibattito al Consiglio europeo di dicembre, al processo in corso in vista del referendum britannico e soprattutto al tema delle migrazioni. A questo riguardo, il vertice esaminerà l'attuazione degli orientamenti stabiliti nell'incontro del 23 settembre, concorderà ulteriori orientamenti sulle azioni prioritarie all'interno dell'agenda europea per le migrazioni e farà il punto sui risultati della Conferenza sulla rotta Mediterraneo orientale-Balcani occidentali dell'8 ottobre e sui preparativi per il summit di La Valletta dell'11 e 12 novembre prossimi. Il vertice si concluderà con un appuntamento dedicato a Turchia e Siria e la Germania ha chiesto di aggiungere all'agenda la questione dell'Ucraina. Ecco, la mera lettura dell'agenda del vertice la dice lunghissima sulla stagione che stiamo vivendo, sui nodi che ormai stanno venendo al pettine e su quanto sia intricata la matassa da sbrogliare. A dire vero, la dice lunga anche dell'allegra inconsapevolezza di qualcuno dei nostri colleghi. Bisogna riconoscere che non mancano i passi avanti: sul fronte delle migrazioni, come lei ha giustamente rimarcato, i fatti degli ultimi mesi stanno favorendo la convergenza sulle nostre posizioni non soltanto della Commissione europea, ma anche dei nostri partner principali, a cominciare da Germania e Francia, sia sul fronte interno - sul superamento del sistema di Dublino, che deve restare il nostro obiettivo di breve periodo - sia su quello esterno, di più lungo periodo. La dimensione esterna del fenomeno migratorio e dei rifugiati, infatti, sta assumendo nella percezione dell'Unione e dei singoli Stati membri un'importanza crescente. La comunicazione sul ruolo dell'azione esterna dell'Unione, adottata dalla Commissione il 9 settembre, ricorda che, per affrontare le sfide dettate dalla crisi migratoria e dei rifugiati, occorrono sforzi politici e diplomatici, a cominciare dalla soluzione delle crisi in Siria e in Iraq. Nella sua comunicazione del 23 settembre, la Commissione ha significativamente parlato di un'offensiva diplomatica, fondata su quattro elementi principali: Conferenza d'alto livello sulla rotta Mediterraneo orientale-Balcani occidentali, che si è svolta l'8 ottobre; Conferenza di La Valletta, in programma per l'11 e 12 novembre, come dicevo; maggiore cooperazione operativa con i Paesi terzi; maggiore sostegno alle organizzazioni e agenzie umanitarie. La Conferenza sulla rotta del Mediterraneo orientale e dei Balcani occidentali è stata un'occasione costruttiva di coordinamento fra l'Unione e tutti i Paesi interessati dalla crisi dei rifugiati. Occorre ora che le azioni concordate siano effettivamente portate avanti, con particolare riguardo alla cooperazione con la Turchia, il cui ruolo è centrale. Il successo della Conferenza di La Valletta dev'essere per noi una priorità: dobbiamo al più presto passare all'adozione di concreti progetti di sviluppo, anche di iniziativa congiunta da parte di più Stati membri, indirizzati prioritariamente alla mitigazione delle cause profonde dell'immigrazione. In occasione del vertice di La Valletta potrebbe essere firmato l'accordo istitutivo di un fondo fiduciario di emergenza per l'Africa, che finanzierebbe progetti di sviluppo economico, sicurezza alimentare, gestione dei flussi migratori e governance nelle tre regioni di Sahel, Corno d'Africa e Nord Africa. Al vertice di Malta, l'Unione dovrà sollevare senza remore anche il tema dei rimpatri, componente fondamentale di un rapporto di vero partenariato interno obbligatorio e l'Italia deve lavorare perché si stabilisca una condizionalità positiva tra questi temi e quelli della promozione della migrazione regolare e della mobilità. La lunga marcia dei profughi siriani e iracheni verso l'Europa e il traffico di esseri umani che dalle coste tripoline fa rotta su Lampedusa e la Sicilia ci ricorda anche - come lei peraltro ha sollevato - che la sicurezza nazionale dell'Italia, compresa quella energetica, non può essere garantita senza una visione geopolitica che abbia nel Mediterraneo il suo naturale fulcro. Del resto, che l'interesse nazionale del nostro Paese sia la sponda Sud è stato scritto con chiarezza nel Libro bianco per la difesa ed è stato confermato anche dalle recenti scoperte di gas a largo dell'Egitto, che impongono all'Italia un ruolo di partner strategico per Il Cairo, dal punto di vista sia politico sia di sicurezza comune. La Regione euromediterranea, scrivevamo, rappresenta la principale area di intervento nazionale e deve raggiungere un elevato grado di stabilità e sviluppo democratico nei Paesi che incidono sul Mediterraneo, perché costituisce un obiettivo prioritario per il nostro Paese. Quanto sta avvenendo, bisogna riconoscerlo, e l'agenda dei lavori del Consiglio confermano la validità e la correttezza di questa strategia e la necessità di attuarla fino in fondo. L'agenda del vertice domani, però, ci dice anche che il sistema internazionale costruito dopo la Seconda guerra mondiale è ormai irriconoscibile, come ha detto anche stamattina. Con la crescita della Cina e dell'India e la crescente influenza dei non-state actor (che vuol dire mondo degli affari, organizzazioni religiose, tribù, reti criminali), con l'economia globalizzata, il trasferimento di ricchezza al potere economico senza precedenti nella storia moderna quanto a dimensione, velocità e direzione che è in corso dall'Ovest all'Est del mondo sta emergendo un sistema globale multipolare che è più instabile di quelli che l'hanno preceduto. E trovo stucchevoli le polemiche sulla politica estera dell'amministrazione americana, perché poco importa se la politica estera degli Stati Uniti ci piace o no. Quel che davvero conta è che la loro capacità finanziaria di perseguirla va scemando. Anche il Governo degli Stati Uniti è alle prese con l'invecchiamento della popolazione, con un debito enorme, la sanità, le pensioni. È sulla strada di diventare - come è stato già detto - una compagnia assicurativa domestica, con una occupazione secondaria, la politica estera. Entro vent'anni il servizio al debito pubblico - tanto per fare un esempio - supererà l'intero budget della Difesa e il risultato sarà una leadership con mezzi molto limitati, anche dopo Obama. E la penuria porterà dei vantaggi agli Stati Uniti e anche agli altri Paesi, perché un'era di risorse scarse renderà il Paese meno incline a commettere errori, dall'espansione della NATO troppo ad Est alla disastrosa occupazione dell'Iraq, senza contare che le stazioni di idrocarburi non convenzionali, lo shale gas, condurranno ad un cambiamento decisivo nei mercati energetici globali. E una politica accentrata sulla riduzione della dipendenza nazionale dal petrolio estero può fare, per l'America e per il mondo odierno, quel che fece il contenimento dell'Unione sovietica nel ventesimo secolo. Ma meno politica estera negli Stati Uniti implica anche una perdita per noi, per i non americani. Quando il mondo lamenta che qualcuno deve fare qualcosa, la reazione più immediata e disinteressata non può più venire da Washington, e anche altre politiche di interesse internazionale, come garantire l'accesso globale al petrolio, possono soffrirne. Ovviamente ci saranno dei limiti al ritiro dal mondo dell'America, ma gli USA hanno agito per anni come il Governo di fatto del mondo e, se ora si comportano come un Paese qualunque, il mondo avrà meno Governo. Dico questo perché in tale contesto un paio di domande all'Europa dobbiamo porre. Un paio di domande a noi stessi dobbiamo rivolgere, perché di questo passo l'arrivo della super potenza europea è probabile che coincida con quello di Godot. Se il mondo sta andando verso la formazione di blocchi regionali che svolgeranno il vecchio ruolo degli Stati nel sistema westfaliano; se strutture continentali come l'America e la Cina, e forse l'India e il Brasile, hanno già raggiunto la massa critica, la domanda è molto semplice ed anche brutale: l'Europa ci vuol provare o no? L'Europa vuol provare ad affrontare la sua transizione a rango di unità regionale?
2015-10-20	PD	MattesiniDonella	Ringrazio poi la Commissione per aver posto attenzione su una proposta fatta dalla Commissione sanità all'articolo 8, laddove si prevede la costituzione di un Comitato permanente per la biodiversità di interesse agricolo ed alimentare, un organismo presieduto da un rappresentante del Ministero delle politiche agricole alimentari e forestali, nonché da rappresentanti dei Ministeri dell'istruzione, dell'università e della ricerca e dell'ambiente e della tutela del territorio e del mare. L'inserimento di un rappresentante del Ministero della salute non è un'aggiunta, ma sta a segnalare in modo molto forte il rapporto assolutamente inscindibile tra mantenimento e sviluppo della biodiversità e rispetto della salute.
2015-10-20	PD	MattesiniDonella	Signora Presidente, quello che ci accingiamo a votare è - a mio avviso - un provvedimento di grande rilievo e voglio sottolineare un aspetto particolare, che è il rapporto strettissimo che sappiamo esservi tra biodiversità e difesa della salute. Che questo rapporto sussista non lo dico io, ma il XIV Congresso mondiale della sanità pubblica, svoltosi a febbraio di quest'anno in India, che ha concluso i suoi lavori affermando che «proteggere animali, piante ed ecosistemi equivale a preservare la salute, poiché c'è un impatto reciproco sulla qualità dell'acqua, dell'aria, della produzione alimentare, della diversità microbica e delle malattie infettive».
2015-10-21	PD	FaveroNicoletta	Inoltre, il provvedimento rappresenta una chance veramente preziosa per tutelare le zone collinari che rappresentano il 42 per cento del territorio, quelle montane e pedemontane che rappresentano il 35 per cento e infine la pianura che rappresenta il 23 per cento del nostro Paese. Il testo garantisce inoltre la gestione in autonomia del servizio idrico integrato per i comuni montani sotto i 1.000 abitanti, l'introduzione della oil free zone e di un sistema di pagamento dei servizi ecosistemici ambientali e la creazione di un fondo per la progettazione degli interventi di mitigazione del rischio idrogeologico. In particolare, vorrei sottolineare le norme per sostenere la green economy e per incentivare la mobilità sostenibile. Il provvedimento - come già ricordato - stanzia 35 milioni di euro per finanziare il programma nazionale sperimentale di mobilità sostenibile per ambiti territoriali sopra i 100.000 abitanti. E questo è molto importante perché, degli oltre 8.000 comuni italiani, solo 141 contano una popolazione superiore ai 50.000 abitanti e solo 46 una popolazione sopra i 100.000. Tutti gli altri comuni hanno popolazioni ben inferiori e per questo è importante questa forma di ambito territoriale. L'incentivo ai veicoli ecologici come la bicicletta attraverso diverse modalità, ma anche gli spostamenti a piedi, con le piccole carovane di bambini, il piedibus, che si snoda attraverso le città con degli adulti che li accompagnano in tutta sicurezza. E poi la modalità "taglia emissioni", come il car sharing e il bike sharing (che sono il noleggio delle auto e delle biciclette). Si tratta di una grande occasione per promuovere il coordinamento degli interventi dei comuni al di sotto di quel range di popolazione, perché agire insieme è davvero più efficace per territori con piccoli comuni che superano quella soglia. Altra misura importante è l'estensione dell'assicurazione INAIL anche agli spostamenti in bici casa-lavoro: in questo modo i lavoratori saranno incentivati a scegliere le due ruote, perché saranno coperti in caso di incidente. Quindi, i lavoratori che si sposteranno in bicicletta avranno questa copertura ulteriore. Si tratta, quindi, di ridurre il traffico delle auto private. L'obiettivo è ridurre l'inquinamento attraverso una promozione del trasporto alternativo, con impatto ambientale ridotto o addirittura nullo, attraverso l'utilizzo delle auto elettriche oppure il bike/car sharing o il più innovativo car/bike pooling, e cioè la condivisione dell'automobile oppure le piccole carovane di ciclisti che vengono poi accompagnate da un adulto in tutta sicurezza. Si tratta - dicevo - di ridurre il traffico privato, e non solo. Sono misure in grado di incentivare comportamenti veramente virtuosi, che migliorano la qualità della vita delle persone nonché l'aria che respiriamo. Il collega Vaccari ha prima ricordato l'economia circolare, la circolarità di questo disegno di legge, che è davvero molto importante. C'è in campo il benessere. Abbiamo sentito parlare dei rapporti con la scuola, con la sanità (c'è logicamente un'interazione); e poi c'è la disposizione finalizzata a creare anche una sezione sul sito web del Ministero dell'ambiente denominata «Mobilità sostenibile» dove siano inseriti e tracciati, ai fini della trasparenza - e questo è davvero molto importante - i finanziamenti erogati per tale programma. C'è un cambio di passo, una modifica di stili di vita e di comportamenti dei cittadini. Io mi occupo di lavoro nella Commissione di merito e l'Italia verde già esiste. È una parte importante della nostra economia, un quinto delle imprese totali, con un terzo delle imprese manifatturiere che hanno fatto investimenti proprio in campo ambientale. Chi ha fatto investimenti in campo ambientale nel 2014 ha proprio qui il 60 per cento di lavoro; è una parte di economia molto competitiva che esporta di più, innova di più, ricerca di più, produce più posti di lavoro. Pensiamo alla potenzialità del riutilizzo, del riuso, del ricircolo, dello scambio, del recupero. In Italia ci sono 24 milioni di tonnellate di recupero di materie prime contro i 22 della Germania. Un'Italia verde che già esiste, con 340.000 imprese - il 22 per cento del totale - che puntano sulla green economy; sono protagoniste dell' export e dell'innovazione e nel 2015 avranno permesso l'assunzione di ben 234.000 persone. Le imprese delle green economy hanno come occupati tre milioni di operatori che applicano competenze verdi nei vari settori delle attività industriali e anche del terziario. PRESIDENTE. Dovrebbe concludere, per cortesia. FAVERO (PD). In conclusione, le misure contenute nel provvedimento rappresentano un modello di sviluppo, e in particolare valorizzano il ruolo ecologico e ambientale anche delle zona rurali e montane del nostro Paese, tutelando la salute dei cittadini italiani. Ci sono pagine nuove di politiche ambientali non piegate più sull'emergenza dell'ambiente, che diventa, quindi, non più il freno allo sviluppo ma un propulsore, per quella ripresa che promuove anche la sostenibilità ambientale. Un orizzonte ampio nel quale il PD è davvero protagonista a pieno titolo: «#unitaliacheriprende» «#unitaliachecambia».
2015-10-22	M5S	FucksiaSerenella	Sottosegretario, la ringrazio vivamente per il sincero impegno che dimostra e per la sua presenza continua, sia in Commissione sanità, sia in Aula. Tuttavia, non mi posso reputare soddisfatta per diversi motivi. In primo luogo, questa risposta è tardiva, essendo trascorso più di un anno e la stessa Ministra aveva risposto con una lettera aperta quando sarebbe stato preferibile, interrogata, trovare occasione di risposta diretta nelle sedi istituzionali. Voglio poi precisare che nessuno mette in dubbio l'alto profilo professionale del dottor Guerra e del dottor Botti, tuttavia, le perplessità non vengono risolte, anche alla luce del fatto che due persone di così alto profilo, una volta ricevuto l'incarico, siano state lasciate in una posizione residuale per quanto riguarda il vivo delle problematiche in capo al Ministero della salute. Infatti, ogni decisione sembra far capo non tanto ai direttori generali, quanto al Capo di Gabinetto della Ministra, che si è espresso più volte, prima per la condizione della gravidanza della Ministra e poi anche in altre occasioni. Mi riferisco, ad esempio, all'increscioso episodio della decisione delle sanzioni ai medici nelle prescrizioni, che poi la stessa Ministra ha provveduto, in qualche modo, a rettificare. Mi fa specie che si richiami l'utilità di questi profili, che erano così specifici, mentre in realtà sono stati poco utilizzati e che quella figura che doveva essere di terzietà, un controllore di atti, sia diventata il decisore degli atti più cogenti. Mi aspettavo che in mancanza della Ministra fosse il direttore generale o il segretario generale a rispondere, facendo le veci della Ministra, cosa che non è stata. Tutto sommato, quindi, le perplessità rimangono. Un'altra contraddizione sta nel cercare, da una parte, di giustificare un profilo e delle motivazioni invocando la trasparenza - ma non si può parlare di trasparenza quando si parla dieci giorni di pubblicazione in una mail interna, perché si può anche dire di essere trasparenti, ma se si è nascosti, si è poco visibili - e, dall'altra, di sottolineare il ruolo fiduciario. Se la mettiamo sul piano del ruolo fiduciario, quello basta e avanza e a questo punto le dico che, come segretario della Commissione igiene e sanità e come parlamentare, l'atto di fiducia lo faccio verso di lei, sperando che certi incarichi vengano dati a chi oltre ad adottare atti e altre disposizioni ha anche quella propensione all'ascolto che porta a misure concrete e di buon senso.
2015-10-27	LN	TosatoPaolo	Siccome la legge di stabilità del 2015 prevedeva che questa clausola non venisse adottata, e quindi l'aumento dell'accisa del carburante potesse essere evitata attraverso lo split payment e il reverse charge, e siccome la Commissione europea ha dichiarato che il reverse charge non si può applicare, il Governo ha deciso di utilizzare come copertura un maggiore utilizzo della voluntary disclosure. Questa è la sintesi assurda di questo provvedimento e della condotta alquanto folle di questo Governo nel costruire i bilanci dello Stato. È evidente poi che l'allungamento dei termini della voluntary disclosure, che è il perno di questo provvedimento e che nelle previsioni del Governo dovrebbe consentire una copertura adeguata, è assolutamente aleatorio, perché noi non sappiamo, ad oggi, effettivamente quanto entrerà in termini di cassa entro quest'anno dall'applicazione di questa norma. Ci sono delle previsioni fatte dall'Agenzia delle entrate basate sostanzialmente su un campione di una parte delle domande fin qui presentate. Attraverso questa analisi si prevede che le entrate entro fine anno saranno esattamente la cifra sufficiente per coprire la clausola di salvaguardia. È evidente quindi che si tratta di una previsione assolutamente costruita sul nulla e che rinvierà per il momento l'applicazione dell'aumento delle accise solo fino al 1° gennaio 2016, cioè fra poco più di due mesi, ma che dovrà poi trovare una nuova copertura. Io credo che le finanziarie portate avanti negli ultimi anni dal Partito Democratico con clausole di salvaguardia che prevedono l'aumento delle accise sulla benzina, l'aumento dell'IVA fino al 25 per cento, l'aumento dell'IRAP e dell'IRES, sono state costruite su fondamenta assolutamente inadeguate e di cui prima o poi si dovrà pagarne il conto. Arriverà il momento in cui un Governo, qualsiasi Governo, per una congiuntura grave dei conti pubblici, verrà qui e dirà al Parlamento che non è in grado di evitare questi aumenti. Noi ci aspettavamo dal Governo e dal Partito Democratico, che ha introdotto nei bilanci dello Stato queste mine vaganti, che finalmente venissero neutralizzati questi pericoli per le tasche dei contribuenti, e invece vediamo continui rinvii, scelte fantasiose nel tentativo di evitarle con coperture che, come dicevo, sono assolutamente inadeguate. Io chiedo al Sottosegretario come possa pensare che, allungando i termini della voluntary disclosure, che non è altro che la regolarizzazione dei capitali detenuti all'estero, portandoli al 30 novembre e prevedendo che la documentazione possa essere presentata entro il 30 dicembre, il frutto dell'applicazione di questa norma possa essere costituito da entrate effettive nella cassa dello Stato entro la fine dell'anno. È evidente poi, visto che la norma prevede anche la rateizzazione di questo tipo di pagamenti, che le entrate effettive avverranno non entro il 2015, ma anche nel corso del 2016, e si creerà quindi uno sbilancio e una copertura assolutamente inadeguata di questa norma. Signora Presidente, noi non condividiamo questo atteggiamento del Governo, che è assolutamente irresponsabile. Esso costruisce bilanci e leggi di stabilità fondati su due pilastri: da una parte, il taglio indiscriminato alle risorse degli enti locali, gravando sui cittadini, che nella maggior parte dei casi si vedono poi aumentare le tasse o vengono penalizzati da servizi pubblici essenziali sempre più carenti, prima tra tutti la sanità; dall'altra, l'indebitamento, l'aumento del debito pubblico, ed il rinvio dell'applicazione delle norme che prevedono l'aumento della pressione fiscale (invece di percorrere la riduzione della spesa pubblica dell'apparato statale, che non avete voluto aggredire). Al di là delle chiacchiere, delle promesse e dell'ottimismo del Presidente del Consiglio è evidente che i conti dello Stato, grazie a queste manovre, fanno acqua da tutte le parti mettendo a rischio il futuro del nostro Paese.
2015-11-04	PD	CaleoMassimo	Per quanto riguarda la prevenzione del rischio idrogeologico, con questo disegno di legge andiamo a modificare la disciplina dei distretti idrografici attraverso una loro riduzione e riorganizzazione. Nella nuova governance abbiamo previsto che l'ISPRA svolga un ruolo di supporto e che le associazioni agricole e l'Autorità nazionale delle bonifiche (ANBI) siano coinvolte in maniera consultiva, salvaguardando anche i dipendenti delle autorità esistenti che potranno essere trasferiti presso le Regioni. Si disciplinano i contratti di fiume, che entrano a far parte del codice dell'ambiente, i quali concorreranno alla definizione e all'attuazione degli strumenti di pianificazione del distretto idrografico. Sempre in Senato abbiamo previsto l'obbligatorietà della predisposizione del piano di gestione dei sedimenti fluviali, nonché l'istituzione di un fondo dedicato per la progettazione degli interventi di mitigazione dal rischio idrogeologico. Inoltre, abbiamo stanziato risorse finanziarie (10 milioni di euro per l'anno 2015), un fondo a rotazione rifinanziabile, per la rimozione o la demolizione, da parte dei Comuni, di opere ed immobili realizzati nelle aree del Paese esposte a rischio idrogeologico, in assenza (o in totale difformità) del permesso di costruire; e modificato la legge in materia edilizia affinché in ogni pratica si faccia riferimento alla normativa di tutela dell'assetto idrogeologico. È stato reintrodotto il minimo quantitativo vitale per garantire il diritto universale all'acqua anche agli utenti morosi e istituito un Fondo di garanzia per gli interventi di potenziamento delle infrastrutture idriche in tutto il territorio nazionale. Un altro punto molto qualificante è sicuramente l'introduzione, nell'ambito della valutazione di impatto ambientale, dello svolgimento di una valutazione di impatto sanitario, in conformità a linee guida definite dall'Istituto superiore di sanità, per i progetti riguardanti le raffinerie, i terminali di rigassificazione; e le centrali termiche. Sul tema rifiuti: coinvolgendo gli enti locali viene penalizzato il conferimento in discarica, incentivata la raccolta differenziata e promossa la riduzione dei rifiuti non riciclati. Abbiamo previsto una serie di misure che, da un lato, vanno a penalizzare lo smaltimento in impianti di incenerimento senza recupero di energia e contrastano la vendita dei rifiuti di rame e altri metalli a tutela degli smaltitori autorizzati; dall'altro, semplificano le procedure per i rifiuti provenienti dalla pulizia delle reti fognarie e regolamentano anche quello della gestione dei rifiuti raccolti durante l'attività di pesca. Credo si possa definire un grande atto di civiltà l'istituzione del divieto di gettare, in strada, mozziconi di sigaretta, gomme da masticare anche per altri piccoli rifiuti, come fazzoletti e scontrini. Molto importante lo stanziamento di 15 milioni di euro per la promozione dell'economia circolare.
2015-11-04	PD	FaveroNicoletta	(ore 18,30) ( Segue FAVERO). C'è poi l'aumento di risorse in favore del MIBACT, il cui bilancio sale dell'8 per cento nel 2016 e del 10 per cento nel 2017. Ci sono infine nuove risorse per i musei, gli archivi e le biblioteche. Il tutto per un pacchetto di 200 milioni. In questo quadro si inserisce questo intervento, che prevede nuove regole che serviranno per tutelare il peso strategico del turismo e per evitare altre brutte figure al nostro Paese. Come sottolineato, infatti, i beni culturali rappresentano l'anima dell'immagine italiana nel mondo ed hanno una cospicua valenza economica. Includere il patrimonio culturale ed artistico del nostro Paese tra i comparti nei quali l'astensione dal lavoro è sottoposta a procedure di informazione preventiva e a modalità di attuazione particolari non significa assolutamente negare il fondamentale diritto di sciopero, ma sottolinea la volontà di regolarne l'esercizio, come già avviene per centinaia di migliaia di lavoratori (nella scuola, nella sanità) che sono occupati in servizi essenziali, per garantire diritti altrettanto fondamentali dei cittadini. Si tratta quindi di un decreto-legge di civiltà - come definito dal ministro Franceschini - che va contro chi, abusando di alcune prerogative, ha creato un danno al nostro Paese, anche di fronte all'opinione pubblica sia italiana che mondiale. Per questo è necessaria l'approvazione con estrema urgenza del provvedimento. Vedete, molti pensano che il futuro del nostro Paese sia in una sintesi virtuosa tra imprese e cultura; e noi Italiani le abbiamo entrambe. Siamo diversi dai tedeschi e in questo siamo diversi anche dai francesi. Abbiamo un'inclinazione alla sintesi tra l'umanesimo e la scienza, visioni letterarie ed artistiche; sappiamo coniugare la tecnologia con la cultura del progetto, del saper fare, del prodotto. Le radici sono antiche ed affondano nel Rinascimento. Mi viene in mente un nome tra tutti: Leonardo. Poi penso all'oggi, penso ai nostri territori, penso al mio biellese, alle eccellenze, penso ai giovani, ai maestri, che nel mio territorio si chiamano appunto maestri: maestro Pistoletto, maestro Nespolo, maestro Zorio. Potrei aggiungere anche maestro Cerruti, nella moda. Penso alla trasmissione del nostro sapere attraverso la scuola, quindi al connubio tra l'arte, la cultura, il patrimonio artistico, i nostri giovani, la scuola, la trasmissione nella scuola. Penso al CERN, al Politecnico di Torino e di Milano, all'università di Pollenzo (l'università del gusto). Vorrei infine ricordare e citare, tra i tanti biellesi che mi vengono in mente, anche uno che ha calcato questo Senato, il ministro Quintino Sella, più volte Ministro delle finanze, che aveva capito già nel 1860 il valore della biblioteca pubblica, fruibile per tutti. La fruibilità è stata citata spesso in Commissione, dicendo che si trattava di una parola che non stava bene in questo provvedimento. Invece per me il patrimonio culturale, ad esempio un museo, va fruito in tutte le ore del giorno. C'è qualcuno in Commissione che aveva anche suggerito di aumentare le ore di apertura. Sappiamo del grande successo che hanno avuto le notti nei musei, la fruizione notturna di questo patrimonio; dobbiamo arrivare ad offrire a tutti questa possibilità, soprattutto a coloro che hanno meno opportunità nella propria vita di entrare in una biblioteca, in un teatro o in un museo. Dobbiamo creare questa sinergia, in modo che ci sia la massima fruibilità. Sono certa, come dice ne «L'idiota» di Dostoevskij il principe Myškin, che la bellezza salverà il mondo. Io aggiungo una cosa: la bellezza e la cultura certamente lo rendono un luogo più piacevole per vivere.
2015-11-04	PD	MartiniClaudio	In merito alla seconda questione, noi dobbiamo ragionare sul tema dei diritti in generale, dei diritti sindacali e dei diritti sociali, cercando progressivamente di far evolvere il nostro pensiero e di non affrontare sempre in modo un po' statico e immobile la questione. Penso che abbiamo di fronte una rappresentazione plastica, che esiste in questo come in altri campi; è stato citato il campo della sanità e quello dei grandi servizi collettivi (trasporti, eccetera). In questi campi dobbiamo lavorare sempre per cercare di contemperare, di unire e di mettere insieme le aspirazioni, i diritti, le possibilità di espressione e di partecipazione sociale dei diversi componenti. Non voglio fare riferimento ai singoli casi; buona parte degli interventi si è dilungata nella ricostruzione precisa, cercando di capire se in quell'ora c'era stata o meno una comunicazione. Ma ciò non mi sembra all'altezza della discussione che dobbiamo fare.
2015-11-05	PD	MarcucciAndrea	Signor Presidente, onorevoli colleghi, l'Italia è il Paese che detiene il numero maggiore di siti inseriti nella lista dell'UNESCO; l'abbiamo sentito più volte. L'Italia è il Paese in cui ogni luogo ha almeno un bene culturale che meriti una visita. L'Italia è il Paese che negli ultimi due anni ha registrato una crescita imponente dei flussi turistici internazionali ed è il Paese dove si viene a cercare l'arte, la cultura, la musica, il paesaggio e il buon cibo. «Ho sete di musica» scriveva Stendhal, per descrivere il suo tour tra Roma, Napoli e Firenze; in realtà aveva sete d'Italia e delle sue bellezze. Proprio in virtù di ciò che l'Italia è e rappresenta, considerare i beni culturali come servizi pubblici essenziali è un passo avanti naturale e quasi obbligato, anzi, direi che ci arriviamo, ahimè, in ritardo. Il decreto-legge che stiamo per approvare in via definitiva non contiene nessun attacco ai lavoratori. D'altra parte chi conosce quel Ministero, il Ministero dei beni e delle attività culturali e del turismo e le sue strutture periferiche, da sempre riscontra grande professionalità sia tra i dipendenti che tra i dirigenti. A loro il nostro Paese deve molto. Si tratta di operatori che hanno garantito, per quanto è stato possibile, la tutela a la valorizzazione del nostro immenso patrimonio, sopportando carenze di personale e condizioni di oggettiva difficoltà che si sono protratte per tanti, troppi anni. L'obiettivo che si propone il Governo è quello di tenere insieme i diritti dei lavoratori della cultura con quello di milioni di turisti che vengono in Italia per soddisfare quella sete di cui ci parlava Stendhal e con quello di tantissimi concittadini che chiedono di fruire del nostro patrimonio culturale con serenità, magari semplicemente per accrescere il loro senso civico. D'altra parte, lo status di servizio pubblico essenziale non prevede una riduzione dei diritti per i lavori della sanità, della scuola e dei trasporti e neanche della cultura. Quindi non è un passo indietro ma una conquista di civiltà come giustamente è stata definita dal ministro Franceschini. Una conquista di civiltà in linea con i provvedimenti di questo Governo che sulla cultura ha avviato una grande trasformazione. Basti pensare all'autonomia dei 20 grandi musei italiani, alla politica delle aperture domenicali gratuite ed ancora agli straordinari investimenti previsti nella legge di stabilità che stiamo discutendo ora al Senato: fondi aggiuntivi per 150 milioni di euro per il 2016 e 170 milioni di euro per il 2017. La legge di stabilità prevede un concorso straordinario per l'assunzione di 500 nuovi funzionari dei beni culturali, a dimostrazione dell'attenzione alla necessità di dare maggiore consistenza e professionalità agli organici. Per il Governo la cultura è la cartina di tornasole del cambiamento in netta discontinuità con il passato, anche quello recente. La cultura è tornata ad essere al centro della politica di Governo, una priorità essenziale, importante e strategica. Questo è un provvedimento breve, quanto mai urgente; un provvedimento importante che, partendo dalla nostra storia e dalla nostra cultura, ci indica la via che dobbiamo seguire nell'interesse della nostra comunità, nell'interesse dell'Italia, nell'interesse di chi nel mondo ci ammira e desidera vivere con noi il nostro patrimonio. In sintesi, questo è un piccolo importante provvedimento giusto, giusto anche per il mondo del lavoro e bene ha fatto il senatore Ichino a ricordare le parole di Di Vittorio pronunciate nell'Assemblea costituente. Per queste ragioni il Partito Democratico voterà a favore della conversione in legge del decreto-legge in esame.
2015-11-17	FI	RomaniPaolo	ROMANI Paolo (FI-PdL XVII). Signor Presidente, nella Conferenza dei Capogruppo abbiamo avuto già occasione di ribadire il concetto che, a fronte di una totale disponibilità dei Gruppi di opposizione - compreso il nostro ovviamente - il lavoro si sia svolto in maniera assolutamente virtuosa, senza nessun ostruzionismo e senza nessuno perdita di tempo, perché immaginavamo che dal Governo potessero arrivare risposte. I relatori, in un primo momento - chiedo conferma al Capogruppo, senatore Mandelli - avevano dichiarato disponibilità a interloquire anche con le opposizioni su una legge fondamentale dello Stato, ossia la legge di stabilità, e invece il risultato di questi giorni virtuosi di collaborazione e di disponibilità da parte del nostro Gruppo e dell'opposizione è stato uguale allo zero. L'ironia della sorte, ma anche delle cronache parlamentari, è che ci troviamo a fare queste discussioni immediatamente dopo la discussione sull'informativa dei ministri Gentiloni e Alfano sull'emergenza sicurezza, che era esattamente - guarda caso - uno dei temi della legge di stabilità. Ebbene, la risposta che ci è pervenuta è stata di guadagnare un giorno in Commissione, perché forse così si consente alla maggioranza di arrivare con il relatore in Aula, con risposte uguali allo zero per quanto riguarda sanità, Sud e sicurezza. Siamo quindi totalmente indisponibili e non d'accordo su questo calendario e chiediamo che il Senato per almeno una volta sia messo nelle condizioni di partecipare in maniera fattiva a una legge di stabilità, ricevendo le risposte che chiediamo al Governo. Faccio solo un esempio, in Francia l' état d'urgence dura dodici giorni; alla scadenza dei dodici giorni Hollande è costretto a fare una legge costituzionale per prolungare di altri tre mesi l' état d'urgence, ossia lo stato di emergenza. Ebbene, noi non riusciamo in qualche giorno a dare una risposta sulla sicurezza e sugli investimenti nel Sud d'Italia? Trovo che questo atteggiamento di totale non disponibilità non corrisponda a un atteggiamento virtuoso nei confronti dei partiti di opposizione, come è confermato anche dalla maggioranza, hanno partecipato all'esame della legge di stabilità. Arrivo quindi alla proposta di prolungare il tempo della Commissione per l'esame della legge di stabilità fino a metà della prossima settimana per consentire - vediamo se ci riesce il Governo - di dare quelle risposte che chiediamo sugli investimenti e soprattutto in materia di sicurezza. Abbiamo bisogno di capire se l'emergenza che nasce dagli efferati attentati di Parigi abbia un riflesso sulla legge di stabilità, sui fondi a disposizione delle forze di sicurezza e sui fondi messi a disposizione delle forze di difesa del nostro Paese, in nome di quella collaborazione europea che è stata evocata nella discussione che abbiamo svolto poco tempo fa. Mi pare che questo sia il minimo che un partito di opposizione, serio e responsabile come il nostro, possa richiedere in questa occasione.
2015-11-19	LN	StefaniErika	Il disegno di legge di stabilità si fonda anche su un inganno nei confronti dei nostri concittadini. Si pensa che chissà quali rimedi positivi e benefici (penso alla TASI) possano derivare dal disegno di legge di stabilità, mentre forse non si comprende che i fondi vengono reperiti andando ad attingere al comparto della sanità delle nostre Regioni, così creando dei problemi, delle impasse e dei blocchi su un sistema, come quello della sanità, che eroga un servizio essenziale. Vogliamo forse portare l'Italia ad avere una sanità di tipo esclusivamente privato? Basta dirlo, visto che si continua e si persevera andando avanti con inusitati tagli, che, come hanno ricordato anche i colleghi della Lega Nord che mi hanno preceduto, vanno ad incidere fondamentalmente su Comuni e Regioni, senza rendersi conto che si danneggiano così non sono i singoli Comuni e Regioni, ma tutti i cittadini di quei Comuni e di quelle Regioni. Quindi, alla fine, con questo disegno di legge di stabilità non si sta facendo nulla sui temi del lavoro, delle pensioni e della sicurezza. Colgo l'occasione per spendere delle parole anche sulla situazione in cui versa il Ministero della giustizia, visto che sono membro della Commissione giustizia del Senato. Si sta parlando di tagli ulteriori agli stanziamenti a favore del Ministero della giustizia, così togliendo risorse ad un settore fondamentale ed incidendo sul sistema della giustizia che - diciamoci la verità - è già compromesso. Stiamo facendo qualcosa di gravissimo nel tagliare ancora le risorse destinate ad un settore dove si parla ancora di arretrati, di processi lunghissimi e di diniego di giustizia. Se non si investe sulla giustizia, non si investe sulla legalità. Continuate a perseverare con delle tendenze che conducono l'Italia verso situazioni veramente drammatiche e sicuramente pericolose. Desidero parlare anche del comparto della sicurezza. A tacere di tutte le risorse che sarebbero assolutamente necessarie alle forze di polizia, in termini di uomini e mezzi, per difendere il nostro territorio, ci troviamo di fronte alla negazione di un diritto, quale quello al rinnovo dei contratti di lavoro delle forze di polizia. Sono state infatti erogate delle misere elemosine dell'ordine di qualche euro che non servono assolutamente a ricompensare per il lavoro che stanno facendo tutti quegli agenti e carabinieri che lavorano sulla strada, con i turni di notte, per 1.500 euro al mese e rischiando anche di perdere la vita. Colgo l'occasione di questo mio intervento per ricordare un grandissimo inganno che viene fatto nei confronti della Regione da cui provengo, il Veneto. Per l'ennesima volta, il Veneto è stato dimenticato. Spero che qualcuno ricordi i fatti avvenuti nel luglio scorso, quando una tromba d'aria, che aveva tutte le caratteristiche di un tornado, ha provocato devastazione e danni ingenti nei Comuni di Dolo, Mira e Pianiga. Nel disegno di legge di stabilità in esame è prevista soltanto una forma di agevolazione ai finanziamenti. Ma assegnare agevolazioni sui finanziamenti significa che comunque il privato deve chiedere un finanziamento e se lo deve pagare. L'emendamento che abbiamo proposto come Gruppo della Lega Nord è volto a ottenere quei 100 milioni di euro che chiedevamo per poter ricostruire queste zone e dare anche un riconoscimento a un popolo che ha versato tanto allo Stato, in termini di imposte, di lavoro e di traino di uno Stato intero. Il risultato sono solo delle miserie, come quei 2 milioni di euro dati solo ed esclusivamente per affrontare una situazione d'emergenza; ma, alla fine, ad agire è stata solo la Regione. Ora ci troviamo a dover tornare a parlare a quei cittadini che hanno visto scoperchiato il tetto, danneggiata la propria casa, danneggiate le proprie autovetture e a dire loro che, ci dispiace, ci dobbiamo arrangiare, come abbiamo sempre fatto noi veneti: rimboccarci le maniche e continuare a lavorare. Torniamo a dire che questa è una legge di stabilità che denota ancora la totale incompetenza da parte del Governo e della maggioranza a condurre avanti questa Italia, in un periodo in cui è veramente fragile. Come abbiamo visto, purtroppo, negli ultimi giorni, siamo in un mondo particolarmente fragile e dove deve essere dimostrata la forza di un Governo, la forza di avere una visione, una programmazione, di pensare quale sia il nostro futuro e non di fare leggine che alla fine sono soltanto dei tappabuchi.
2015-11-19	LN	TosatoPaolo	Questa sembra una qualsiasi delle manovre che si sono susseguite in questi anni, soprattutto negli ultimi quattro anni in cui sta governando il Partito Democratico, e che sono basate soprattutto sulla spesa di risorse che non ci sono: l'anno scorso la manovra ha utilizzato dieci miliardi in deficit, che evidentemente si sono tradotti in un aumento del debito pubblico, e anche quest'anno si utilizza questo strumento per un valore quasi raddoppiato (17 miliardi). Si spendono risorse che il Paese non ha senza incidere una volta in modo efficace ed equo sulla riduzione della spesa pubblica, sulla diminuzione dei costi dell'apparato statale. In questi due anni il governo Renzi si è fatto bello agli occhi degli italiani riducendo esclusivamente i trasferimenti di risorse a enti locali, Comuni, Province e Regioni per quei servizi essenziali rivolti non agli amministratori; egli non ha fatto un torto a Presidenti di Regione e a sindaci, ma a tutti quei cittadini che hanno diritto a servizi adeguati e in particolare a una sanità all'altezza del nostro Paese. Anche nel disegno di legge di stabilità in esame si va sempre nella stessa direzione: in questo caso tagli esclusivamente alle Regioni, alla possibilità dei cittadini di avere una sanità all'altezza, adeguata alle reali necessità, e non si colpisce il vero problema che si è creato negli ultimi 50 anni, cioè quello di una spesa crescente, di un utilizzo della ricchezza prodotta dagli italiani per creare un grande apparato statale che ha divorato fiumi di risorse, senza che effettivamente risulterebbero produttive e utili al nostro territorio e alle nostre popolazioni. La dimostrazione che questo è vero è dettata da un fatto molto semplice: i responsabili alla spending review individuati dal governo Renzi si sono dimessi. Questa evidenza dimostra che Renzi non vuole ridurre le spese effettivamente inutili, quelle che non sarebbe popolare diminuire, ma che finalmente darebbero veramente una risposta efficace a questa necessità reale ed evidente, che si tende esclusivamente a spostare nel tempo. Poi c'è un grande inganno legato alle clausole di salvaguardia: è vero, per il 2016 sono stati disinnescati i rischi di aumento delle accise delle benzine e dell'IVA, manovre necessarie per le scelte dei Governi precedenti del PD, che hanno introdotto questa spada di Damocle sulla testa degli italiani. I rischi dell'introduzione di queste norme sono stati quindi esclusivamente rinviati al 2017, e non sono stati azzerati, perché rimangono realistici qualora ci ritrovassimo in una situazione di difficoltà e di crisi in una congiuntura diversa da quella attuale che vede tutti gli indicatori favorevoli: come sappiamo tutti, il costo del denaro, il costo del petrolio, lo spread basso che quindi non incide eccessivamente sulle cifre legate agli interessi sul debito pubblico. Ma questa non è la soluzione, bensì una situazione congiunturale positiva che andava sfruttata sicuramente meglio rispetto a quello che sta facendo il Governo. Inoltre, ci sono quattro punti che non sono stati minimamente toccati. Lavoro: non è vero che c'è una ripresa effettiva dell'occupazione; c'è una trasformazione di contratti da precari a tempo indeterminato, legata esclusivamente a incentivi che coloro che danno lavoro possono utilizzare per poter invertire questo meccanismo e questa priorità nell'assunzione dei propri dipendenti. Non c'è aumento dell'occupazione. Non si è affrontato il tema delle pensioni. C'è stato un dibattito, ma nessuna risposta da parte del Governo. È evidente a tutti l'ingiustizia della legge Fornero e gli effetti negativi che ha sulla vita di tante persone, in particolare sulla vita degli esodati. Per quanto riguarda poi l'opzione donna, si è annunciato qualcosa, ma poi non si è realizzato fino in fondo ciò che era necessario. Anche questa è un'ingiustizia non affrontata da questo disegno di legge di stabilità. Lo stesso vale per la sicurezza, e non solo quella rivolta alla contingenza attuale, ossia a una situazione in cui c'è il terrorismo internazionale che sta colpendo l'Europa e colpisce Parigi; l'Italia non può ignorare - ma Renzi lo sta facendo - che domani potrebbe colpire Roma, l'Italia e i nostri cittadini. La sensazione che abbiamo è che Renzi abbia messo la testa sotto la sabbia e stia cercando di ignorare quello che è accaduto facendo finta che questo non possa accadere anche in Italia. La sicurezza idrogeologica del Paese: le risposte sono assolutamente inadeguate; non si possono spalmare gli investimenti su più anni e sperare che il tempo non porti altri disastri, altri lutti, nel corso dell'anno prossimo. Queste erano le questioni sulle quali volevamo ascoltare delle risposte. In tema di sicurezza, che riguarda non solo il terrorismo ma anche l'insicurezza che vivono i nostri cittadini spesso aggrediti nelle proprie abitazioni e oggetto di forte violenza, non ci sono investimenti. I presidi stanno diminuendo sul territorio e non c'è controllo adeguato durante la notte: non ci sono le risorse e non c'è una politica, a riguardo. Il Governo cosa ha fatto? Ha chiesto all'Europa flessibilità esclusivamente per affrontare l'emergenza migratoria, cioè la politica dell'invasione e dell'accoglienza indiscriminata di tutti i clandestini che arrivano via mare. Su questo si è battuto Renzi e non, come ha fatto Hollande, sulla necessità di avere risorse da stanziare per difendere il nostro territorio e i nostri cittadini: è una visione totalmente diversa dalla nostra. Il nostro è quindi un Paese quindi che non può avere la certezza di avere lavoro, pensioni adeguate, sicurezza nelle proprie case rispetto alla criminalità e al terrorismo, e che non può nemmeno avere la sicurezza di vivere in territori dove eventi climatici straordinari non mettano in discussione la propria incolumità. Questo non è il Paese in cui ci riconosciamo; queste non sono le priorità contenute nel disegno di legge di stabilità: tali priorità non dovevano essere ignorate, mentre questo Governo le ha totalmente disattese. Noi avremmo proposto soluzioni alternative. L'Italia in cui stiamo vivendo è governata da un Presidente del Consiglio che ha perso contatto con la realtà e che non sta dando le risposte necessarie alla sicurezza della nostra gente.
2015-11-19	M5S	TavernaPaola	Era particolarmente interessante capire qual era la ratio sottostante la decisione con cui si tagliavano le somme da erogare alle strutture pubbliche scolastiche e ospedaliere che nelle mense provvedono alla somministrazione di pasti senza glutine. In questo modo non perseguiamo un filo logico negli interventi del Governo sui tagli, che vengono fatti esclusivamente per finanziare marchette elettorali tipo quella della tassa sulla prima casa per cui il Premier, pur di portarla a compimento, non ha guardato minimamente cosa andava a tagliare. Abbiamo visto che il settore più colpito è stato quello della sanità: in questa legge di stabilità ha visto un taglio di quattro miliardi. Mi chiedo se sia proprio indispensabile tagliare ulteriormente un servizio che dovrebbe essere dovuto dallo Stato per garantire salute almeno all'interno degli ospedali e delle mense scolastiche.
2015-11-19	PD	BiancoAmedeo	In primo luogo, il tema del finanziamento pubblico che la legge di stabilità al nostro esame attribuisce al Servizio sanitario nazionale può essere letta in tanti modi, in valore assoluto, comparato con gli anni precedenti, in percentuale sul PIL, in percentuale sulla spesa e in benchmark con i Paesi europei. Ma il problema vero è domandarsi se sia idoneo o meno a sostenere un servizio che noi vogliamo sia universalistico, senza ulteriore aggettivazione, equo e solidale. Rapporti di agenzie terze, nazionali e internazionali, ultima quella dell'OCSE, ci dicono che al netto di iperboliche e forse non sufficientemente validate stime di sprechi, inappropriatezze e comportamenti difensivi che, intendiamoci, ci sono ma, molto verosimilmente, non nei termini in cui vengono riportate, il nostro Servizio sanitario nazionale ha retto, certo ha retto evidenziando scricchiolii e crepe nell'accesso ai servizi, allargando alcune disuguaglianze storiche del nostro Paese, ma ha retto e ha retto a cure dimagranti che non sono state da poco in questi anni. Questo significa che il Servizio sanitario nazionale, come si direbbe in gergo calcistico, ha i fondamentali buoni e robusti. Proteggere quei fondamentali vuol dire garantire un futuro ai valori di universalismo ed equità che stanno dentro tantissimi diritti, costituzionalmente protetti, della persona sana e della persona malata. Quindi ben vengano, per carità, i piani di rientro per le aziende in deficit e ben vengano le valutazioni sulla valutazione quantitativa dei livelli essenziali di assistenza (LEA), i vecchi e i nuovi (finalmente i nuovi LEA, dopo quindici anni). Insomma, meno male che è stata corretta una svista nel testo, che escludeva la valutazione dei nuovi LEA da parte delle Commissioni parlamentari. Ben vengano le centrali uniche di acquisto, anche delle categorie merceologiche specifiche sanitarie. Però sia ben chiara una cosa: ogni centesimo (non solo ogni euro) recuperato in questo modo in sanità deve restare in sanità per i bisogni della sanità pubblica. Esprimo qualche preoccupazione, invece, su un altro approccio, che riguarda la costituzione delle aziende sanitarie uniche. Lo dico perché questo avviene al netto di una seria riflessione sull'aziendalizzazione, sul significato e sullo sviluppo che questo ha avuto in tanti anni nel nostro Servizio sanitario nazionale. Sono preoccupato anche per il possibile accorpamento delle aziende universitarie ospedaliere, non per pregiudizi ideologici, ma perché si incrociano due ordinamenti profondamente diversi; e permettetemi di dire, per uno che ha vissuto a lungo nel settore, orgogliosamente differenti. Mi riferisco al decreto legislativo n. 517 del 1999, che è la matrice di riferimento per le convenzioni tra università ed ospedali, e al decreto legislativo n. 502 del 1992, e successive integrazioni, che regola le aziende ospedaliere. Bisognerebbe curare di più la matrice e l'intermediazione tra due stati giuridici profondamente diversi, perché altrimenti questo crea delle aree di confusione e di possibili conflitti e certamente genera un po' di disordine nel sistema. La mia ultima considerazione - e concludo - riguarda la questione del personale. Credo che la questione del personale non sia soltanto, come certamente lo è, quella di mettere poste economiche per corrispondere al rinnovo dei contratti lungamente sospesi e quella di dare respiro quanto meno al turnover nelle situazioni più delicate, laddove l'applicazione della direttiva europea non consentirà più l'uso e aggiungo l'abuso dei turni, degli straordinari, del salto dei riposi e così via. È un problema più di fondo ed è anche un problema di approccio culturale. Non possiamo continuare a guardare al personale, a questo incredibile universo di professionisti, di uomini e donne di alta competenza e di alta responsabilità, come ad una voce di costo del sistema; non possiamo più leggerlo così. Queste persone sono le risorse del Servizio sanitario nazionale, sono le risorse del nostro Paese. Allora ogni necessario processo di innovazione (tutte le innovazioni, comprese quelle dei modelli assistenziali, organizzativi e gestionali) deve saperli reclutare al proprio interno. Cambiare verso è sempre difficile. Cambiare verso in sanità è difficilissimo; senza o contro i professionisti, cambiare verso in sanità ritengo che sia impossibile.
2015-11-19	PD	BiancoAmedeo	Io offro al dibattito dell'Aula le considerazioni più rilevanti che sono emerse nella riflessione della 12ᵃ Commissione sul tema sanità che sappiamo essere uno di quei temi che troverà ulteriori soluzioni e ulteriori valutazioni nel corso della seconda lettura del disegno di legge alla Camera. Lo farò velocemente e rapidamente, come potrò.
2015-11-19	PD	DeBiasiEmiliaGrazia	Signor Presidente, certo non è un'operazione semplice quella tentata dalla legge di stabilità, che cerca allo stesso tempo di promuovere la crescita, di effettuare una modulazione fiscale e di mantenere la quantità e la qualità del welfare nel nostro Paese. Non è un'impresa semplice, ma è un'impresa che io condivido. Naturalmente tale impresa si espone ad una serie di criticità, ma ci offre anche una serie di opportunità. Nel lavoro fatto dalla Commissione bilancio, che voglio ringraziare, ringraziando innanzitutto il Presidente e le relatrici per la competenza e la serenità con cui abbiamo cercato di affrontare insieme i nodi difficili, certamente abbiamo raggiunto alcuni elementi molto importanti nel campo del welfare, in parte già contenuti nel provvedimento ed in parte implementati dal lavoro dei nostri colleghi. In particolare, voglio ricordare le misure che riguardano la ricerca, ad esempio l'investimento sulla ricerca genomica in Italia, che è molto importante. Voglio ricordare anche la riconferma dei fondi per la povertà; si tratta di elementi di straordinaria importanza. Voglio ricordare inoltre ciò che abbiamo cercato di fare come Commissione sanità e come persone che a vario titolo, in maggioranza, ma talvolta anche in opposizione, hanno cercato di intervenire su un dato strutturale. La scelta che abbiamo fatto è stata quella di intervenire su elementi di struttura del Servizio sanitario nazionale. Certamente il miliardo in più dato quest'anno non era quello atteso ma, detto questo, si tratta dunque di un miliardo in più. Il tema che quindi si pone oggi è quello di come innovare in modo strutturale e in modo da mantenere un livello di universalismo, pur in presenza dell'innovazione. Devo dire con soddisfazione che un punto importante è stato raggiunto, con un grande lavoro di squadra; mi riferisco al fondo per i farmaci innovativi. Siamo riusciti in un'operazione che ritengo di grande portata, la cui misurazione oggi non è ancora possibile, ma che in prospettiva darà frutti molto importanti. Svincolare il fondo per i farmaci innovativi, che abbiamo deciso con la legge di stabilità dell'anno scorso, dai tetti della farmaceutica e segnatamente della farmaceutica territoriale consentirà di liberare risorse e già quest'anno di riconfermare per il 2016 i 500 milioni. In prospettiva, esso consentirà di liberare nuove risorse, che spero saranno inserite anche alla Camera, in virtù di alcune clausole che abbiamo inserito in un nostro emendamento, raccolto dalle relatrici, che riguarda la programmazione, quindi la possibilità non di dare soldi pur che sia sui farmaci innovativi, ma di legare questa spesa ad un vero e proprio investimento di carattere programmatorio. Vi è poi un secondo punto che tocca una criticità molto importante e su questo devo dire che c'è una valutazione abbastanza sconcertante. Abbiamo sottoscritto, e la Commissione ha approvato credo all'unanimità, la richiesta di far ritornare i livelli essenziali di assistenza anche nella competenza del Parlamento. Ora, non riusciamo a sapere né a capire chi abbia potuto pensare, fra gli estensori della legge di stabilità, di privare il Parlamento di un parere sui livelli essenziali di assistenza del Servizio sanitario nazionale. Credo sia stato qualcosa di più di quel che ha detto il mio collega Bianco, cioè di una svista. Credo sia un tema politico quello del ruolo del Parlamento, che noi siamo riusciti, per fortuna, a riaffermare. Ma - e vengo rapidamente alle conclusioni perché il tempo scorre - rimangono altre criticità. Ci è stato detto che tutto verrà affrontato nuovamente alla Camera in seconda lettura. Ne sono consapevole ed è normale che sia così, ma vorrei sapere - e risposte non ne ho avute - per quale motivo non è stata affrontata in modo positivo una serie di elementi strutturali che avrebbero aiutato poi il lavoro di definizione delle risorse. Penso ad esempio, all'accorpamento delle ASL ospedaliere universitarie con le aziende sanitarie locali, al pareggio di bilancio per almeno due anni da parte delle università, obbligatorio secondo noi, altrimenti, com'è noto, si trasferiscono i debiti delle università nel campo sanitario e non mi pare il caso. Devo riaffermare sinceramente qui che la risposta che ho avuto in proposito non mi dà nessuna soddisfazione, perché non mi si può rispondere che c'è un divieto del Ministero della università e della ricerca sull'inserimento del pareggio di bilancio tra le condizioni essenziali. Questo non sta in piedi, perché ritengo che della salute si debba occupare primariamente il Ministero della salute. Cito poi solo i titoli delle altre criticità rimaste insolute: la costituzione di una rete di cure palliative, intervento che è previsto dalla legge e non ha costo; le droghe e segnatamente la Conferenza internazionale ONU prevista per il 2016, i progetti per la riduzione del danno ed il ruolo dell'Italia (è stato detto di no); i dispositivi medici per tutti, non solo in base al prezzo ma anche alla qualità per patologie come il diabete (è stato detto di no); la direttiva europea sui turni di lavoro del personale sanitario, tema strutturale per il quale l'Italia andrà in procedura di infrazione (no anche su questo); la presenza delle Associazioni dei pazienti nella Commissione sui livelli essenziali di assistenza (l'ha fatto l'Agenzia regolatoria del farmaco, ma anche in questo caso è stato detto di no). Mi fermo per dire un'ultima cosa, signor Presidente, e mi scuso del minuto più che prenderò. PRESIDENTE. I minuti. Sono passati già diversi minuti. DE BIASI (PD). Grazie, signor Presidente. C'è una parte di carattere strutturale su cui mi auguro, posteritati, che la Camera possa intervenire e c'è invece un tema che riguarda drammaticamente l'erogazione di finanziamenti per la legge sul «dopo di noi», gli emotrasfusi, le persone che sono nate in seguito all'utilizzo del talidomide e che hanno quell' handicap tremendo, il post partum e la depressione dopo la maternità e il grande drammatico tema dell'aumento del personale del Servizio sanitario nazionale. Nozze con i fichi secchi non se ne possono fare ed il personale medico e sanitario è essenziale per il funzionamento di un Servizio sanitario nazionale: non vedo come possa esservi una buona Sanità e una buona salute se non c'è il personale adeguato.
2015-11-19	PD	GuerraMariaCecilia	Si possono alleggerire le imposte riducendo l'esenzione riconosciuta a tutti sulla TASI e mantenendo un'imposizione almeno per quel terzo dei proprietari di case di valore più alto, che potrebbero, come noi, continuare tranquillamente a pagare. Da questo verrebbe fuori 1,5 miliardi di euro e non i 150 milioni di euro su cui abbiamo litigato in questi giorni, al Senato, per fare cose importanti un due campi: per quanto riguarda il welfare e la redistribuzione, consentirebbe di sostenere in modo perenne, anche per gli anni a venire, i nuovi LEA e i farmaci innovativi, evitando i tagli alla sanità, oppure fare un passo più veloce verso una misura universale di contrasto alla povertà. Sull'altro campo, quello che riguarda il sostegno agli investimenti, si potrebbe fare di più sugli investimenti pubblici, che hanno un impatto sul Prodotto interno lordo molto più forte dell'improbabile aumento di consumo che si potrebbe ottenere tagliando la TASI a persone come noi ‑ lo ripeto ‑ che si possono ampiamente permettere di pagarla. Penso agli investimenti pubblici, non solo come quelli giustamente previsti per le grandi infrastrutture e le più importanti reti di trasporto, ma anche quelli fondamentali dei territori e degli enti decentrati. Mi riferisco alla viabilità, al contrasto del dissesto idrogeologico, alla tutela dell'ambiente, nell'ottica di prevenire, per spendere meno e meglio. Mi riferisco all'edilizia ospedaliera, a quella scolastica, alla riqualificazione urbana. Si tratta di investimenti che danno attenzione ai beni comuni e al benessere collettivo, che dovrebbe rimanere - e per noi rimane - la priorità. Rivolgo infine un appello al Governo circa l'innalzamento del tetto per l'uso del contante, perché quel limite non è una misura di solo contrasto all'evasione fiscale, che pure servirebbe in un Paese in cui l'evasione fiscale è superiore ai 120-130 miliardi, ma è una misura incardinata nelle politiche contro il riciclaggio, il finanziamento di illegalità grandi e piccole. Nel momento in cui la Francia si era già mossa dal 1° settembre ad abbassare da 3.000 a 1.000 euro il tetto al contante per contrastare il finanziamento al terrorismo, i fatti di Parigi e la conseguente crescente consapevolezza della necessità di garantire la tracciabilità dei finanziamenti e del contante, non sembra opportuno abbassare la guardia e non è certo sufficiente l'intervento, pur meritorio (che noi apprezziamo), fatto sui soli money transfer. Riproporremo alla Camera con forza questi temi. Presenteremo le nostre proposte anche in quei campi che qui in Senato non è stato possibile trattare, primi tra tutti le pensioni (con prime flessibilità praticabili) e il lavoro, per le risorse che mancano - sono insufficienti - sulle politiche attive. Riproporremo con forza le nostre proposte, perché abbiamo le carte in regola su come finanziarle, perché abbiamo indicato con chiarezza dove prendere le relative risorse.
2015-11-19	PD	ZanoniMagdaAngela	Abbiamo detto che il tema degli affitti era a buon completamento della manovra, che vedeva uno sgravio sui proprietari. Abbiamo deciso di dare ristoro ai CAF e ai patronati; abbiamo deciso di coprire gli ATA di Palermo. Abbiamo fatto delle scelte, insomma. Certo, ciascuno di noi ha desiderata diversi; non solo tra partiti, ma anche all'intero dello stesso partito l'elenco può essere diverso. Questo è quello su cui si è trovato l'accordo e che è stato votato. Quindi, sul personale credo sia necessaria una valutazione rispetto a quelle che sono ancora le liste di mobilità, che non sono state smaltite nel tempo che si pensava di smaltire, altrimenti l'organizzazione degli enti comincerà a patirne. Noi possiamo infatti tenere bloccate le assunzioni per un po', ma ad un certo punto non si può certo sostituire un cantoniere con una cuoca, e purtroppo negli enti locali abbiamo funzioni di produzione molto rigide, con tante funzioni di produzione all'interno dello stesso ente, anche quando è piccolo. Il problema della sicurezza avrà sicuramente ripercussioni anche sui nostri bilanci, perché non si può pensare di fare sicurezza senza fondi. Qualcuno diceva che non si può fare sanità con i fichi secchi; lo stesso discorso vale per la sicurezza. Quindi, probabilmente a breve il Governo ci dirà come intende affrontare il problema della sicurezza e sicuramente richiederà risorse ad hoc. Sono stati fatti molti quesiti su argomenti secondari, sui quali non credo di dovere intervenire. Ringrazio tutti per questo supplemento di idee, di informazioni, di valutazioni, anche quelle critiche, perché, come già in Commissione, sono servite. Qui il congresso è più ampio; in Commissione il dibattito è stato piuttosto articolato e lungo perché comunque abbiamo dovuto esaminare almeno per una prima volta tutti i 3.500 emendamenti. Poi, su una parte di essi, abbiamo fatto un approfondimento ulteriore e la discussione è stata abbastanza ampia e articolata. Credo che il dibattito generale in Aula possa aiutare ulteriormente a capire se le nostre previsioni sono attendibili. Abbiamo il vantaggio di un secondo passaggio alla Camera: se abbiamo fatto qualche pasticcio, anche dal punto di vista tecnico, abbiamo questo piccolo paracadute.
2015-11-20	LN	CrosioJonny	Basta guardare le tabelle, l'alchimia dei numeri, perché di alchimia si parla in questa stabilità instabile, per vedere che ancora una volta ci sono tagli, alla sanità e chi più ne ha più ne metta, anche al Nord. Per cui questa ripresa, questa luce fuori dal tunnel che qualcuno vede c'è; si vede la luce, ma probabilmente è distante dieci anni luce perché è perfettamente orizzontale e addirittura non ha neanche l'interferenza delle correnti elettromagnetiche, essendo all'interno di un tunnel, per cui la luce è perfettamente visibile. Ma non c'è questa ripresa. Io sto sul territorio e, credetemi colleghi, non è cambiato niente da sei o dieci mesi fa, siamo ancora piuttosto in difficoltà. Basta stare in mezzo alla gente per capirlo.
2015-11-20	M5S	GirottoGianniPietro	Negli ultimi venti anni in Italia si è assistito a un costante deterioramento della produttività e degli investimenti, alla caduta degli indici di progresso tecnologico, ad una perdita di quote di valore aggiunto nel manifatturiero (e particolarmente nei comparti più tecnologicamente avanzati, come la meccanica, che rappresenta il cuore dell'industria italiana). Invece il sottofinanziamento di settori strategici come la scuola, l'università e la sanità, nonché i deboli segnali sul tema della produttività lasciano dubbi sulla capacità della manovra di segnare un'effettiva inversione di tendenza rispetto agli anni precedenti.
2015-11-26	LN	StucchiGiacomo	Affrontare problematiche delle malattie e della sanità pubblica e quelle della vita quotidiana di tanti cittadini che spesso sono costretti a rapportarsi con strutture sanitarie inadeguate o con un servizio sanitario che non è all'altezza nell'affrontare malattie gravi che compromettono la loro vita è una sfida improba, che ci richiama tutti a una serie di responsabilità, la prima delle quali è mettere soldi a disposizione. Purtroppo, però, vediamo che il Governo, nonostante ci proponga questo tipo di ratifiche, poi va nella direzione opposta e nella legge di stabilità prevede ulteriori tagli alle Regioni, che nel nostro Paese sono gli enti deputati a fornire questo tipo di servizi, essenziali per la vita di tutti noi.
2015-11-26	LN	StucchiGiacomo	Naturalmente, il Gruppo cui appartengo voterà a favore di questa ratifica, ma dal punto di vista politico c'è da evidenziare la contraddizione di chi, da una parte, sposa la linea d'azione che comporta l'impegno su certi temi e su tutta una serie d'iniziative e misure che vanno nella direzione di tutelare la salute dei cittadini e, dall'altra, quando c'è da dare attuazione a questi accordi, declinandoli all'interno dei propri Paesi (da noi con le leggi di stabilità) nemmeno riesce ad individuare le risorse che servono a garantire standard minimi. Così, in tema di sanità non si riesce a capire la questione dei costi standard, che è sicuramente una delle priorità che deve essere affrontata, perché il tema degli sprechi esiste e va combattuto, ma spesso non vi è la volontà politica di farlo. Questa contraddizione non può essere taciuta, perché viene avvertita sulla propria pelle da tutti i cittadini che sono già toccati nella carne viva da una situazione che in alcune aree del Paese è veramente inaccettabile. Si parla spesso di turismo sanitario o di viaggi della speranza. Purtroppo, da quando si sono succeduti tre Governi non scelti dai cittadini la situazione è andata via via peggiorando, nonostante le eccellenze che esistono nel nostro Paese. Infatti se è giusto criticare ed evidenziare tutto ciò che non funziona con la speranza che qualcuno vi ponga mano, è altrettanto corretto dire che ci sono realtà che lavorano al meglio erogando il servizio che i cittadini si aspettano. Sono poche, purtroppo, ma sono i modelli da seguire. Questa ratifica spinge tutti noi ad essere più concreti e realisti, a guardare a quello che si può fare e a fare tutto al meglio. Allora, più che guardare al nostro Paese pensando di avere in tasca la soluzione per tutti i problemi, credo sarebbe opportuno guardare alle esperienze di Paesi vicini a noi, nell'Unione europea, per mutuarle e copiarle - se mi passate il termine - a vantaggio dei nostri cittadini, perché per come stiamo andando avanti su questioni delicate come la salute e la sanità, ben difficilmente riusciremo ad ottemperare al Piano 2020 e ad ottenere i risultati previsti in questo Accordo.
2015-11-26	M5S	GirottoGianniPietro	Signor Presidente, colleghi vorrei sottoporre alla vostra attenzione l'ennesimo gravissimo ritardo del Governo regionale del Veneto. Nel marzo 2013, due anni e mezzo fa, il Consiglio regionale del Veneto votò all'unanimità il riconoscimento della sensibilità chimica multipla quale patologia rara, unitamente ad altre iniziative per la diagnosi e cura ed il provvedimento è entrato in vigore come legge della Regione Veneto. Ora è possibile, per i medici e gli operatori sanitari, avvalersi di protocolli per l'accoglienza dei pazienti con tale patologia, protocolli presentati da alcune Regioni e ASL ed anche da diversi Stati e istituzioni estere. Vi sono, altresì, una serie di atti dell'Unione europea vincolanti, come regolamenti, direttive e decisioni, che trattano di questa patologia rara. In Veneto vi è una situazione confermata dall'assessore della sanità regionale, il quale ha dichiarato che i conti consuntivi economici delle aziende sanitarie venete hanno chiuso il 2013 in attivo. Questo significa che, per il quarto anno consecutivo, il bilancio sanitario si è chiuso in attivo. Il governatore della Regione Veneto e gli assessori preposti alla sanità hanno ricevuto 38 lettere da parte di sindaci di altrettanti Comuni, che chiedevano di mettere in atto tutte le azioni di competenza affinché si potesse arrivare in tempi brevi all'applicazione della legge sopra indicata, al fine di dare opportuna assistenza alle persone sofferenti di sensibilità chimica multipla. Ugualmente, al Presidente della Regione Veneto e agli assessori sono pervenute diverse e - mail di carattere personale, controfirmate da molte persone ammalate di questa patologia e mi duole riscontrare in quest'Aula che nessuno è stato degnato di uno straccio di risposta. Uno straccio di risposta a persone ammalate di una patologia grave, credo che almeno formalmente sia dovuto. Ciò premesso, dopo oltre novecento giorni, la Regione Veneto non è riuscita a compiere alcun passo in avanti in merito alla legge approvata, pur essendoci stati tempo, copertura finanziaria, condivisione delle problematiche anche da parte delle direzioni generali delle ASL, interessamento e partecipazione da parte delle persone ammalate e anche del Comitato Veneto sensibilità chimica multipla. Chiedo quindi al Governo di interessarsi di questa questione e sollecito la Regione Veneto affinché provveda al più presto.
2015-11-26	PD	MaranAlessandro	I compiti dell'ufficio veneziano dell'OMS sono stati notevolmente ampliati proprio con l'adozione nel 2012, da parte dei 53 Stati europei aderenti, del documento «Salute 2020», che definisce le aree primarie di azione: investimento in salute attraverso un approccio mirato alla salute nell'intero corso dell'esistenza, sfide sanitarie nel campo delle malattie; rafforzamento dei sistemi sanitari centrati sulla persona e capacità della sanità pubblica.
2015-11-26	PD	MaranAlessandro	Il Titolo VI (articoli da 27 a 51), disciplina la collaborazione per lo sviluppo socio-economico, con riguardo a temi che vanno dalle migrazioni all'istruzione, dalla sanità all'ambiente, dall'agricoltura alla parità di genere. Di rilievo anche la cooperazione e i programmi di assistenza in materia di residuati bellici, diritti umani, organizzazioni non governative, cultura, energia e piccole e medie imprese.
2015-11-26	PD	MaranAlessandro	Il contenuto del provvedimento è in larga misura omogeneo a quello dell'Accordo, appena esaminato, con la Somalia. Il testo disciplina gli aspetti generali della cooperazione, prevedendo che essa si sviluppi sulla base di piani annuali e pluriennali elaborati dalle parti. Gli articoli 3 e 4, in particolare, individuano i settori e le modalità della cooperazione (ricerca e sviluppo, supporto logistico, formazione e addestramento, sanità ed esercitazioni militari).
2015-11-26	PD	MaranAlessandro	L'Accordo, che si compone di 11 articoli, disciplina: all'articolo 1 la struttura organizzativa dell'ufficio OMS di Venezia, prevedendo la nomina del capo dell'ufficio e del personale a regime, fino ad un massimo di 12 unità. L'articolo 2 delinea le principali aree di attività dell'ufficio, in particolare per l'attuazione delle previsioni del documento «Salute 2020», mentre l'articolo 3 ne regolamenta le strutture operative. Con l'articolo 4 vengono definiti i contributi del Ministero della salute e della Regione Veneto a sostegno dell'ufficio, a partire dalle spese per la locazione della sede (300.000 euro annui a carico della Regione Veneto) e per il personale e le attività operative (600.000 euro annui a carico del Ministero della Salute). L'articolo 5 disciplina lo status del personale, equiparandolo al personale dell'Organizzazione Mondiale della Sanità anche ai fini dell'applicazione delle immunità e dei privilegi concessi per il libero esercizio delle proprie funzioni, mentre l'articolo 6 delinea la gestione amministrativo-fmanziaria e la rendicontazione dei contributi, assoggettandola al controllo interno ed esterno e alle norme, ai regolamenti e alle procedure finanziarie applicabili all'OMS. I successivi articoli disciplinano la modalità di collaborazione tra l'ufficio OMS di Venezia e le istituzioni italiane, in linea con il Piano sanitario nazionale, in conformità con le competenze dell'ufficio stesso (articolo 7) e i privilegi e le immunità internazionali ad esso pertinenti (articolo 8). L'articolo 9 prevede un piano di lavoro dettagliato per il primo biennio di attività nell'ambito della durata dell'Accordo, nonché una previsione delle principali aree di attività, definite nei due allegati al testo base. II disegno di legge di ratifica si compone di 5 articoli che dispongono l'autorizzazione alla ratifica, l'ordine di esecuzione, la copertura finanziaria, la possibilità di distaccare personale all'ufficio europeo OMS e l'entrata in vigore. Gli oneri economici vengono quantificati in 540.000 euro annui a decorrere dall'anno 2016. L'Accordo non presenta profili di incompatibilità con la normativa nazionale, né con l'ordinamento comunitario e gli altri obblighi internazionali sottoscritti dal nostro Paese.
2015-11-26	PD	MaranAlessandro	L'intento è quello di rafforzare la collaborazione esistente tra il Governo italiano e l'Organizzazione mondiale della sanità (OMS), nonché di perseguire gli obiettivi di promozione della salute e di riduzione delle disuguaglianze tra gli Stati membri nelle prestazioni sanitarie attraverso le strategie previste nella nuova politica europea di riferimento.
2015-11-26	PD	MaranAlessandro	Signor Presidente, il documento in esame prevede il rinnovo dell'Accordo istitutivo, risalente al 2001, dell'ufficio europeo dell'Organizzazione mondiale della sanità per gli investimenti in salute e per lo sviluppo, che ha sede a Venezia, per un periodo iniziale di cinque anni, rinnovabile per ulteriori cinque.
2015-12-01	M5S	NugnesPaola	«Le Autorità hanno poi gentilmente trasmesso alcuni ordini: vecchi e bambini non devono uscire di casa, le scuole devono sospendere la ricreazione all'aperto, gli impiegati non devono sostare accanto alle finestre, chi è costretto ad uscire di casa deve farlo per il tempo strettamente necessario. Gli spiedini questa volta non sono stati banditi: il divieto di barbecue è in vigore da due anni». «Da un grattacielo di Chaoyang, per alcune ore, è stato esposto un lenzuolo con la scritta: "Vendesi appartamenti sottovuoto per neonati"». Questo brano non è tratto purtroppo da un racconto di fantascienza di Asimov, ma sono comunicazioni da Pechino, una superpotenza alle prese con l'ordine «tappatevi in casa». Un Paese dove l'inquinamento è 15-20 volte oltre i limiti che l'Organizzazione mondiale della sanità valuta «compatibili» con la vita umana. Ma l'Europa non può credersi al sicuro: ogni anno in Europa lo smog uccide oltre 490.000 persone, e sono responsabili i combustibili fossili. Questo certifica il rapporto dell'Agenzia europea dell'ambiente uscito oggi e l'Italia - indovinate un po' - detiene il record delle vittime in Europa: 84.000 l'anno. Questo è lo scenario catastrofico, proprio nei giorni della COP21 a Parigi, dove tutti si dicono preoccupati, ma non tutti si dicono disponibili ad impegni vincolanti. Ma per sgombrare definitivamente il campo dall'illusione che il cambiamento climatico sia un problema che non riguardi noi subito qui ed ora, ma che riguarderà semmai solo le generazioni future e le aree estreme del globo, quelle insulari del Pacifico e le subsahariane, ragioniamo un po' sui fenomeni migratori, per esempio, sui i cosiddetti profughi ambientali, che tanto dipendono dal cambiamento climatico, che è già causa da decenni di migrazioni forzate. Sta diventando un'emergenza globale e, secondo l'ONU, i profughi ambientali saranno 200 milioni nel 2050. Le catastrofi naturali producono migrazioni con numeri maggiori o pari rispetto a quelle determinate da conflitti armati e persecuzioni politiche. E certamente anche quelle guerre, quei conflitti armati e il terrorismo stesso, con una piccola forzatura di ragionamento, possono essere in qualche misura correlati ai cambiamenti climatici, perché dipendono in grande misura dalla rincorsa verso la principale causa del cambiamento climatico, la secolare dipendenza dagli idrocarburi da cui non vogliamo, non possiamo, uscire. Quindi mi verrebbe da dire che almeno tre dei nostri maggiori timori sociali e delle preoccupazioni politiche più attuali sono strettamente connesse alla nostra dipendenza dal petrolio: lo smog (che l'Organizzazione mondiale della sanità ha dichiarato un potentissimo cancerogeno), le migrazioni ed il terrorismo. Senza dimenticare, naturalmente, tutti gli altri come gli eventi climatici estremi. Negli ultimi cinque anni, ossia dal 2010 ad oggi, il nostro Paese ha registrato un crescendo di eventi meteorologici estremi, allagamenti, frane, esondazioni (112 eventi in 80 Comuni), 34 allagamenti, 38 casi di gravi danni alle infrastrutture, 33 giorni di stop alle metropolitane e ai treni urbani, 8 danneggiamenti al patrimonio storico, 43 giorni di black out elettrici, 139 morti. Si è verificato in questi anni che talvolta un solo evento meteorologico abbia scaricato al suolo quantitativi di precipitazioni che normalmente si registrano in diverse settimane. Pensiamo anche alla perdita delle biodiversità; è stato valutato che una specie su dieci potrebbe estinguersi da qui al 2100 e questo è un capitale anche economico inestimabile. Bisogna mettere in conto anche la grave crisi economica dovuta alle ricadute sulla collettività dei costi dell'inquinamento oltre ai problemi per la nostra economia agricola causati dalla desertificazione dei nostri terreni. Chiaramente la dipendenza dagli idrocarburi è la principale, anche se non la sola (vedi allevamenti intensivi), causa dei cambiamenti climatici e di conseguenza di quasi tutte le nostre preoccupazioni ed emergenze attuali. Sembra però che alcuni decisori politici, italiani ma anche europei e statunitensi, non la pensino così, certamente al netto dei proclami. Per questo non si fa che un gran parlare del problema ma non lo si affronta mai davvero con le dovute azioni concrete. L'Italia avrà firmato e condiviso la risoluzione della COP20 per poi dimenticarsene completamente, dando con atti concreti, decreti e disposizioni legislative, sostegni e agevolazioni sempre al vecchio modello di sviluppo, quello che si era appena pubblicamente abiurato nelle conferenze internazionali. Devo ripetere ancora qui oggi, ora, dello sblocca Italia delle trivelle e degli inceneritori?
2015-12-02	LN	ArrigoniPaolo	Finita l'ubriacatura della conferenza sul clima, il Governo italiano dovrà subito affrontare il problema allarmante che, mentre Renzi faceva passerella a Parigi, l'Agenzia europea dell'ambiente ha denunciato con il suo rapporto, dove si apprende che l'Italia è il Paese dell'Unione europea che segna il record del numero di morti prematuri, rispetto alla normale aspettativa di vita, per l'inquinamento dell'aria. Solo nel 2012 nel Bel Paese si sono registrati 84.000 decessi di questo tipo su un totale di 491.000 al livello europeo. Gli agenti chimici killer sotto accusa per questo triste primato sono tre: le micropolveri sottili (Pm2,5), il biossido di azoto e l'ozono. Ricordiamo che l'area più colpita in Italia dal problema delle micropolveri si conferma quella della Pianura padana, con Brescia, Monza, Milano ma anche Torino. Stiamo parlando, guarda caso, delle aree del Paese maggiormente antropizzate, dove di certo incide negativamente il riscaldamento domestico, cui si ricorre per le fredde temperature invernali, ma anche di quelle dove c'è il maggior congestionamento del traffico automobilistico, anche e soprattutto a causa delle insufficienti infrastrutture stradali - ad esempio, per percorrere i 35 chilometri di strada che collegano Lecco con Bergamo, si arrivano ad impiegare anche due ore - e dove c'è la maggiore presenza di termovalorizzatori e cementifici, che questo Governo, dopo averli considerati strategici a livello nazionale, vorrebbe sfruttare fino alla massima capacità, per bruciare i rifiuti irresponsabilmente gestiti in diverse aree del centro e del sud del Paese, in particolare della Campania. Il dato sulle mortalità premature dell'Agenzia europea è sconcertante. Un Governo serio dovrebbe bloccare subito tutte le iniziative volte a peggiorare la situazione e dunque anche quelle contenute nel decreto-legge recante misure urgenti per interventi per il territorio, che prevede lo smaltimento, in Lombardia e in Emilia-Romagna, delle montagne di ecoballe accumulate in Campania e, nel frattempo, avviare un'immediata verifica del problema da parte dell'Istituto superiore di sanità. Non è inoltre più tollerabile un rinvio del piano sulla qualità dell'aria, che la Lega reclama da anni. Concludendo, signor Presidente, con questo auspicio e confidando che a Parigi il nostro Governo, prima della stipula di qualsiasi accordo, faccia valere fino in fondo i legittimi interessi nazionali, esigendo la tutela e la valorizzazione delle esperienze industriali e tecnologiche italiane d'eccellenza, chiamate ad un impegno e ad un investimento consistente, e chiedendo un'adeguata possibilità di ricorso a meccanismi flessibili, nonché misure calibrate sulle esigenze delle piccole imprese e sul rapporto costi-benefici, visto il tentativo fallito di convergere su una mozione unitaria, confidiamo in un voto favorevole alla nostra mozione.
2015-12-03	PD	FaveroNicoletta	Nella prima è scritto il seguente messaggio: «Il nostro è un grande Paese, che ha fatto la storia nel mondo (...) certo abbiamo tanti difetti ma anche moltissimi pregi. Io credo in un futuro migliore, ma dobbiamo lottare quotidianamente in Valsesia contro i continui tagli governativi e regionali: sanità, scuola, poste, ufficio delle entrate, camera di commercio, trasferimenti dello Stato ai Comuni (...). Però i soldi per i clandestini ci sono: 36,40 euro al giorno, mentre ad esempio un portatore di handicap grave prende dallo Stato 12 euro al giorno!!! Questa è giustizia sociale? Per me no! Intanto Renzi si compra in leasing un aereo presidenziale da circa 100 milioni di euro grande come quello del Presidente degli Stati Uniti d'America...W L'ITALIA». Il testo del manifesto è stato inviato, con relativo invito, via posta elettronica, ai consiglieri comunali nonché pubblicato nella pagina web dell'albo pretorio digitale, nella pagina «Manifesti», del Comune di Borgosesia. Il contenuto del manifesto, a parere dell'interpellante e dei colleghi cofirmatari (sono 40, tutti i piemontesi del PD lo hanno sottoscritto) è un messaggio politico propagandistico e di parte, del tutto inappropriato in riferimento sia alla carica di primo cittadino del firmatario sia alla celebrazione che intende promuovere. In proposito ricordo che, ai sensi dell'articolo 50 del decreto legislativo n. 267 del 2000, il sindaco è organo responsabile dell'amministrazione comunale e oltre ad essere organo del Comune, egli è organo locale dello Stato e, ai sensi dell'articolo 54, sovrintende all'esercizio di alcune funzioni quale ufficiale del Governo nel rispetto delle linee di indirizzo che il Ministero dell'interno può adottare in tale ambito. Infine, ai sensi dell'articolo 78, comma 1, si prevede che il comportamento degli amministratori, nell'esercizio delle proprie funzioni, deve essere improntato all'imparzialità e al principio di buona amministrazione, nel pieno rispetto della distinzione tra le funzioni, competenze e responsabilità. Si ritiene, pertanto, che il comportamento del sindaco di Borgosesia abbia leso i principi di imparzialità e di buona amministrazione probabilmente impegnando, allo scopo, denaro pubblico. In conclusione, con il presente atto di sindacato ispettivo si chiede di sapere: se il Ministro in indirizzo sia a conoscenza dei fatti rappresentati e quali siano le relative valutazioni; se per la realizzazione e la diffusione del manifesto sia stato impiegato denaro pubblico e in quale importo; se ritenga di dover intervenire, con atti di propria competenza, affinché la celebrazione del 4 novembre, occasione di memoria e di riconoscimento nei valori delle istituzioni e dell'unità nazionale, nel Comune di Borgosesia sia recuperata al suo autentico significato. PRESIDENTE. Il rappresentante del Governo ha facoltà di rispondere all'interpellanza testé svolta.
2015-12-09	LN	CrosioJonny	Innanzitutto, come carattere generale, dispiace notare che nel nostro Paese si stia palesando l'idea che, approvando questo provvedimento, abbiamo risolto tutti i problemi. Non è così: i problemi sono articolati e complessi. Quando sulle nostre strade piangiamo delle vittime, la situazione è molto articolata e ci sono molte cause che concorrono a creare tale situazione. C'è una persona che guida, c'è un'automobile e c'è una strada e credo sia importante sottolinearlo: questi tre fattori concorrenti devono essere posti nelle condizioni migliori per avere sempre più efficienza. Questo non lo dico solo io; mi preme sottolineare che ciò è stato ribadito il 18 novembre 2015 a Brasilia anche dall'Organizzazione mondiale della sanità, che da decenni si sta battendo per ridurre - e ci siamo riusciti - i morti sulle strade, nel nostro Paese e non solo. Voglio però ricordare un dato: a livello mondiale abbiamo ancora 1,2 milioni di morti sulle strade ogni anno. Parlavo di concorrenza di fattori nella problematica dei morti sulle strade: l'uomo, le automobili e le strade. Magari è bene rinfrescarci un po' la memoria su come nel corso degli anni le nostre automobili si siano evolute - e questa è stata una scelta fatta dai Governi - per ridurre gli incidenti mortali. Faccio un po' di storia, non per fare il fenomeno, ma perché è bene ricordarci che la cintura di sicurezza è stata inventata da un canadese che ha registrato il brevetto nel 1903, ma in Europa è diventata obbligatoria per la prima volta nel 1973, in Francia; statistiche alla mano, i morti che abbiamo avuto in questi settant'anni per la mancanza della cintura di sicurezza sono più numerosi di quelli causati dalla Prima guerra mondiale, una follia. Inoltre, uno dei dispositivi fondamentali per la sicurezza e la riduzione del numero dei morti è l'ABS, che è stato inventato nel 1960, ma il dispositivo moderno che tutti conosciamo è stato brevettato nel 1974 ed è diventato obbligatorio nel nostro Paese solo nel 2004, cioè qualche anno dopo, in conseguenza di tutte le numerose morti che abbiamo dovuto registrare.
2015-12-09	LN	CrosioJonny	Proprio a Brasilia l'Organizzazione mondiale della sanità di fatto ha smontato ciò che nel nostro Paese qualcuno cerca di far passare nell'opinione pubblica, cioè che i sistemi attivi sulle automobili per aumentare la sicurezza e ridurre i morti siano ormai esauriti, cioè che non ci sia più ricerca né possibilità di migliorare le automobili. Questo non è vero e non lo dico io, ma l'Organizzazione mondiale della sanità, portando dati chiari e specifici. Cito solo una banalità: ricordo che in questo Paese di matti (questo Paese è, infatti, tale) in base all'articolo 79, comma 4, del codice della strada - l'ho appena chiesto a un amico poliziotto perché non lo ricordavo - si applica una sanzione a partire da 84 euro a chi circola con le gomme lisce. Se ho le gomme lisce ricevo 84 euro di multa. Vorrei ricordare a tutti quanti che la nostra automobile viaggia su quattro pezzettini di gomma la cui area di contatto al suolo è pari a 20 centimetri per 20 centimetri; questo è l'unico punto di contatto che abbiamo con la strada, quindi forse dirò una banalità da componente della 8ᵃ Commissione (ma non la dico io, bensì quelli molto più bravi di me) ma la gomma è un elemento fondamentale per la sicurezza delle auto. Nel nostro Paese mettiamo in galera la gente per trent'anni, ma non multiamo chi consapevolmente gira con le gomme lisce e succede solo nel nostro Paese. Noi faremo un'anomalia a livello europeo: metteremo gente in galera per quindici, venti o trent'anni, ma non multeremo, come fanno ad esempio in Svizzera, chi circola con le gomme lisce. In quel Paese, infatti, ritirano la patente per tre anni a chi viene colto per tre volte a circolare con le gomme lisce; mi sembra un Paese molto serio e civile. Questo è importante.
2015-12-10	LN	DivinaSergio	Signor Ministro, le farò una domanda circa le conseguenze della disapplicazione dell'articolo 61 del contratto nazionale di lavoro relativo alla sanità, del 1996, per cui i dipendenti o gli ex dipendenti delle varie ASL, appartenenti all'area della dirigenza sanitaria, hanno chiamato o stanno per chiamare in giudizio la rispettiva amministrazione, per risarcimento danni da responsabilità contrattuale ed extracontrattuale e per responsabilità aggravata. Gli effetti di questi contenziosi comporteranno gravissimi danni per le amministrazioni coinvolte. Si dice che un'equa soluzione normativa potrebbe essere trovata già nella legge di stabilità per il 2016, aderendo del resto ad un'esplicita richiesta avanzata dalla Conferenza Stato-Regioni che, ai fini dell'armonizzazione, sostiene che sarebbe opportuno prevedere una disposizione interpretativa, fissando la quantificazione degli stessi fondi - ovvero i fondi di risultato d'area - alla misura dello stanziamento di bilancio previsto dalla legge n. 537 del 1993. La soluzione normativa non solo non comporterebbe spese, ma addirittura farebbe ottenere un significativo risparmio sul contenzioso in essere. Le chiedo pertanto, signor Ministro, se conosce bene la questione e i fatti che le ho esposto; quale sia la posizione del Governo in proposito e quali misure si intendano promuovere per evitare le conseguenze, che sarebbero disastrose, per le amministrazioni pubbliche interessate da quei contenziosi.
2015-12-10	LN	DivinaSergio	Signora Ministra, come il collega D'Anna, devo dirmi imbarazzatissimo perché non ho sentito un minimo cenno di risposta alla domanda che le ho posto. Dovrei dire che lei è una buona Ministra della semplificazione e decide a chi rispondere e a chi no, semplificando i lavori. Noi eravamo convinti che questo fosse un servizio per far conoscere ai parlamentari lo stato dell'arte, mentre si rivela una passerella per il Governo, perché il 10 per cento è fatto di risposte e il 90 per cento è in un certo senso propaganda di quanto sta facendo o vuol fare il Governo. Io rilevo una grossa incongruenza. La Ministra parla di premialità, di ruolo unico della dirigenza, di incarichi in base alla responsabilità, di una competizione interna alla dirigenza: chi merita avrà. Ma la domanda che ho posto io è esattamente questa: perché all'interno del comparto della sanità, dove era scritto che c'era un fondo di solidarietà, un fondo che veniva chiamato di risultato, cioè legato all'efficienza, non è stato addirittura applicato e si dice che lo si applicherà in altri settori? Non ci siamo, il Governo cincischia, non risponde e, quando lo fa, altera anche la realtà.
2015-12-10	PD	RutaRoberto	Signor Ministro, mi dichiaro soddisfatto della sua risposta, dovendo però fare alcune specifiche. Rispetto al comparto sanità (migliaia di medici e operatori del settore), mi fa piacere che il Governo stia lavorando, d'intesa con il Ministero della salute, alla soluzione del problema che spero di trovare nella legge di stabilità. Il Ministro non ha detto quando, ma credo che quello sia il luogo che serve per tamponare immediatamente. Mi fa cenno di sì e ne sono contento. Per quanto riguarda la contrattazione collettiva, l'ARAN deve concludere con i sindacati. Non vi è dubbio. La contrattazione collettiva, però, va attivata e in un tempo davvero ragionevole, perché siamo in ritardo (si veda la recente sentenza della Corte costituzionale). È un comparto straordinariamente importante di 3,5 milioni di cittadini lavoratori, che vogliono essere trattati come gli altri, nulla di più. La contrattazione collettiva ha bisogno di risorse vere, importanti e credo che il Governo, nel prossimo DEF, possa dare il segnale che quel mondo aspetta; quel mondo di persone che lavorano in maniera seria, operosa e che non hanno bisogno di essere un peso per lo Stato, rappresentando piuttosto già oggi un volano.
2015-12-10	PD	RutaRoberto	Signor Ministro, sono a chiederle quando saranno emanati i decreti attuativi della riforma che abbiamo approvato con convinzione per raggiungere gli ambiziosi obiettivi di una pubblica amministrazione efficiente, qualificata e digitalizzata e per rendere il servizio pubblico più moderno ed efficace, in favore dei cittadini e delle imprese. Sono a chiederle, di conseguenza, quando il Governo intenda attivare la contrattazione collettiva per il rinnovo dei contratti del pubblico impiego. Abbiamo infatti scelto di puntare con decisione sia su produttività, professionalità e merito, che solo se valorizzati diventano il volano di crescita per l'intero Paese, sia su innovative forme di controllo, che dovranno essere tanto stringenti quanto efficaci nel fare emergere i casi di malaffare, corruzione e assenteismo che deturpano il buon nome della pubblica amministrazione e dei tanti scrupolosi e qualificati lavoratori della pubblica sicurezza, dei Vigili del fuoco, della sanità della scuola e della formazione, della ricerca, dei Ministeri, della magistratura, delle agenzie fiscali, degli enti pubblici non economici e degli enti territoriali come Regioni, Province, Comuni e camere di commercio. In tal senso, ho ieri depositato una mozione, sottoscritta da 28 colleghi, che impegna il Governo ad assumere iniziative necessarie per giungere in tempi brevi alla conclusione della contrattazione collettiva nel pubblico impiego, bloccata da cinque anni, e ad assumere provvedimenti che prevedono le necessarie risorse da destinare al rinnovo del contratto per i dipendenti pubblici, anche a seguito della sentenza della Corte costituzionale. Infine, per la sanità rimangono alcuni migliaia di operatori, medici e infermieri, per garantire il diritto alla salute. Spero e credo, come immagino, che si risolva subito il tema, già nella legge di stabilità, garantendo forme di immissione di operatori, esattamente per garantire il diritto alla salute dei cittadini.
2015-12-16	M5S	TavernaPaola	Signora Presidente, colleghi, la mia è una dichiarazione di voto ovviamente contraria alla fiducia a questo Governo; contraria perché non ci fidiamo di questo Governo, a prescindere dal provvedimento che stiamo trattando. Non ci fidiamo dei Ministri che compongono questo Governo. Non ci fidiamo del ministro Poletti, che in due anni ha distrutto quarant'anni di diritti dei lavoratori. Non ci fidiamo del ministro Giannini, che ha distrutto la scuola pubblica. Non ci fidiamo del ministro Lorenzin, che sta trasformando la sanità pubblica in sanità privata. Non ci fidiamo del ministro Alfano: ho sentito parlare di soldi stanziati per la sicurezza. La sicurezza a Roma? La sicurezza in Italia? Abbiamo gente che va in giro senza mai essere stata riconosciuta. Abbiamo avuto aerei parcheggiati, di cui non si sapeva l'esistenza. Abbiamo avuto una banda di vandali, che hanno distrutto il nostro patrimonio culturale. Non ci fidiamo del presidente Renzi, che non sappiamo da chi è comandato, da chi è imbeccato per far sì che questo Paese sia ridotto a quello che è sotto gli occhi di tutti. Non ci fidiamo del ministro Boschi, che qui tutti si ergono a difendere: è lo stesso Ministro che sta distruggendo la nostra Costituzione ed è lo stesso Ministro che, in qualche maniera, garantiva coloro che hanno messo i soldi nella Banca Etruria, con la sua onorabilità e con quella del padre, del fratello e del cugino. Strano che nel consiglio d'amministrazione non ci fosse anche il nonno: non so se è in vita, ma probabilmente ci sarebbe stato un posto anche per lui. Non ci fidiamo e non voteremo la fiducia che viene chiesta ogni volta, ad un Parlamento che non ha più senso. Qui abbiamo visto una - perdonatemi - finta opposizione, che nel momento in cui avrebbe potuto votare la sfiducia a questo Governo, tramite la mozione di sfiducia nei confronti del ministro Boschi, ha retto di nuovo la maggioranza. Una maggioranza svilita: vi ascoltiamo, infatti, quando passate nei corridoi, quando non siete soddisfatti dell'azione di questo Governo, quando siete costretti ad approvare e votare provvedimenti dei quali voi per primi non siete convinti. Non mi fido delle parole del senatore Tonini, che viene qui a raccontare che, a fine anno, abbiamo un miliardo di euro che non siamo stati capaci di destinare e considera questa circostanza come una medaglia al valore. No: questa si chiama incompetenza! Non siamo stati capaci di utilizzare questo miliardo di euro, forse per risolvere uno dei grandi problemi che è quello degli esodati, ma abbiamo scippato i soldi destinati a costoro per fare dodici marchette, che serviranno probabilmente alla prossima campagna elettorale.
2015-12-17	M5S	EndrizziGiovanni	Signora Presidente, sulle materie trattate dal provvedimento non dovremmo più conferire deleghe al Governo, quanto piuttosto avere da esso le risposte rispetto agli impegni assunti pubblicamente. Sul gioco d'azzardo abbiamo già avuto da più parti il riconoscimento e l'ammissione che la pubblicità di un settore che impoverisce le famiglie, fa ammalare i cittadini e causa degrado culturale non può avvenire. Sul tabacco abbiamo questa misura di civiltà ormai da mezzo secolo. Sul gioco d'azzardo, malgrado ciò sia chiaro all'opinione pubblica, ai cittadini, alle famiglie e anche ai genitori preoccupati per i loro figli anche minorenni che azzardano oggi, dovremmo vedere un Governo già pronto, se non altro per un interesse elettorale. E, invece, notiamo continuamente che si tira il sasso e si nasconde la mano; si fanno proclami e si tradiscono le promesse. E lo abbiamo visto anche nella legge di stabilità. Abbiamo visto il mercanteggiamento: potremmo dare una sforbiciatina alla pubblicità, ma se prima in cambio andiamo a paralizzare i poteri dei sindaci e delle Regioni che, con fatica, stanno cercando di arginare un tale disastro. Allora, non è più possibile avere fiducia in un Governo che, quando si tratta di tutelare la salute, i giovani e gli imprenditori - tanti imprenditori oggi vorrebbero che 17 miliardi fossero spesi per vestiti, scarpe, per mangiare una pizza ogni tanto, andare al cinema, per sistemare una finestra in casa o per ristrutturare gli appartamenti - nega tutto. Non possiamo accettare di dare deleghe al Governo. Non possiamo accettare che si continui il paradigma per cui le leggi si fanno in un accordo segreto tra il Governo e la lobby dell'azzardo. Vogliamo che le leggi si facciano con i cittadini, che le faccia il Parlamento con i cittadini. Il Parlamento è ormai svuotato di senso, come una scatoletta di tonno vuota. La nostra missione qui è svelare la finzione e inchiodare alle responsabilità. Poco fa abbiamo visto il relatore e il Governo contrari a questo emendamento. E, allora, dobbiamo vedere se veramente anche in questa Aula sono favorevoli all'abolizione della pubblicità, visto che abbiamo votato un ordine del giorno non più tardi di qualche mese fa. Quando si tratta di dare impegni e chiedere promesse siamo tutti d'accordo, ma poi quando si tratta di mettere un vincolo non lo siamo più. Non sarà un grande passo avanti perché, comunque, si dovrà aspettare un intervento e potremmo avere conferma delle inerzie e delle riluttanze. Almeno, però, avremo un segnale che non si può più attendere e che quei disegni di legge, incardinati e incagliati immediatamente nelle Commissioni riunite finanze e sanità al Senato e nella Commissione finanze alla Camera, sono la via maestra. Il progresso può arrivare solo se in queste Aule si ha uno scatto di orgoglio. Spetta a noi oggi dimostrarlo. Pertanto, voteremo favorevolmente all'emendamento e invitiamo tutti gli uomini di buona volontà a farlo. Buon natale.
2015-12-22	LN	TosatoPaolo	Stiamo vivendo una situazione di calma apparente per una congiuntura economica favorevole. Si doveva sfruttare il momento per tagli mirati (ma decisi) alla spesa pubblica, ai costi ormai insostenibili dell'apparato statale. Nessuna spending review seria è avvenuta, ma solo continue dimissioni di coloro che dovevano svolgere tale lavoro. Gli unici tagli imposti da questo Governo sono quelli indirizzati ad enti locali ormai sull'orlo del dissesto (Comuni, Province, Regioni), con gravi ricadute sui servizi essenziali alle persone, in particolare sulla sanità. Gli unici tagli che sa fare Renzi sono quelli che devono cadere sulle spalle degli altri, dei sindaci, dei governatori, dei cittadini. La verità è che il Governo è forte nelle Aule parlamentari. Ha i numeri grazie a coloro che hanno un solo obiettivo: far durare la legislatura e non andare a casa. Ma è sempre più debole nel Paese, nonostante i fiumi di parole del Presidente del Consiglio e la compiacenza dei maggiori organi di informazione. Questa non è la legge di stabilità che può aiutare il nostro Paese. Questo non è il Governo che può rispondere alle paure e alle incertezze legittime, vere e realistiche che stiamo vivendo. C'è una strada alternativa e la Lega ha la volontà e la determinazione necessarie per costruirla attraverso un prossimo Governo che non nascerà dai giochi di palazzo, ma dal voto dei cittadini.
2015-12-22	M5S	GiarrussoMarioMichele	E perché vi vogliono mandare a casa? Ci sono 19 miliardi di tagli che pesano sui cittadini italiani: 19 miliardi di tagli in quattro anni sulla sanità peseranno su tutti i cittadini, sui più deboli, quelli che sono malati e che devono ricorrere alla sanità, che non troveranno. Qua ci sono ulteriori 2,4 nell'immediato e, in totale, 4,5 miliardi negli ultimi mesi, una follia. Noi prepariamo e armiamo guerre non si bene contro chi e lasciamo i nostri cittadini senza tutele sanitarie, perché gli ospedali stanno chiudendo perché sono in difficoltà; perché - come ha fatto il Ministro - dobbiamo dire loro di comprarsi le medicine e gli antibiotici. Questo è stato capace di dire un Ministro.
2015-12-22	PD	SantiniGiorgio	Signora Presidente, signori rappresentanti del Governo, colleghi, le due letture del disegno di legge di stabilità hanno confermato, da un lato, l'iniziale impostazione espansiva e solidale e, nel contempo, l'hanno irrobustito con importanti nuove misure. Per una gran parte si è trattato di un lavoro ripartito tra il Senato e la Camera, al quale si è aggiunto il necessario intervento sulla sicurezza dopo il 13 novembre e i gravi fatti di Parigi. Restano, però, ben chiari gli aspetti fondamentali del disegno di legge di stabilità. Mi riferisco alla riduzione della tassazione, realizzata disattivando le clausole di salvaguardia, con effetti positivi consistenti per famiglie e imprese, derivanti dall'abolizione della tassa sulla prima casa, sugli imbullonati e sull'IMU agricola. Mi riferisco altresì al sostegno agli investimenti nel settore sia privato, col maxiammortamento, che pubblico, con l'obbligo di effettuare nel 2016 i 5 miliardi derivanti dall'utilizzo della flessibilità di bilancio e con lo sblocco degli investimenti per gli enti locali con il progressivo superamento del Patto di stabilità. Cito il sostegno all'occupazione, con la decontribuzione del 40 per cento confermata per i prossimi due anni, con un intervento più forte nel Sud, nelle aree critiche, con il rafforzamento del credito d'imposta pluriennale per gli investimenti e con la possibilità, anche per il 2017, di prolungare la decontribuzione sui nuovi assunti. Vi è poi un qualificato intervento in materia di enti locali, e non solo sui Comuni, ma anche sulle ex Province e le aree vaste, che vedono un sostegno più adeguato alle funzioni fondamentali che mantengono (scuole e strade), e per le Regioni, a cui è stata resa sostenibile la politica di bilancio nel prossimo anno, in particolare con interventi importanti sulla sanità. Vi è, infine, una significativa politica sociale, che ha confermato il consistente fondo di contrasto alla povertà per il 2016 e 2017, a cui si sono aggiunti molti interventi sulla disabilità, un'importante misura per ridurre la tassazione sulle pensioni e un ampliamento del welfare contrattuale. A questo quadro si sono aggiunti gli interventi sulla sicurezza, con la scelta coraggiosa di abbinare alle doverose disposizioni per le Forze dell'ordine, per la difesa, per il potenziamento organizzativo, anche misure originali per la cultura, segnatamente rivolte ai giovani e al superamento del degrado delle periferie. Si è poi intervenuti in tema di banche (altra emergenza) con il necessario salvataggio delle quattro banche entro il 31 dicembre, scongiurando conseguenze disastrose sui depositi di un milione di cittadini, sugli affidamenti delle imprese, sui posti di lavoro. Il Fondo di solidarietà approvato, anche per le sue dimensioni quantitative, permette di dare un ristoro concreto a quegli obbligazionisti subordinati che fossero stati vittima di raggiri. Nel dibattito sono state espresse critiche alla scelta operata dal presente disegno di legge di stabilità di utilizzare tutti i margini di flessibilità, esponendo - secondo tali critiche - il Paese a un rischio futuro di tenuta del bilancio. Noi pensiamo che mantenere l'impostazione espansiva del disegno di legge di stabilità in un momento di rallentamento dell'economia internazionale e, nello stesso tempo, fronteggiare l'emergenza della sicurezza hanno invece reso necessaria ancora di più questa scelta, peraltro già autorizzata dal Parlamento. È una scelta per fare del 2016 un anno di consolidamento della crescita, per continuare a creare posti di lavoro, sconfiggere la disoccupazione e la povertà; una scelta per un Paese che vuol non tornare indietro, ma continuare la risalita dopo la grande crisi, tenendo insieme la crescita e la solidarietà e dando una dimensione concreta e consapevole anche alla speranza. Per questi motivi il Gruppo del Partito Democratico voterà la fiducia sul disegno di legge di stabilità.
2015-12-22	PD	ZanoniMagdaAngela	Passiamo ora ad esaminare le modifiche introdotte alla Camera per tematiche generali. Spetta a me esaminare i seguenti temi: entrate e politiche fiscali, misure per gli enti locali, investimenti pubblici, misure per il lavoro e la previdenza. Mentre, dopo di me, l'altra relatrice illustrerà i seguenti temi: banche, pacchetto sicurezza e cultura, imprese e Mezzogiorno, sanità e altri interventi.
