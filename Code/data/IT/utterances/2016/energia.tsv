2016-01-12	LN	ConsiglioNunziante	Signora Presidente, mi onoro di interpretare il pensiero di tutto il Gruppo della Lega, nella commemorazione di Valerio Zanone. I cinquant'anni di politica di Valerio Zanone hanno attraversato la storia d'Italia, durante la prima e la seconda Repubblica. È stato consigliere regionale del Piemonte dal 1970, segretario del Partito Liberale Italiano dal 1976 al 1985, dopo Giovanni Malagodi, negli anni della lotta al terrorismo, dell'alleanza dei liberali con i socialisti di Bettino Craxi e nel referendum contro l'abolizione della scala mobile. Infatti, visto che alle elezioni politiche del 1976 il Partito liberale ebbe un forte calo, la guida del partito passò alla corrente di sinistra, favorevole alla collaborazione con i socialisti e, in generale, al dialogo con le formazioni di sinistra. Zanone è stato più volte ministro, tra il 1985 e il 1989, nei Governi presieduti da Craxi, De Mita e Goria. Egli è stato Ministro dell'ecologia e l'anno dopo ha firmato la legge istitutiva del Ministero dell'ambiente, una tra le prime in Europa. Passato al Ministero dell'industria nel 1986, ha organizzato la Conferenza nazionale dell'energia sulla questione del nucleare. Dal 1987 è stato per due anni Ministro della difesa, affrontando, tra l'altro, la prima missione militare italiana nel Golfo Persico. Nel 1990 è stato eletto sindaco di Torino, incarico che ha lasciato dopo due anni per tornare in Parlamento. Zanone è stato infatti deputato dal 1976 al 1994. Dopo dodici anni fuori dall'impegno parlamentare, ma non dalla politica, è poi stato eletto senatore della Margherita, fino al 2008. Egli fu un liberale nel sangue e nell'anima, come solo un torinese duro e puro come lui avrebbe saputo essere. Ad una personalità così calma e mite, si affiancava un'incredibile voglia di fare e uno straordinario dinamismo, che metteva puntualmente in tutte le attività politiche che gli venivano affidate. Fu liberale della tradizione piemontese, da sempre legato a Cavour e a Einaudi, e dedicò il suo impegno all'ideale liberale, cercando di promuoverlo anche nell'ambito culturale, oltre che politico. Amava essere ricordato come liberale, democratico, laico, europeista e sociale. Fu anche persona troppo per bene e troppo sensibile per non rischiare di essere messo politicamente in un angolo da troppi soggetti senza scrupoli. Quello che se ne è andato è un galantuomo, un sopravvissuto di una specie che sembra essere persa. Più volte è stato ricordato, in questi giorni, come intelligente e moderno custode della grande tradizione liberale italiana. In tutti i numerosi incarichi rivestiti ha sempre portato il suo alto senso dello Stato, la sua rettitudine, la sua lungimiranza e il suo peculiare tratto personale, improntato a garbo e umanità. Giova anche ricordare il fatto che sia riuscito a restare fuori da tutte le indagini svolte durante l'inchiesta Mani pulite. A nome del Gruppo, credendo di interpretare il pensiero di tutti, chiedo che giunga a lui e ai suoi cari il ricordo e il cordoglio del Gruppo Lega Nord. Vorrei aggiungere che nel 1992 ammise la sua iscrizione alla massoneria, uno dei pochi politici ad averlo fatto, fedele ai suoi ideali fino alla fine, tanto da chiedere di essere ricordato sulla lapide del cimitero monumentale di Torino con una sola parola: liberale.
2016-01-13	M5S	GirottoGianniPietro	Chiedo urgentemente la calendarizzazione della mozione 1-00421, che riguarda la stabilizzazione dell' ecobonus. La mozione è stata presentata da me, ma è stata firmata a macchia di leopardo da tutto l'arco parlamentare, da senatori sia del partito di maggioranza, che del Gruppo Misto-SEL, del Gruppo Misto e così via. È stata presentata una mozione simile anche da parte del principale partito al Governo. Non sto quindi a ribadire, per l'ennesima volta, che si tratta di una misura che porterebbe alla creazione di centinaia di migliaia di posti di lavoro perché stabilizzando questa detrazione fiscale, daremo alle aziende un'ottica di medio periodo, nella quale poter investire e programmare, cosa che ora non possono fare e non hanno potuto fare negli ultimi anni. Sapete benissimo che negli ultimi sei anni abbiamo perso quasi mezzo milione di posti di lavoro nel settore edile e che quindi si tratta di una priorità assoluta. Sapete benissimo anche che tale misura ci renderebbe più autonomi dal punto di vista energetico e ci renderebbe maggiormente compatibili dal punto di vista ambientale, laddove veniamo da un mese nel quale i mass media non hanno fatto altro che riportare notizie sull'emergenza smog e per uscire da questa situazione di stagnazione ambientale dobbiamo affidarci alla danza della pioggia, neanche fossimo i pellerossa d'America. Sappiamo benissimo che gli edifici consumano il 40 per cento del totale dell'energia che impieghiamo in Italia, per cui potremmo avere margini di miglioramento eccezionali e creare centinaia di migliaia di posti di lavoro: non lo diciamo noi del Movimento 5 Stelle, ma lo dicono la Confindustria, i sindacati, le banche, le associazioni di imprenditori e i centri studi, che sono tutti favorevoli a questa misura. Non c'è dunque alcun motivo per non approvarla, se non una miopia politica, che però, a questo punto, verrebbe attribuita a voi.
2016-01-13	M5S	CioffiAndrea	Uno dei temi che ci interessa maggiormente è quello delle concessioni. Abbiamo parlato lungamente di concessioni autostradali, che sono quelle che più ci vengono in mente. Aver aperto una porta, che non era stata completamente chiusa già nel passaggio al Senato in prima lettura e che è stata ulteriormente aperta alla Camera, rappresenta un vulnus che non avremmo voluto vedere. Avremmo sperato che alla Camera ci fosse più forza e maggiore capacità di resistere agli attacchi solleticanti delle varie lobby, che vogliono guardare ai propri interessi. Forse al Senato c'è un po' più di energia, forse al Senato c'è un po' più di forza, forse al Senato siamo un po' più vecchi ed abbiamo la capacità di resistere. Ovviamente, parlo del mio Gruppo, non credo che gli altri Gruppi abbiano la capacità di resistere, visto che hanno modificato la norma e quindi sono loro che non hanno tale capacità. Bisogna avere la capacità di resistere alle pressioni delle lobby, sennò non ne usciamo. Dovremmo allora avere la forza di cambiare e di riportare alcuni passaggi modificati dalla Camera al testo originario del Senato. Ci rendiamo conto che l'urgenza connessa al fatto che bisogna recepire le direttive comunitarie entro aprile spinge la maggioranza e il Governo ad approvare in via definitiva questo disegno di legge. Si dice: meglio ferito che morto. È un vecchio detto. Però questo «meglio ferito» ci porta sempre a trovarci in situazioni in cui potremmo raggiungere un livello elevato di qualità legislativa e invece procediamo a spizzichi e bocconi, con questo fatto di accontentarsi. Ci accontentiamo continuamente di qualcosa che se non è perfetto, perché la perfezione non esiste in nessun caso e in nessun consesso, sarebbe bello pensare sia un compromesso (perché alla fine di compromesso si tratta) come quello, visto che parleremo lungamente di Costituzione, che raggiunsero i Padri costituenti, i quali trovarono una soluzione incastrando visioni diverse per raggiungere un obiettivo comune e condiviso. Quello è il livello al quale dovremmo tutti tendere. Invece no, non siamo più capaci di fare questa cosa. Con gli emendamenti che abbiamo presentato all'articolo 1, noi abbiamo cercato di spingere in questo senso e continueremo a farlo, per far sì che il Parlamento continui ad avere la forza che deve avere. Se non abbiamo la forza di essere potentemente concentrati verso l'interesse collettivo, senza paura di cacciare i mercanti fuori dal tempio (per usare un paragone di qualcuno che l'ha detto tanti anni fa), vuol dire che non siamo bravi a fare i legislatori. E, se non siamo bravi a fare i legislatori, probabilmente forse non siamo neanche degni di stare qua dentro. Però, siccome al Senato siamo stati più bravi, dovremmo ragionare su quanto questo Senato sia in grado di fare le cose. Non è che facciamo le cose meglio della Camera, per carità, nessuno vuol dire questo; però al Senato forse c'è più la forza di resistere alle pressioni, dovuta probabilmente anche all'esperienza. Ripeto che ciò non vale per tutti, perché anche qui al Senato ci sono queste azioni. Dovremmo rifocalizzare tutto su questo, quindi tutti gli emendamenti che abbiamo presentato vanno sostanzialmente in questa direzione. Ovviamente, speriamo che qualche emendamento venga approvato, anche se siamo sicuri che questo non avverrà, perché ovviamente non si guardano e non si studiano gli emendamenti, ma si guarda solo all'interesse della maggioranza, che vuole ottenere il suo risultato, per poter mettere quella famosa bandierina - come abbiamo detto tante volte - e per permettere a qualcuno, che crede di essere un leader, di poter fare il suo solito tweet. Alla fine, quello che interessa a noi è l'interesse dei cittadini. Pensate che bello se un giorno, uscendo da qui, tutti i cittadini contemporaneamente facessero un tweet per dire: il Parlamento ci ha degnamente rappresentato. Invece del tweet di uno, sessanta milioni di tweet, magari indirizzati tutti a quella stessa persona che crede di poter interpretare il pensiero di quei 60 milioni e che, invece, probabilmente interpreta il pensiero di un numero ben più ristretto di persone, che però sono quelle che hanno il potere. E siccome noi continuiamo sempre a contrastare la logica del potere, quando il potere tende a non fare l'interesse collettivo, sarebbe bello se in tutte le azioni che facciamo dessimo la possibilità a tutti i cittadini di fare sessanta milioni di tweet. Questo lo vedremo esaminando emendamento per emendamento, perché chiederemo la parola su ognuno.
2016-01-14	PD	FerraraElena	Questa funzione dello sport per tutti, tanto condivisa sul piano teorico, deve però fare i conti con la realtà. Sono ancora troppi gli episodi di razzismo, emarginazione e bullismo che si consumano nel nostro Paese, anche e proprio in ambito sportivo. Come non ricordare, ad esempio, la violenza sfociata in rissa tra genitori durante il derby dei pulcini Juventus-Torino? Era lo scorso 8 novembre e dagli spalti di uno stadio in provincia di Novara partirono epiteti razzisti nei confronti di un ragazzino di colore. Due considerazioni. La prima è la seguente: anche il mondo dello sport, e sicuramente molto già viene fatto in tal senso, deve adottare le opportune policy per mettere al sicuro i propri contesti operativi dalle discriminazioni e da tutte le condotte distorte che una competizione esasperata può portare con sé. Il Ministero dell'istruzione, università e ricerca ha al suo attivo da sempre importanti progetti di inclusione di cui cito «Sport di classe» (voluto dalla Presidenza del Consiglio dei Ministri, dal MIUR e dal CONI) che ha sviluppato una struttura di rete ben ramificata per sostenere l'attività motoria e lo sport per tutti. La seconda considerazione è che le federazioni sportive nazionali e le discipline sportive associate svolgono l'attività sportiva in armonia con le deliberazioni delle federazioni internazionali e del CONI cui è affidata l'organizzazione delle attività sportive sul territorio nazionale, ai sensi dello statuto del 2014. Il consiglio nazionale detta principi ed emana regolamenti in tema di tesseramento e utilizzazione di atleti di provenienza straniera al fine di promuovere la competitività delle squadre nazionali, di salvaguardare il patrimonio sportivo nazionale e di tutelare i vivai giovanili; vivai che si alimentano con un rapporto costruttivo tra federazioni, enti di promozione sportiva ed il sistema scolastico. In tal senso, la legge n. 107 del 2015 di riforma dell'istruzione ha fortemente sottolineato l'importanza dell'attività motoria e sportiva da svolgere nella scuola preoccupandosi degli aspetti metodologico-didattici, anche mediante il potenziamento di personale qualificato nell'ambito delle autonomie di primo livello. Al comma 7 lettera g), dell'articolo 1 la norma richiama tra gli obiettivi prioritari della riforma il «potenziamento delle discipline motorie e sviluppo di comportamenti ispirati a uno stile di vita sano, con particolare riferimento all'alimentazione, all'educazione fisica e allo sport, e attenzione alla tutela del diritto allo studio degli studenti praticanti attività sportiva agonistica». Parallelamente, il citato IV Piano nazionale risulta essere in piena sintonia con i principi del documento «La via italiana alla scuola interculturale e l'integrazione degli alunni stranieri» dell'Osservatorio nazionale per l'integrazione degli alunni stranieri e per l'educazione interculturale istituito dal MIUR, al fine di costruire una società integrata ed inclusiva, che pone attenzione alla necessità di una visione positiva della diversità e nella quale differenti competenze culturali o linguistiche siano vissute come un arricchimento o un'opportunità nella scuola e nella società. In questo contesto ricordo il progetto Elios - energia olimpica contro il cyberbullismo, realizzato dall'Osservatorio nazionale bullismo e doping, in collaborazione con Facebook e Telecom, che seguo da vicino con la senatrice Idem. Gioco di squadra, valori, consapevolezza di sé e modelli positivi sono solo alcuni dei contributi che l'attività sportiva può apportare nel prevenire e contrastare il bullismo discriminatorio: elementi in linea con il disegno di legge di prevenzione e contrasto del cyberbullismo, che abbiamo approvato tutti in quest'Aula e in attesa di essere votato alla Camera. Certo, tutta questa buona operatività alla quale le federazioni e gli enti di promozione sportiva contribuiscono con grande motivazione e dispendio di energie, in rete con enti locali e servizi minorili territoriali, si scontra con aspetti, che a volte risultano prevalenti, di carattere burocratico. È uno di questi scogli formali, in cui si sono incagliati entusiasmi e talenti, il caso di cui stiamo discutendo oggi nell'affrontare la proposta normativa pervenuta dalla Camera. Questo provvedimento recante «Disposizioni per favorire l'integrazione dei minori stranieri residenti in Italia mediante l'ammissione nelle società sportive appartenenti alle federazioni nazionali, alle discipline associate o agli enti di promozione sportiva» ben si colloca nella cornice più generale della riforma della legge sulla cittadinanza e sullo ius soli, anch'essa già approvata alla Camera alcuni mesi fa.
2016-01-21	M5S	GirottoGianniPietro	Signor Presidente, in questi giorni viene ripresa dai quotidiani lo stato di caos che si è generato nella governance di Sogin e nelle attività di messa in sicurezza nucleare. Nonostante l'argomento sia stato affrontato nella Commissione industria, commercio, turismo, si rende necessario un chiarimento nel merito degli argomenti sospesi, che non può essere più rinviato. Se vogliamo provare a superare le incertezze che regnano nell'attività di decommissioning dei centri nucleari e ridare ai cittadini la fiducia per credere ancora in chi li rappresenta, riteniamo opportuno che chi ha un ruolo in questa partita, non priva di torbidi aspetti, si assuma le proprie responsabilità. Oltre al tema della governance, vanno affrontati gli aspetti che riguardano la pubblicazione del programma nazionale, per il quale rischiamo l'apertura di un'ennesima procedura di infrazione da parte della Commissione europea. Va inoltre affrontato l'argomento dell'istituzione dell'Ispettorato per la sicurezza nucleare, che come sapete è ancora bloccato, che deve svolgere l'attività di controllo, oggi sotto la guida del dipartimento di ISPRA, che però è sotto organico e sta svolgendo questo ruolo in qualità di supplente. Se non saranno risolti questi argomenti, si corre il rischio di incrinare i rapporti con le popolazioni dei territori interessati, che legittimamente richiedono trasparenza, ma sopratutto si rischia di non riuscire a garantire la salute e la sicurezza. Non abbiamo una pianificazione sulle attività, non abbiamo il controllore, non capiamo chi dovrebbe governare questi processi. Quindi riteniamo che il modo con il quale il Governo Renzi sta gestendo il problema dello smantellamento dei lasciti nucleari - pagato nella bolletta elettrica dai cittadini e che quindi richiede, anche per questo motivo, un impegno urgente del Parlamento - sia altamente insoddisfacente. Per questo chiediamo di convocare con urgenza in Commissione i Ministri competenti e l'Autorità per l'energia elettrica e il gas, al fine di fare chiarezza ed individuare le responsabilità.
2016-01-26	FI	AmideiBartolomeo	In oltre tre anni e mezzo i Governi che si sono succeduti non hanno individuato neppure l'inizio di una strategia di rilancio del gruppo siderurgico. Tutti i tentativi messi in campo finora si sono risolti in performance negative, e non solo sul piano produttivo o, nel migliore dei casi, in un nulla di fatto. Di certo, le responsabilità devono essere ascritte non solo all'Esecutivo, ma al complesso sistema che gestisce ed influenza la vita industriale dell'ILVA: dai commissari straordinari, le cui competenze più forti non sono certamente relative alla siderurgia, fino ad arrivare alla magistratura. E dico questo non per muovere una critica, ma per riportare un dato di fatto: le indagini della magistratura hanno talvolta rappresentato l'ennesimo freno per il ciclo produttivo degli stabilimenti. Nel merito, il Governo, con quest'ultimo decreto-legge, ha preso atto di aver sbagliato strategia e fa dietrofront. Alla fine del 2014 si prevedeva la costituzione di una newco per la successiva primavera, che avrebbe rilevato proprietà e gestione, nel quadro di un piano di 2 miliardi, che considerava anche il rientro dei 1,2 miliardi della famiglia Riva. Ora, invece, il gruppo viene messo in vendita, secondo una procedura che dovrebbe completarsi entro giugno 2016. Intanto, entro il 10 febbraio, le imprese interessate, che potranno essere singole o in cordata, italiane o straniere, dovranno presentare la propria manifestazione di interesse. Ricordo che del Gruppo ILVA fanno parte, oltre a ILVA SpA, altre sette aziende in totale, le cui attività sono funzionali all'attività di produzione dell'acciaio, e sono ILVA servizi marittimi, Ilvaform, INNSE Cilindri, Sanac, Taranto Energia, Socova e Tillet. Potrebbero verificarsi scenari di vendita separata degli asset, cioè di una vendita parziale o anche di locazione di uno o più stabilimenti o di affitto di ramo di azienda. Scenari di divisioni degli asset del gruppo non possono non suscitare ulteriore preoccupazione per l'effettivo mantenimento degli attuali livelli occupazionali, peraltro già ridotti negli ultimi anni, dei poli produttivi italiani e della guida aziendale nel nostro Paese. È chiaro che Forza Italia non vuole partecipare al gioco del "tanto peggio, tanto meglio" sulla pelle di migliaia di lavoratori e di un pezzo importante di una storia che ci appartiene e del futuro industriale dell'Italia. Ma le critiche riguardano le modalità con le quali finora è stata gestita l'intera vicenda, fino ad arrivare a dover vendere un bene diventato inevitabilmente, purtroppo, poco appetibile per il mercato. L'amministrazione straordinaria dal 21 gennaio 2015 non è riuscita a risollevare le sorti di ILVA, che ha continuato a produrre a livelli sempre minori e a perdere inevitabilmente valore. Attualmente l'ILVA lavora con 3 altiforni su 5 (i numeri 1, 2 e 4) e la produzione giornaliera (17.000 tonnellate di acciaio) ammonta a poco più della metà della capacità industriale (30.000 tonnellate). Il 2015 si è chiuso con una media giornaliera di 13.000 tonnellate, arrivando ad un totale annuo di 4,8 milioni di tonnellate: questo ha significato un preoccupante calo di 1,5 milioni di tonnellate rispetto al 2014, che pure aveva fatto registrare un timido passo avanti rispetto alla disastrosa performance del 2013. A questo scenario dobbiamo aggiungere il costante calo di produzione dell'acciaio nel nostro Paese (da 26 milioni di tonnellate nel 2010 a 20 milioni nello scorso anno), ma anche il fattore di volatilità giuridica insita nel nostro ordinamento, dove le regole vengono modificate in modo ripetuto e frettoloso (vedi proprio i decreti ILVA), dove alto è il livello di conflittualità nelle relazioni industriali e dove si è addirittura arrivati ad assistere ad uno scontro tra magistratura e Governo per l'operatività di un altoforno. Come se tutto questo non bastasse, il Governo dovrà impegnarsi su due ulteriori fronti. Il primo riguarda l'Europa: la Commissione ha aperto una procedura di infrazione contro il nostro Paese per appurare se i circa 2 miliardi di risorse pubbliche, di cui l'ILVA ha beneficiato, possano configurarsi come aiuti di Stato, vietati dalla normativa europea. Il secondo fronte, per la verità privo di prospettive positive almeno nel breve termine, riguarda le risorse della famiglia Riva bloccate in Svizzera: si tratta di 1,2 miliardi che, nelle intenzioni del Governo, avrebbero dovuto contribuire al risanamento ambientale, ma che sono stati trattenuti dai giudici svizzeri perché allo stato non c'è una condanna a carico della famiglia Riva che legittimerebbe la confisca delle risorse. Tutti ci rendiamo, quindi, conto di come allo stato attuale l'ILVA non sia, purtroppo, un investimento attrattivo. E questo ci porta ad un'altra riflessione: anche ammettendo che la procedura di cessione non si concluda con un nulla di fatto, il soggetto acquirente, per tutti i motivi finora elencati, avrà ogni interesse a modificare lo status quo del gruppo, attuando - ad esempio - una ristrutturazione aziendale che inevitabilmente colpirebbe gli interessi dei lavoratori, delle città che ospitano gli stabilimenti e del nostro sistema industriale, e non solo nel settore siderurgico. Avviandomi verso la conclusione, in assenza di accordo di programma specifico come quello del 2005, firmato grazie al Governo Berlusconi, tutte le garanzie ex ante che il Governo potrebbe porre come condizioni al futuro acquirente saranno inevitabilmente di carattere più politico che giuridico, valendo sopra ogni altra la libertà dell'imprenditore di gestire il proprio business. Per questo occorrerebbe creare i presupposti non solo per rendere interessante acquistare l'ILVA, ma anche perché non si renda necessario e neppure auspicabile un drastico cambio di rotta che sarebbe doloroso per tutti. Dunque, proviamo a proporre delle soluzioni che possano far conciliare gli interessi dei lavoratori, dei cittadini, della giustizia che deve fare il suo corso, dell'ambiente e della salute di tutti. Si potrebbero - ad esempio - prevedere limiti specifici ai blocchi e ai sequestri degli impianti che la magistratura oggi ha il potere di disporre (e che ha spesso disposto negli ultimi anni), o ancora prevedere una graduale equiparazione dei parametri ambientali ai livelli dei grandi gruppi concorrenti europei, attualmente più elevati a causa del piano di risanamento cui è soggetta l'ILVA, ma oggettivamente troppo pesanti per consentire il pieno rilancio della produzione. In gioco c'è il futuro di una parte fondante del nostro sistema industriale, che dà lavoro a migliaia di persone e costituisce il riferimento per importanti realtà territoriali del nostro Paese. Dobbiamo, quindi, rimettere veramente in moto la macchina, coinvolgendo tutti i soggetti a vario titolo interessati, perché solo così si troveranno le risorse per finanziare il risanamento ambientale, pagare i debiti alle aziende creditrici dell'indotto e garantire soprattutto l'occupazione.
2016-01-26	M5S	GirottoGianniPietro	La sfida vera dell'ILVA di Taranto è ricollocare 20.000 lavoratori nonché bonificare e riconvertire l'intera area; una sfida enorme che, tuttavia, in Europa è stata già vinta da una regione della Francia, il Nord Pas de Calais. In questa regione di 4 milioni di abitanti con sette acciaierie e due miniere di carbone, la politica ha scelto il futuro ricco e pulito, creato grazie ad una nuova rivoluzione industriale abbracciata e fortemente voluta dagli enti locali, veri protagonisti del territorio. Oggi, grazie ad un'accorta pianificazione, l'economia di quel territorio è decollata. Sono nate in due anni più di 150 start up e piccole e medie aziende in settori innovativi (produzione di energia rinnovabile, idrogeno, edilizia, distretti di stampanti 3D, recupero e trasformazione innovativa dei rifiuti e tanto altro). È un'esplosione di creatività, ingegno e pragmatismo che porterà l'intera regione alla completa decarbonizzazione nel 2050 e che ha già creato più di 20.000 nuovi posti di lavoro. Taranto ha l'occasione di diventare il centro pilota italiano e del Sud per partecipare a questa rivoluzione che i tarantini hanno già incominciato a costruite con i paesaggi, la storia e la bellezza della loro terra. Faccio solo un piccolo esempio, menzionando un progetto di sviluppo locale denominato " green road " (e il suo figliastro " blue road "), realizzato da un GAL è quindi, in parte pubblico e in parte privato - che coniuga la difesa e la promozione del territorio garantendo sviluppo e ricadute economiche, che ho visitato personalmente e dove si vede la differenza tra industria inquinante, da una parte, e rivalutazione delle aziende agrituristiche, ristorative, turistiche e piccole-medie imprese, dall'altro. Dovremmo parlare di questo oggi: di visioni a lungo termine e di progetti per un futuro diverso per i giovani. Ha destato molto scalpore un manifesto gigantesco apparso in città firmato dal comitato "Genitori di Taranto", in cui campeggiava una scritta a caratteri cubitali sullo sfondo tetro della megaindustria: «I bambini di Taranto vogliono vivere». Oggi quel manifesto campeggia, oltre che a Taranto, anche davanti la sede della Regione Puglia, a Bari, ed è un grido d'aiuto verso le istituzioni sorde di questo Paese. Con questo ennesimo decreto salva ILVA e ammazza Taranto confermate a quei genitori che, per questo Governo, nella scala dei valori al primo posto non c'è il futuro di quel luogo.
2016-01-26	PD	PuppatoLaura	Mi avvio a concludere. Desidero soltanto precisare che il decreto-legge in esame contiene due norme che ritengo particolarmente importanti per gli aspetti ambientali. Anzitutto, va registrata la volontà di alimentare gli impianti con il gas (quindi, con un'energia pulita, assai meno inquinante e pienamente rispondente agli accordi di Parigi), piuttosto che ricorrendo al carbone come fonte energetica principale. Inoltre, grazie all'intervento della Commissione sanità, la fissazione di limiti emissivi e le garanzie offerte dagli adeguati monitoraggi garantiscono il fatto che si andrà a ridurre, fino a cancellarle, le emissioni dei camini. Tutto ciò si potrà ottenere con una conversione industriale che veda l'adozione di best practice, attraverso un rinnovato rapporto di fiducia tra cittadini e Stato, che è il primo dei nostri doveri in questa sede.
2016-02-17	PD	CociancichRoberto	Signor Presidente, «(...) oggi è il momento in cui bisogna saper gettare via vecchi fardelli divenuti ingombranti, tenersi pronti al nuovo che sopraggiunge, così diverso da tutto quello che si era immaginato; scartare gli inetti tra i vecchi e suscitare nuove energie tra i giovani. Oggi si cercano e si incontrano, cominciando a tessere la trama del futuro, coloro che hanno scorto i motivi dell'attuale crisi della civiltà europea e che, perciò, raccolgono le eredità di tutti i movimenti di elevazione dell'umanità, naufragati per incomprensione del fine o dei mezzi con cui raggiungerla. La via da percorrere non è facile, né sicura, ma deve essere percorsa e lo sarà». Quelle che ho pronunciato, signor Presidente, non sono ovviamente parole mie, ma solo di Altiero Spinelli, di Ernesto Rossi e di Ursula Hirschmann, contenute nel famoso Manifesto di Ventotene che molte volte viene richiamato come una delle fonti, delle sorgenti dell'idea di Unione europea. Nel cuore di questa idea, signor Presidente, sta proprio il fatto di gettare via i vecchi fardelli. Ed i vecchi fardelli sono questa idea che aveva caratterizzato il periodo antecedente, anzi gli anni in cui si scriveva il Manifesto (fra il 1941 e il 1944), per il quale ci si doveva screditare e combattere frontalmente gli uni contro gli altri. Credo che oggi la sfida sia ancora aperta e sia quella di rinunciare a delegittimarsi reciprocamente e cercare invece, pur nel rispetto delle reciproche differenze e nella convinzione di avere posizioni anche conflittuali, la legittimazione reciproca come un patrimonio a cui non possiamo rinunciare. E credo che questo sia veramente il punto sul quale noi dobbiamo oggi porre una linea difensiva sulla quale non possiamo assolutamente demordere. Oggi l'idea che l'Unione europea rappresenta è l'aspetto più alto che siamo riusciti ad ottenere dal punto di vista della legittimazione reciproca, e questo è importante. Ogni qualvolta l'Unione europea ha saputo riconoscersi, attraversare la frontiera tra la Ruhr e la Saar e partire dal conflitto che ha insanguinato le nostre frontiere, andando a riconoscersi in una comunanza di popoli europei, è avanzata e ha prodotto ricchezza e progresso. Ogni qualvolta noi abbiamo costruito muri e innalzato fili spinati, abbiamo, invece, compiuto un passo indietro. Per questo il Consiglio europeo di domani è particolarmente cruciale, perché vengono rimesse in discussione la natura e la ragione stessa del nostro essere insieme. È invece importante che tutto il Paese e anche il nostro Parlamento, da questo punto di vista sia unito. E voglio dire ai membri del mio partito, ai componenti del Gruppo del Partito Democratico, che ogni qualvolta noi saremo divisi e non ci riconosceremo reciprocamente nelle ragioni costitutive del nostro partito, saremo perdenti. E lo dico anche con riferimento a quanto è successo nelle scorse ore. Noi dobbiamo riconoscere il valore reciproco delle differenze e cercare di creare una sintesi. Questo vale per noi, come Gruppo del Partito Democratico, e se riusciremo a farlo, avremo autenticamente uno spirito europeo. L'Europa ha esattamente la capacità di fare una sintesi delle diverse tradizioni, delle diverse ideologie e delle diverse posizioni culturali. Noi dobbiamo muoverci con questo spirito, a testa alta, facendo valere le posizioni italiane. E dico questo anche con riferimento ad alcune polemiche sollevate sulla scarsa presenza dii funzionari italiani nelle istituzioni europee. Lo spirito europeo non deve far venire meno il desiderio e la volontà di farci rispettare. Oggi l'Italia - e lo dico al Governo - deve essere più rappresentata nelle istituzioni europee, anche nelle posizioni chiave. Su 28 pozioni chiave - e non lo dico per essere antitedesco, al contrario - 18 sono rivestite da funzionari di alto livello tedeschi. Questo - secondo me - è qualcosa che deve cambiare nel futuro, proprio nello spirito di un riconoscimento e di una costruzione reciproca che si manifesta anche nella scelta delle posizioni chiave dove si decide. Infine, signor Presidente, c'è il tema della migrazione, più volte evocato in questa discussione, che non è soltanto un problema di buonismo contro cattivismo e di sicurezza. È un problema di tipo strategico sul futuro dell'Europa. L'Europa fa fronte a una enorme crisi, anche di natura demografica, e noi non possiamo non porci questo problema. Qual è il futuro dell'Europa? È una domanda che l'Europa deve porsi rispetto al venir meno e all'invecchiamento della sua popolazione. Cercare una grande alleanza con i Paesi che stanno intorno a noi, con le forze generose ed entusiaste che cercano di venire a lavorare nel nostro Paese, è una opportunità grande e una risorsa che non possiamo trascurare. Oggi noi abbiamo bisogno, da un punto di vista strategico, per mantenere il nostro livello di ricchezza, di ridurre gli squilibri macroeconomici ed economici tra il Nord e il Sud del mondo, tra il continente europeo e il mondo che esce dal deserto. Come ricordava don Giulio Albanese ieri in Commissione affari costituzionali, l'Africa è un continente straordinariamente ricco di risorse, e noi dobbiamo riuscire a creare delle relazioni equilibrate. Da questo punto di vista, approvo il fatto che sia data compiuta attuazione alla riforma della cooperazione internazionale. È necessario mettere mano alla legge sull'immigrazione, anch'essa vecchia; riguardare con maggior lungimiranza alla legge sull'asilo in una prospettiva europea; portare a termine la riforma della cittadinanza e stringere un grande patto con le comunità di migranti che, dal mio punto di vista, devono essere guardate come portatrici di quelle energia e speranza di cui noi, oggi, a volte siamo poveri. E tutto questo lo vediamo anche nel nostro dibattito quando, invece di ascoltarci o di pensare insieme al futuro, lasciamo che sia semplicemente una occasione per insultarci reciprocamente come, purtroppo, è avvenuto anche oggi. Concludo ripetendo le parole di Altiero Spinelli: «La via da percorrere non è facile né sicura, ma deve essere percorsa e lo sarà».
2016-02-23	LN	ConsiglioNunziante	Come sempre succede, il decreto-legge in esame è di fatto un provvedimento omnibus, niente affatto rispettando il carattere di omogeneità previsto dalla legge 23 agosto 1988, n. 400, che stabilisce che i decreti-legge devono contenere misure di immediata applicazione e che il loro contenuto deve essere specifico, omogeneo e corrispondente al titolo. Il decreto-legge in esame si compone di 13 articoli che alla Camera dei deputati sono stati blindati, poco discussi e messi in condizione di non nuocere al sistema, limitandosi a portare avanti quello che la politica probabilmente non è stata in grado di affrontare seriamente. Si è quindi cercato di inserire misure che tenessero conto del funzionamento e dell'organizzazione delle pubbliche amministrazioni con riferimento alle infrastrutture, ai trasporti, alle questioni alimentari e forestali e, addirittura, alla materia sanitaria. Praticamente, qualcosa di omogeneo! Probabilmente in questo decreto-legge il Governo ha cercato di rendere omogenea solamente la necessità di assicurare l'efficienza e l'efficacia dell'azione delle diverse amministrazioni interessate. È stato anche interessante cercare di capire in che termini è avvenuta l'introduzione di alcuni elementi che non avrebbero assolutamente nulla a che fare con le proroghe. Praticamente, all'interno di questo decreto-legge sono stati addirittura inseriti alcuni elementi nuovi come il rimborso elettorale con lo stanziamento di risorse per quelle Province che, tra le altre cose, sono state abolite. Anche in questo caso si tratta di una aberrazione per la spesa pubblica. Poi c'è la questione del direttore generale per il grande progetto di Pompei, che magari potenzialmente vedrà anche crollare qualche muro ma che è stato inserito in questo decreto-legge. Sono state inserite addirittura norme senza copertura, e questo la dice lunga sull'incapacità di governare, ma d'altronde avete posto la questione di fiducia e dunque è andato tutto in cavalleria. Spero anche, signor Presidente, che non vengano prorogate le norme contenute in quelle 24 slide che il Presidente del Consiglio ci ha propinato riguardo ai festeggiamenti per i due anni del suo Governo. Qualcuno, nell'intervento precedente al mio, ha ritenuto che quel Governo sia stato e sia tuttora abusivo. Praticamente è stata prodotta una slide ogni mese. Speriamo che i risultati di questi due anni non vengano prorogati anche per i prossimi ventiquattro mesi, salvo andare alle elezioni, come noi speriamo, un po' prima. Il Presidente del Consiglio ha affermato che la disoccupazione è calata all'11,4 per cento: una balla colossale che, tra le altre cose, ci è costata circa 11 miliardi per creare poco più di 100.000 posti di lavoro, per i quali, tra l'altro, non si ha alcuna prova che la decontribuzione affidata al jobs act abbia inciso favorevolmente. Dovrà passare probabilmente ancora qualche anno per vedere quanto effettivamente abbia inciso quella legge. A gennaio la cassa integrazione è tornata a salire e spero che anche questa non venga prorogata e che il Governo metta in campo azioni serie e concrete in un piano industriale credibile. Infatti, se si ragionasse in termini positivi per un piano industriale e per un piano dell'energia credo che non vi sarebbe bisogno di prorogare la cassa integrazione ma forse è più facile prorogare quest'ultima che mettere mano alle questioni economiche. Si è parlato anche della disoccupazione dei giovani, scesa al 37,9 per cento, un dato che non tiene conto dei giovani che non studiano e non cercano più lavoro, quindi anche questo, signori, è un dato alquanto falso. Altra questione è la balla che riguarda il PIL, passato da meno 1,9 per cento a più 0,8. Gli ultimi dati dell'OSCE sono drammatici e l'intervento di Draghi è stimato nello 0,3 per cento di PIL. Il petrolio ai minimi ha fatto la sua parte e la restante parte l'ha fatta l'euro debole per gran parte dell'anno, incentivando le esportazioni. Condizioni queste, signor Presidente, la cui assenza avrebbe condotto ad un tracollo economico senza pari, altro che ripresa! L'Italia sembra andare verso l'inevitabile mancato rispetto della riduzione del debito a partire dal 2017. Altro tema delicato è quello dell'immigrazione. Anche in questo caso, signor Presidente, si continua a prorogare, anzi, a procrastinare più che a prorogare questo incredibile problema. L'Italia chiede all'Europa l'emissione di eurobond per fare fronte agli oneri finanziari: spese enormi che non siamo in grado di affrontare. La crescita del 2015 è stata molto inferiore rispetto alle previsioni. Solo lo 0,6 per cento. Dovremmo avere uno spread probabilmente a 500 o 600. Ricordo quando Berlusconi è stato costretto a dimettersi e le notizie di questi giorni sulle intercettazioni la dicono lunga e raccontano molto bene come sono andate le cose. Il Documento di economia e finanza che il Governo presenterà in aprile terrà conto ufficialmente di un peggioramento anche rispetto alle previsioni per l'anno in corso e quindi aprirà la strada ad una manovra correttiva di 3-5 miliardi. Il 2017 è tutto da vedere. Ne vedremo delle belle, ma c'è già da coprire un conto da 17 miliardi in aumento di IVA e accise previsto dalle clausole di salvaguardia. O pensate di prorogare anche questi? Ma anche mettendo da parte i conti pubblici, l'Italia di Renzi non sembra avere cambiato verso rispetto ai partner europei, compresi quelli storicamente più vicini. L'anno scorso l'Italia è cresciuta dello 0,6 per cento, contro il 3,2 per cento della Spagna e l'1 per cento della Francia. Il bel Paese non ha cambiato verso nemmeno sul debito, quasi il 133 per cento del PIL, contro una media europea dell'87,2 per cento. C'è qualche segno positivo sulla disoccupazione, ma il tasso di occupazione resta molto basso, così come la produttività del lavoro, che ci vede in fondo alla classifica dell'Unione europea. Si tratta di statistiche da Paese povero, signora Presidente, e sono tre o quattro anni che continuiamo a prorogare anche queste. Spero di non dover più assistere ad un'eventuale proroga dello scempio economico delle consulenze della ministra Madia, nei prossimi due anni; le consulenze esterne si sono moltiplicate, alla faccia della spending review. Siamo passati da una spesa di 737 milioni ad 1 miliardo e 197 milioni: 453 milioni di euro sottratti a questioni ben più importanti. Possibile, signora Presidente, che tra i nostri tre milioni di dipendenti statali e pubblici non vi sia qualcuno esperto, in grado di supportare tecnicamente la Ministra, che più volte ha dato la sensazione di non conoscere bene neppure lei le proprie leggi? Qualcuno ha paventato che forse un consulente in questo caso, anche pagato bene, sarebbe importante. Mi chiedo come sia possibile vantarsi e sbandierare in tutta Europa successi su riforme che sono state solo parzialmente realizzate e i cui risultati si vedranno nell'arco dei prossimi tre o quattro anni (se si vedranno). Mi chiedo soprattutto come sia mai possibile collegare la riforma costituzionale, cioè lo scempio della Costituzione che avete fatto (tra l'altro ancora non definitivamente approvata ed oggetto delle forche caudine del referendum di ottobre), con una ventilata ripresa. Parlate di un'Italia rimessa in moto, quando tutti gli indici economici sono assolutamente negativi. Vorrei cospargere, signora Presidente, il mio intervento di sale grosso, ma non vorrei che ciò fosse inteso come qualcosa di troppo dolce per questa maggioranza. In questo provvedimento, trattandosi di un decreto-legge omnibus, inserite anche la proroga dei mille sogni, la cui realizzazione, due anni or sono, il neo Presidente del Consiglio ha garantito agli italiani. Adesso nel libro dei sogni si inaugurerà anche la Salerno-Reggio Calabria, modello Cetto La Qualunque (quando inaugurò il ponte sullo Stretto alla fine del film). Tutti possono fare così il Presidente del Consiglio, signora Presidente. E ci provo anch'io; tra l'altro, Consiglio lo sono, mi manca solamente il Presidente.
2016-02-23	M5S	GirottoGianniPietro	Signora Presidente, colleghi, cittadini, ci stiamo accingendo ad approvare nelle prossime ore il cosiddetto decreto milleproroghe. Entreremo nel merito della discussione, ma vorrei riportare una voce di quella parte di società che spesso non trova spazio all'interno del Parlamento e che, quindi, si vede costretta a rivolgersi direttamente al Presidente della Repubblica, nel tentativo di vedere ascoltata almeno una parte delle proprie istanze. Vi riporto una lettera dell'associazione "Italia solare", che raccoglie produttori, distributori e installatori di quel mondo delle energie rinnovabili che purtroppo, negli ultimi due anni, ha visto un calo di 60.000 posti di lavoro e per il quale le recenti riforme fanno prevedere un'ulteriore diminuzione, mentre i dati ufficiali ci dicono chiaramente che siamo in retromarcia rispetto al resto del mondo. La lettera recita come segue: «Spettabile Presidente della Repubblica, la presente per segnalarle una grave violazione delle prerogative del Parlamento che si sta consumando con la approvazione di alcune disposizioni contenute nel decreto-legge 30 dicembre 2015, n. 210, cosiddetto milleproroghe. Con l'articolo 3, comma 2, lettera b) del decreto-legge n. 210 del 2015 il Governo, nella formulazione originaria del decreto-legge milleproroghe, aveva previsto che per i soli clienti in alta tensione la componente più significativa delle tariffe elettriche, che sono gli oneri generali di sistema, non fosse più commisurata solo al consumo di energia. Tale norma era evidentemente del tutto incoerente al provvedimento milleproroghe, non essendo riferita ad alcun termine da prorogare, e mancava completamente dei requisiti di necessità e urgenza richiesti dall'articolo 76 della Costituzione. Di fatto, attraverso lo strumento privilegiato del decreto-legge, per i clienti elettrici in alta tensione si era stabilito un principio strategico di politica energetica volto a penalizzare autoproduzione di energia e efficienza energetica. Infatti, nella misura in cui le componenti della tariffa non sono a consumo non vi è convenienza a consumare meno energia con interventi di efficienza o con autoproduzione di energia. In sede di conversione, il Governo non ha stralciato tale norma come avrebbe dovuto doverosamente fare, ma addirittura ne ha esteso la portata alle tariffe elettriche su tutti i livelli di tensione. Ai sensi della nuova formulazione dell'articolo 3, come approvato alla Camera ed inviato per la conversione in Senato, per tutti i clienti non domestici, a qualsiasi livello di tensione, le tariffe relative agli oneri generali di sistema non saranno più commisurate soltanto al consumo di energia. Dunque, non solo per i grandi clienti in alta tensione, ma per tutti i clienti (tranne i domestici) viene approvata con decreto-legge, in mancanza di un qualsiasi effettivo contraddittorio parlamentare, una misura che scoraggia efficienza energetica e autoproduzione e incoraggia il consumo di energia prelevata dalla rete elettrica». Ho quasi concluso. «Includere in un decreto-legge, sul quale verrà chiesta la fiducia, scelte chiave di politica energetica per le quali non vi è alcuna necessità ed urgenza è una grave violazione delle prerogative del Parlamento. Si richiede dunque un suo immediato intervento per richiedere lo stralcio dell'articolo 3, comma 2, lettera b), del decreto-legge n. 210 del 2015 in fase di conversione ed eventualmente di valutare in forza delle sue prerogative costituzionali di non procedere ala promulgazione della legge, che sarebbe approvata in manifesta violazione dell'articolo 76 della Costituzione».
2016-02-24	M5S	GirottoGianniPietro	Signor Presidente, cittadini, colleghi, siamo dinanzi a mille proroghe e ad una novità: una novità sulla bolletta elettrica, per cui chi consuma poco pagherà anche per chi consuma molto. Sono ancora in molti ad attendere il cosiddetto green act, un pacchetto di norme, propagandato in pompa magna con grandi discorsi lo scorso anno in tutto il pianeta, persino all'ONU e alla Conferenza sul clima di Parigi, dal nostro Presidente del Consiglio. Il green act avrebbe dovuto o potuto creare decine di migliaia di green job nonché favorire la tutela dell'ambiente e della salute. Nell'attesa, il Presidente del Consiglio ha pensato bene di andare in retromarcia su tutti i fronti energetici, affossando l'efficienza energetica e l'autoproduzione da fonti rinnovabili. Tale effetto avranno infatti le disposizioni contenute nella lettera b) del comma 2 dell'articolo 3, che modificano, dal primo gennaio 2016, la struttura delle componenti tariffarie relative agli oneri generali di sistema elettrico per usi diversi da quelli domestici, nonché, con la medesima decorrenza, ripristinano l'esenzione degli oneri generali agli energivori. Capite cittadini italiani? Ripristinano un'esenzione: uno sconto alle aziende che consumano moltissima energia. Questo significa che, mentre fino ad oggi la nuovissima riforma della tariffa elettrica riportata in bolletta ha colpito solamente i clienti domestici (per intenderci, le famiglie), con questo milleproroghe si estende a tutto il sistema produttivo, al settore commerciale e a quello dei servizi siano essi piccoli, grandi o medi: insomma, a tutte le realtà. Cosa significa, in pratica, questo? Sino al 31 dicembre dello scorso anno, la tariffa elettrica prevedeva che il prezzo dell'elettricità salisse man mano che aumentavano i consumi ed era quindi una tariffa progressiva. Se una famiglia o un'impresa consumava poco, pagava meno, in assoluto e in proporzione, rispetto ad una che consumava di più. Adesso il concetto si è ribaltato. Chi è virtuoso o chi, per la propria situazione, consuma poco, paga una bolletta proporzionalmente più elevata. Si tratta, quindi, di un doppio colpo. In primo luogo, si sfavoriscono gli interventi di efficientamento e risparmio energetico, mentre fino all'anno scorso la progressività della tariffa scoraggiava gli sprechi di energia premiando gli interventi di efficientamento energetico che - ricordiamolo - sono il pilastro essenziale e prioritario della politica dell'Unione europea in materia di energia, oltre che un pilastro del buon senso. La prima misura da adottare dovrebbe essere quella di efficientare il nostro consumo e possiamo tranquillamente dimezzare i nostri consumi. Il secondo danno consiste nel fatto che si ripristina uno sconto sulla bolletta elettrica dei grandi consumatori di energia, il quale era stato interrotto da una procedura di infrazione aperta dalla Commissione europea, e lo si ripristina senza intervenire su quanto richiesto dalla Commissione. Cari italiani, provate allora ad immaginare chi si dovrà far carico di questo sconto alle imprese più energivore. Altro che lo sconto che il Presidente del Consiglio aveva promesso a tutti italiani! Per effetto delle misure contenute nel provvedimento milleproroghe e la chiusura del mercato tutelato, milioni di italiani si ritroveranno nel prossimo futuro bollette più care del 20-30 per cento. Bollette più care del 20-30 per cento, alla faccia delle promesse del Governo e del dimezzamento del prezzo del petrolio! La nostra politica industriale può prevedere il supporto di determinate categorie di imprese e certamente possiamo deciderlo, ma lo si dovrebbe fare legando obbligatoriamente gli aiuti a miglioramenti del processo produttivo, all'efficientamento ed all'innovazione tecnologica nel senso più green possibile. Guarda caso, si tratta esattamente di ciò che avrebbe voluto fare il Presidente del Consiglio, ma che è rimasto lettera morta. Per tali ragioni, il Movimento 5 Stelle ha proposto la modifica della norma che favorisce, ancora una volta, i grandi produttori e i distributori di energia, che voi, con l'apposizione dell'ennesima questione di fiducia, dimostrate ancora una volta di privilegiare, a scapito e danno degli oltre 500.000 piccoli produttori di energia rinnovabile e dell'intera filiera dell'efficienza energetica. Insomma, vi assumete la responsabilità di affossare uno dei settori più innovativi e qualificati del nostro Paese, che coinvolge migliaia e migliaia di occupati, ossia quello della generazione distribuita, del risparmio energetico e dell'autoconsumo e autoproduzione da energie rinnovabili, «regalando», si fa per dire, a milioni di italiani maggiori emissioni inquinanti, che determineranno un maggiore smog ed il relativo peggioramento della salute umana. Colleghi, con questo provvedimento ve ne assumete la responsabilità.
2016-02-25	PD	ZandaLuigi	Non so se sia giusto definire «storica» questa legge. So che avvicinerà l'Italia alle democrazie occidentali, che da decenni hanno sconfitto l'omofobia, riconoscendo alle coppie omosessuali, sulla base del principio universale di uguaglianza, gli stessi diritti delle coppie eterosessuali, e hanno offerto un riconoscimento pubblico alle coppie di fatto. Dobbiamo piuttosto interrogarci sul ritardo con cui ci arriviamo: è molto singolare, in una società nella quale sia la sinistra che la destra si dicono liberali. Non è un caso che gran parte delle forze politiche, che nel 2007 impedirono l'approvazione dei cosiddetti Dico, oggi abbia cambiato idea, come non è un caso che tanti di quelli che nel 2004 approvarono la legge n. 40, oggi ne riconoscano l'ampia incostituzionalità. In tutti i tempi, signor Presidente, la storia delle nazioni non è fatta solo dall'economia e dalla politica. Sono soprattutto la cultura e il rispetto dei diritti civili a definire il livello di maturità e di democrazia di un Paese. Questo valeva anche negli anni Sessanta e Settanta, quando l'Italia ha attuato grandi riforme e grandi trasformazioni. Erano gli anni della nazionalizzazione dell'energia elettrica, delle leggi sull'università, l'urbanistica, il Servizio sanitario nazionale, dello Statuto dei lavoratori, delle Regioni, dell'attuazione del referendum, dell'obiezione di coscienza, della scuola media obbligatoria. È una lista enorme, sono riforme strategiche e fa impressione ricordarle così, tutte in fila. Eppure, se pensiamo a quegli anni, per prime ci vengono in mente le leggi sul divorzio e sull'aborto: le due grandi riforme che, sul piano civile, hanno messo l'Italia al passo con le democrazie occidentali. Si tratta di riforme nate da dibattiti serrati, da grandi travagli sui principi e sui valori, ma che una volta diventate leggi dello Stato, sono riuscite a riunificare il Paese e a renderlo più maturo. Perché è andata così? Com'è possibile che, dopo tanta lotta politica e tanta violenza, il divorzio e l'aborto, una volta approvati, abbiano persino rafforzato l'unità sociale del Paese? Perché in tutto il mondo le società si disgregano quando i diritti sono negati e si compattano quando vengono riconosciuti.
2016-03-02	M5S	GirottoGianniPietro	Signor Presidente, colleghi, cittadini, è passato poco tempo dalla conferenza COP21 di Parigi in cui si parlava di argomenti evidentemente non di vostro interesse, visto che il tema era solo il clima del pianeta. In quella occasione l'Italia ha fatto la propria parte dichiarando che due gradi erano un obiettivo troppo basso, bisognava alzarlo e passare a 1,5 gradi, visto che i cambiamenti climatici non sono più un'ipotesi ma una certezza. A parole l'Italia ha detto che noi faremo meglio degli altri, che vogliamo sia fatto di più. Questo a parole. Siccome sappiamo che per disinnescare questa terribile minaccia bisogna decarbonizzare, cioè passare dall'utilizzo di combustibili fossili alle fonti rinnovabili e all'efficienza energetica, nei fatti abbiamo fatto l'esatto opposto, cioè continuiamo a cambiare le regole del gioco a partita in corso e casualmente lo facciamo sempre a sfavore dell'efficienza energetica e delle energie rinnovabili. Da una parte la Germania continua a incentivare questi settori e addirittura incentiva anche gli accumuli, quindi permettendo di chiudere il cerchio; dall'altra gli Stati Uniti ugualmente, finita una prima tranche di sussidi alle rinnovabili, ha deciso di continuare a dare incentivi. Noi invece eliminiamo le rinnovabili, perché danno fastidio alle fonti fossili. Per migliaia di aziende che potrebbero mettere un impianto sul proprio tetto eliminiamo la possibilità di autoprodurre e di consumare l'energia prodotta, perché ciò darebbe fastidio alle fonti fossili. Signor Presidente, quello che ho in mano (non lo può vedere da lì, ma lo mostro perché rimanga in favore delle telecamere) è un annuncio concernente Solarexpo, la più grande fiera nazionale che da diciassette anni in Italia mostra il fiore all'occhiello dell'efficienza energetica, del solare, delle smart grid, delle nuove tecnologie del futuro che negli altri Paesi stanno facendo da traino e creando migliaia di posti di lavoro. Ebbene, quest'anno questa fiera non si farà, perché gli operatori stanno boccheggiando, stanno morendo, perché negli ultimi tre anni questo Governo ha distrutto una filiera di eccellenza, mentre negli altri Paesi questo treno va a gonfie vele.
2016-03-09	M5S	MartonBruno	Signor Presidente, inizio questa dichiarazione di voto leggendo il paragrafo 35 del Libro bianco per la sicurezza internazionale e la difesa, documento redatto da esperti designati dal ministro Pinotti che racchiude un po' il loro punto di vista sul futuro prossimo. Ritengo sia condiviso dal Governo, oltre che dal Ministro. È illuminante; è uno dei motivi per cui la NATO ci chiede maggiori investimenti in armamenti da utilizzare nelle cosiddette missioni internazionali di pace, quelle di cui si occupa questo disegno di legge. Vado a leggere testualmente il paragrafo 35: «Scarsità di risorse naturali. Le Nazioni in via di sviluppo hanno bisogno di crescenti livelli di energia e di materie prime per sostenere la loro crescita. La competizione per tali risorse potrebbe produrre un più elevato livello di tensione internazionale con conseguenti possibili conflitti. Più grave è la crescente scarsità di risorse vitali, quali l'acqua e il cibo, generata dalla crescita demografica, dai mutamenti climatici e da un utilizzo irrazionale dei territori. Essa è alla base di fenomeni di migrazione e potrebbe portare a una forte competizione, anche armata, per il possesso di tali risorse». Non è solo questa ipotesi appena letta a preoccuparci. In realtà, ve ne sono altre e vorrei illustrarvi un altro passaggio, sempre tratto dal Libro bianco. Potete scaricarlo dal sito della Difesa. È da leggere attentamente perché ci sono molti spunti estremamente interessanti. Il paragrafo 211 recita: «Le Forze armate del prossimo ventennio saranno caratterizzate da un modello di tipo professionale, da dimensioni limitate e dall'esigenza di operare, sovente lontano dalla Patria o dalle basi di stazionamento, in ambienti conflittuali e complessi. L'esigenza è, pertanto, quella di un insieme di forze giovani, numericamente flessibile, professionalmente ben preparato e con una struttura del personale snella e ben proporzionata tra gradi, ruoli e specialità. Questo complesso di forze, inoltre, dovrà avere un elevato grado di "utilizzabilità operativa", essere cioè idoneo a operare in ambienti difficili, lontani dalle sedi stanziali anche per lunghi periodi e quindi in grado di accettare minori vincoli di natura extra-professionale, essere fisicamente idoneo e predisposto al sacrificio personale». Questo è il mondo che immaginate e che state preparando ai nostri giovani. Noi immaginiamo un futuro differente, in cui ci si prepari davvero alla pace, iniziando a riconvertire le nostre fabbriche di tecnologia bellica, creando un'industria supportata da adeguata ricerca e sviluppo, tesa alla realizzazione di prodotti per il benessere delle persone, per tecnologie che ci permettano di creare quell'autosufficienza energetica o che vi tendano oppure per un'agricoltura che copra il nostro fabbisogno alimentare e allo sfruttamento delle immense ricchezze culturali, storiche e paesaggistiche del nostro bellissimo territorio. Apro una parentesi riguardo a quanto appena detto. L'amico e collega Cioffi mi faceva notare l'altro giorno che la Germania, ad esempio, ha prima creato l'industria del fotovoltaico e poi ha fatto una politica di incentivi agli impianti per i cittadini, i quali hanno comprato i prodotti tedeschi. L'Italia invece, in leggera controtendenza, ha incentivato prima il fotovoltaico e gli italiani ovviamente hanno acquistato prodotti tedeschi. E chiudo la parentesi.
2016-03-09	PD	ZandaLuigi	Consideriamo anche i forti interessi energetici italiani in Libia. Senatori, l'energia non è soltanto un affare, ma è un bisogno, una necessità per l'Italia. Teniamo conto del ruolo che potrebbe essere attribuito all'Italia nell'opera di stabilizzazione. Per queste ragioni, condivido la posizione del presidente Renzi, quando dice che non è all'ordine del giorno la missione militare italiana in Libia, perché la prima cosa da fare è che ci sia un Governo solido, che abbia la possibilità di sollecitare un intervento della comunità internazionale e non faccia ripetere gli errori del passato. Il Governo italiano conferma, con queste parole, la gravità del pericolo e il nostro forte interesse per la stabilizzazione della Libia, ma tiene in debito conto i principi della legalità internazionale e le difficili condizioni di quel Paese. Per l'Italia, il rifiuto della guerra non è solo un precetto costituzionale. L'Italia - come ha detto prima il senatore De Cristofaro - è una Repubblica ancora giovane, che ha pagato prezzi molto alti alla violenza e alle guerre. Siamo però anche un popolo maturo, che sa distinguere tra l'aspirazione alla pace e la necessità di aiutare la costruzione di nuovi equilibri nell'Africa del Nord e nel Mediterraneo, e sa anche come deve difendere il proprio territorio nazionale e la vita degli italiani. Siamo un popolo che vuole capire il senso degli avvenimenti e cercare di prevederne le conseguenze. Gli italiani conoscono bene l'ipocrisia di una pace solamente declamata, retorica e predicatoria: la pace di chi non vuole vedere, né sa ascoltare. La storia ci ha insegnato che una pace che non viene difesa, cercata, conquistata, non produce pace, ma favorisce la guerra.
2016-03-30	LN	ConsiglioNunziante	Signora Presidente, abbiamo fatto un lavoro certosino e abbiamo sì presentato parecchi emendamenti ma nel merito. C'è una questione che arriverà sempre ad essere al centro del dibattito su questa legge, ed è legata agli appalti. Questo sarà il leitmotiv che porterà questa legge ad essere revisionata molto presto. Il no profit è diventato nel tempo una colonna portante nel nostro Paese: 4 milioni di volontari e 10 milioni di lavoratori (incluso l'indotto) sono un proficuo esempio di tutela della cultura e dei servizi sociali. Una riforma era necessaria: questo ce lo siamo detti già da qualche anno, perché questo documento gira da un po'. Sicuramente serviva una riforma che avrebbe dovuto rendere più agile e moderno il mondo delle associazioni, che oggi è ancora un mare magnum eterogeneo. Ma la legge delega che il Governo sta imponendo al Parlamento di riforma ha solo il nome, perché pare che in alcuni passaggi il no profit venga trasformato in profit. Non vorremmo che il punto di arrivo sia sempre la parola «appalti», come ho ricordato prima; per non parlare della conseguenza sleale che alcune cooperative e ONLUS potrebbero fare nei confronti di altre aziende godendo di fiscalità agevolata; e l'avrete notato negli emendamento che abbiamo presentato. Ne abbiamo presentati parecchi anche sul tema del servizio sociale aperto alla questione immigrati, che probabilmente il Governo metterà subdolamente in atto, e la nostra preoccupazione ci vede assolutamente contrari a questo eventuale sotterfugio. Consideriamo uno scippo la sottrazione alle Regioni della competenza in materia di servizio civile: una sfida alle richieste presentate dalla Conferenza Stato-Regioni per poter organizzare il servizio a livello locale. Anche questa è una questione che ci ha lasciati sicuramente perplessi. Signora Presidente, non vorrei che la pausa pasquale abbia fatto passare in secondo piano le difficoltà che il Governo e la maggioranza hanno avuto in Assemblea la settimana scorsa. Il sottosegretario Pizzetti ha chiesto e ottenuto dall'Assemblea l'accantonamento dell'articolo 6 e, di conseguenza, il voto sull'articolo 7. Il Governo è stato apostrofato come pasticcione. Il provvedimento passerà alla storia di questa Aula per l'ingresso ufficiale in maggioranza di un altro Gruppo, non senza polemiche. Questa sì che è un'opera solidaristica e sociale. Terzo Settore, terzo sistema, no profit, senza scopo di lucro, non governativo e non imprenditoriale sono alcune delle espressioni e dei modi per identificare tutta questa realtà che, all'interno del nostro sistema socioeconomico, si colloca a metà Stato e Regioni. Noi ci siamo posti anche un altro problema: viviamo in presenza di terrorismo, con venti di guerra, immigrazione controllata, crisi economica, provvedimenti del Governo inutili e adatti solo a posizionare qualche bandierina nello scacchiere delle cose inutili da fare e ci siamo chiesti, parallelamente a questo: dove sono un piano industriale, sull'energia, una strategia per l'Europa? Nulla di tutto ciò e allora abbiamo sperato che questa legge fosse buona. Avrebbe potuto rilanciare un terzo settore che è di importanza vitale e a cui troppe volte si demandano questioni cui dovrebbe provvedere lo Stato diversamente. Io vengo da una Regione dove il volontariato è l'ABC per tantissime persone dello stare in una società complessa, articolata e soprattutto frizzante sotto tutti gli aspetti. Credo che forse si sia persa un'altra occasione per fare una legge. Negli 11 articoli si è cercato di infilarci un po' di tutto e questo sicuramente non ha aiutato soprattutto la presa di posizione che il nostro Gruppo ha avuto sull'emendamento che riguarda la Fondazione Italia sociale. È possibile che dopo due anni che questo testo gira, che è stato anche modificato alla Camera, si arrivi ad un emendamento del Governo - ma è il buon Renzi che ci mette mano - che commissiona proprio la Fondazione Italia sociale, che non si capisce bene a cosa servirà? Qualcuno l'ha paragonata alle fondazioni francesi. Non facciamo inutili paragoni: la Francia è un'altra questione, un'altra storia, un altro sistema e ha un altro volontariato. Secondo il nostro Gruppo, questo non è assolutamente un paragone da fare. Abbiamo visto, purtroppo nella nostra triste realtà, come dietro alla collaborazione e al voler aiutare gli altri, ci sia semplicemente un voler approfittare e guadagnare sulle spalle di parecchi soggetti. Ci fa anche specie che questa questione non sia stata presa in considerazione dal Governo. Quello che veramente ci ha stupito e addolorato è che la risposta dello Stato centrale e del partito principale responsabile di quel verminaio di Mafia Capitale sia stata di ricondurre tutto al centro e nelle mani del solito dirigente ministeriale di controllo. È chiaro che noi a questa cosa non ci stiamo e il voto della Lega Nord è sicuramente e convintamente contrario.
2016-03-31	PD	CaleoMassimo	Il quadro che emerge in Liguria è abbastanza complesso e problematico: dall'assenza, per oltre un decennio, di una pianificazione strategica complessiva sulla gestione dei rifiuti, a una gestione frammentata dell'attività di raccolta dei rifiuti, molto spesso lasciata ai Comuni, e quindi più permeabili, in singoli contesti, di interessi poco trasparenti; da una gestione basata principalmente sul conferimento in discarica, con deficit di impianti di pretrattamento nonché con livelli bassi e non soddisfacenti di raccolta differenziata, a una dotazione impiantistica insufficiente, come è stato riportato giustamente dalla relazione. Questo per quanto riguarda la gestione dei rifiuti urbani. Problematicità si registrano anche nella gestione dei rifiuti speciali, in particolare per la produzione e gestione dei rifiuti inerti da costruzione e demolizione, dei rifiuti contaminati da amianto e delle terre e rocce da scavo, considerato anche l'avanzamento di grandi opere. È carente anche la gestione degli impianti per la depurazione delle acque reflue, mentre per quanto riguarda la situazione dei porti liguri, gli elementi raccolti dalla Commissione hanno evidenziato le dimensioni, rilevanti e in crescita, del fenomeno del traffico transfrontaliero di rifiuti.  Lo stesso presidente della Commissione ecomafie Bratti dice che non c'è dubbio che l'assenza, da sempre, di una strategia regionale e le mancate scelte impiantistiche hanno portato alla proliferazione di fenomeni di carattere criminogeno (non necessariamente di stampo mafioso) quali, per esempio, attività corruttive della pubblica amministrazione. L'approvazione del piano regionale di gestione dei rifiuti e delle bonifiche e della legge regionale che modifica le competenze in materia di governo del ciclo dei rifiuti, da parte della precedente giunta Burlando, era il primo passo importante per il superamento - in linea con gli indirizzi europei e nazionali - delle criticità evidenziate nella relazione. Sugli stessi provvedimenti la Commissione d'inchiesta aveva, tuttavia, colto delle carenze che sicuramente possono tradursi in correttivi. Quello che mi preoccupa è che il nuovo Governo regionale, per dare un segnale di discontinuità con l'attività della Giunta precedente, renda nulli gli importanti passi fatti fino ad ora, con il pericolo che in Regione perduri ulteriormente questo stato di emergenza. La Liguria - come ricordavano i senatori Compagnone e Morgoni - è una Regione altamente urbanizzata, con produzione pro capite di rifiuti più elevata rispetto alla media nazionale e che, per la sua posizione geografica e conformazione morfologica, registra la presenza di grandi porti e di grandi poli industriali (per la raffinazione del petrolio, per la cantieristica navale, per la produzione di energia), nonché di importanti attività turistico-commerciali. Per questo motivo, ogni politica di gestione e programmazione del ciclo dei rifiuti e delle bonifiche deve essere adeguata e commisurata a queste caratteristiche. L'approvazione, da parte del Parlamento, di una risoluzione su questa relazione può essere il punto di partenza per far sì che Governo centrale, Regione e enti territoriali interessati convergano sulle azioni da intraprendere, per rendere al più presto efficaci le misure previste dal Piano regionale di gestione dei rifiuti e delle bonifiche. Solo in questo modo si potrà portare la Liguria fuori dallo stato di emergenza costante che l'ha contraddistinta in questi anni e che è il terreno su cui si radicano l'illegalità e le infiltrazioni criminali. Come previsto dal Piano regionale, la Liguria potrebbe diventare la Regione pilota dove sperimentare misure più cogenti per un reale sviluppo dell'economia circolare, un'economia non più basata sul consumo di materie prime, ma sul riciclaggio degli scarti di consumo al fine di ridurre la produzione di rifiuti, rendendoli una risorsa. Credo sia importante aumentare il riciclaggio, portandolo al 50 per cento nel 2016 e al 65 per cento nel 2020 e credo sia ugualmente importante dare forza alle società specializzate AMIU e ACAM, che devono essere all'altezza del compito che gli è stato dato. Credo inoltre che gli accordi interregionali, anziché interrompersi dopo la chiusura della fase emergenziale, possano essere rinnovati sotto altre forme. Si potrebbe sperimentare una pianificazione interregionale; ci sono importanti realtà, nelle vicine Torino e Parma, dove poter far confluire il poco materiale che non si riuscirà a riciclare, senza la necessità di creare ulteriori impianti. Vedete, non ho risparmiato niente alla mia Regione, che è una bella Regione. Sul merito delle questioni non ho risparmiato nulla ed ho ravvisato la necessità di vedere, insieme ai colleghi della Commissione, quelli che erano i punti critici. Non ho parlato di casinò, di barche, di annessione, di fiere e di mercati, attenendomi al merito. Ma le considerazioni che ha fatto il senatore Maurizio Rossi sulla Regione Liguria non mi trovano assolutamente d'accordo; anzi, io credo che facciano male alla Liguria, dette in questo modo e in quest'Aula. Nella nostra Regione, nella nostra Liguria, che è bella e fragile, dove ci sono anche tanti problemi, arrivano milioni di persone all'anno. Ci sono il Parco nazionale delle Cinque Terre, il Parco di Portofino e c'è un sistema montano e del litorale molto importante; ci sono emergenze storiche ed architettoniche e buone amministrazioni, città che sono amministrate bene, senatore Rossi. Quindi eviterei di fare propaganda inutile in questo consesso e mi atterrei al merito delle questioni. E, su questo merito, mi pare che le risoluzioni che andremo ad approvare daranno una mano alla Liguria e ai liguri.
2016-04-05	M5S	BotticiLaura	È il Governo delle lobby del petrolio, delle lobby delle assicurazioni, dei grandi produttori di energia, è il Governo dei conflitti di interesse. Con Berlusconi pensavamo di aver toccato il fondo, ma Renzi ha scavato di più, sempre di più. Il decreto-legge che oggi chiediamo di non esaminare presenta profili di incostituzionalità. Vorrei solo ricordarvi che la sentenza n. 220 del 2013 della Corte costituzionale sancisce che le norme ordinamentali «non possono essere interamente condizionate dalla contingenza, sino al punto da costringere il dibattito parlamentare sulle stesse nei ristretti limiti tracciati dal secondo e terzo comma dell'articolo 77» della Costituzione, «concepito dal legislatore costituente per interventi specifici e puntuali, resi necessari e improcrastinabili dall'insorgenza di casi straordinari di necessità e d'urgenza». La trasformazione per decreto-legge dell'intera disciplina ordinamentale appare quindi incompatibile sia sul piano logico che su quello giuridico, trattandosi di una trasformazione radicale dell'intero sistema su cui da tempo è aperto un ampio dibattito. Ma qualcuno ci ha visto il caso straordinario di necessità e di urgenza. Peccato che poi alcune norme, ossia quelle relative alla banca che intende assumere il ruolo di società Capigruppo, prevedono che tale banca dovrà sottoporre alla Banca d'Italia la documentazione prevista dalla legge in vista della costituzione del gruppo per la verifica preventiva nel termine di diciotto mesi. E questa sarebbe la necessità e l'urgenza? Mi chiedo veramente con chi sto parlando. Inoltre, la stipula del contratto tra la banca ed il capogruppo bancario potrà intervenire entro novanta giorni. Altri novanta giorni, altra urgenza: anche se non so quale sia l'urgenza. Se noi avessimo presentato un disegno di legge avremmo potuto discuterne serenamente, ognuno con le proprie opinioni, invece, come accade ormai di solito, quest'Assemblea non viene assolutamente tenuta in considerazione. Allora mi chiedo a cosa servano i senatori del PD, di NCD, di AL-A e degli altri Gruppi di maggioranza, perché tanto votano qualsiasi cosa, quindi potremmo evitare anche di fare le riunioni di Commissione ormai. Inoltre, questo decreto‑legge è in contrasto con gli articoli 41, 45 e 47 della Costituzione. La soluzione migliore, quella di cui avrebbe bisogno il sistema bancario, non è quella delle varie marchette che questo Governo gli concede ormai semestralmente, se non più spesso, ma la predisposizione ed attuazione di rigorose norme per il contrasto del conflitto di interesse. Io, però, non ho mai visto presentare un decreto-legge sul contrasto al conflitto di interesse, chissà perché! E poi i Ministri si dimettono, e andiamo oltre. Poi, se dobbiamo tutelare il risparmio, nel provvedimento al nostro esame non vedo assolutamente la tutela dei risparmiatori. Perché non predisponiamo alcune norme, come vi stavo dicendo prima, che tutelino il risparmio, che vietino la vendita di prodotti finanziari deteriorati a poveri cittadini, che ormai hanno un peso contrattuale inferiore a quello dei gruppi bancari? Voi date potere solo alle banche e non ai cittadini per difendersi. A tale proposito sollecito nuovamente la calendarizzazione del disegno di legge sulla class action, un provvedimento già votato alla Camera dei deputati ma fermo in Senato. Avete paura dei cittadini.
2016-04-12	LN	ConsiglioNunziante	Signora Presidente, siamo arrivati finalmente a discutere di queste mozioni. Era un po' di tempo che ci eravamo impegnati per cercare di capire in che termini una stabilizzazione degli ecobonus potesse mettere questo Paese in condizione di essere all'avanguardia per quanto riguarda le questioni legate alle energie rinnovabili e per quanto riguarda la questione della capacità imprenditoriale di un Paese che ha visto scemare nel tempo quella che era una green economy che ha funzionato molto bene negli anni passati. Era anche chiaro che, di fronte al perdurare della crisi economica, gli investimenti in edilizia, in risparmio energetico, in fonti rinnovabili, in innovazione e ricerca e, più in generale, nella green economy possono e devono rappresentare un'importante occasione per ridare slancio all'economia italiana, permettendo di coniugare l'obiettivo di una maggiore competitività e modernizzazione del Paese con la necessità di adottare modelli di sviluppo maggiormente sostenibili dal punto di vista ambientale. Caratterizzante la XVII legislatura è stata anche la conferma in diverse occasioni, non ultimo nell'ambito dell'esame del cosiddetto allegato Kyoto al Documento di economia e finanza del 2015, del percorso verso un'economia a basso contenuto di anidride carbonica, che per l'Italia risulta fondamentale ai fini del raggiungimento degli impegni presi a livello internazionale ed europeo. Ed è proprio a livello europeo che l'adozione del pacchetto clima ed energia ha dato risultati positivi sul versante del rispetto degli obiettivi del Protocollo di Kyoto; noi siamo tra i Paesi che li hanno raggiunti per primi e le ultime statistiche annuali di Eurostat evidenziano la continuità della tendenza positiva: nel 2013 nell'Unione europea le emissioni di anidride carbonica derivate dalla combustione di combustibile fossile sono diminuite del 2,5 per cento rispetto al 2012 e il nostro Paese ha dato una mano per raggiungere questo risultato. Il Consiglio europeo del 22 e 23 ottobre 2014 ha raggiunto l'accordo quadro per le politiche dell'energia e del clima per il periodo dal 2020 al 2030. Anche in questo caso già nella passata legislatura ci siamo messi in moto con una serie di provvedimenti che hanno permesso al nostro Paese di essere un po' all'avanguardia, ma poi abbiamo visto scemare il tutto con una serie di provvedimenti che hanno caratterizzato la prima parte della XVII legislatura, quando alcune azioni di carattere normativo non hanno messo il comparto in condizione di eccellere come succedeva prima. Nel 2014 con il decreto legislativo n. 102 si sancisce il ruolo fondamentale dell'efficienza energetica come strumento strategico nell'attuale scenario europeo per affrontare sfide come la riduzione delle emissioni di gas ad effetto serra, il rilancio della crescita economica, la creazione di nuovi posti di lavoro e l'aumento della competitività delle aziende intervenendo in diversi settori ritenuti in grado di cogliere le opportunità offerte dal risparmio energetico, dall'edilizia ai trasporti passando per le produzioni. Come si usa dire, qui casca l'asino, perché tutti questi passaggi che si erano potenzialmente previsti e stabilizzati anche solo per poco tempo hanno visto calare di colpo le loro capacità di mantenimento della produzione e dell'occupazione, proprio alla luce di una serie di leggi che abbiamo approvato (parlo al plurale ma chiaramente noi come Gruppo non le abbiamo appoggiate) e che permettevano solo una riduzione dei costi per lo Stato, riducendo gli incentivi in un settore che consideravamo e consideriamo assolutamente strategico. Avevamo adottato e sicuramente dovevamo adottare iniziative volte a garantire la definizione di un quadro normativo certo ed esaustivo a tutela degli investimenti nel settore delle rinnovabili, sia per ridurre le dipendenze dalle importazioni di energia sia per tutelare le legittime aspettative delle imprese. Questo non è stato proprio fatto, signora Presidente, anche tenendo conto degli effetti positivi sull'economia e sull'occupazione, dato che nel solo comparto delle energie rinnovabili le imprese dell'Unione europea sviluppano un fatturato di 129 miliardi di euro e danno lavoro a più di un milione di addetti. Per raggiungere questi obiettivi è stato necessario effettuare operazioni dirette alle piccole e medie imprese, al rilancio del settore degli investimenti e dell'edilizia, al miglioramento dell'efficienza energetica, della sostenibilità ambientale e dei processi produttivi, allo snellimento e alla semplificazione delle procedure di autorizzazione degli impianti che utilizzano fonti di energia rinnovabili. Erano obiettivi strategici sicuramente da prendere in considerazione; assumono oggi come non mai importanza per il rilancio degli investimenti in innovazione tecnologica e la riduzione dei consumi energetici e l'incremento dell'efficienza ma sembrano a questo punto discretamente in dubbio. Nella nostra mozione abbiamo cercato di porre in risalto come l'agevolazione fiscale del 55 per cento (oggi del 65 per cento) ha dimostrato di essere di gran lunga tra le più efficaci misure anticicliche attivate negli ultimi anni, con effetti positivi sul bilancio del Paese, in quanto non solo rappresenta un importante sostegno al rilancio dei consumi, ma contribuisce anche all'emersione del sommerso in settori ritenuti strategici per la ripresa economica come quello edile, che anche oggi è assolutamente in grande crisi. Il nostro Paese vanta inoltre una fiorente industria in diversi settori strettamente correlati all'efficienza energetica. Negli ultimi anni si è assistito ad una consistente crescita dei sistemi di accumulo di energia prodotta da impianti alimentati da fonti rinnovabili, con particolare riferimento alla fonte solare, i quali hanno dato vita ad un mercato nel quale l'Italia è all'avanguardia con numerose aziende leader a livello europeo. Partendo da tutte queste considerazioni, il comparto abitativo ha un ruolo di fondamentale importanza nelle politiche per l'efficienza energetica sicuramente strategico, visto che agli immobili è ascrivibile circa il 36 per cento del consumo complessivo di energia; pertanto, si vincola il Governo a rendere permanenti, compatibilmente con i vincoli di bilancio, questa norma che riguarda la questione incentivi. Noi abbiamo chiesto al Governo di impegnarsi e di far sì che quest'Aula potesse votare una mozione che mettesse in condizioni un comparto di riprendersi e di stabilizzarsi e di far sì che gli investimenti siano certi e sicuri almeno per un bel po' di anni. Questa incertezza ha creato una fuga delle imprese del settore, con un calo drastico dei dipendenti e, quindi, dell'occupazione. Solamente nell'eolico si calcolano circa 4.000 soggetti che hanno perso il posto di lavoro. Eppure, chiediamo a voce alta e cerchiamo di spronare il Governo ad adottare ogni opportuna iniziativa, anche di carattere finanziario, volta alla stabilizzazione normativa delle attuali agevolazioni fiscali per gli interventi di riqualificazione energetica degli edifici; e, nel contempo, a reperire le opportune risorse finanziarie da indirizzare a sostegno di misure per la riduzione del numero di rate annuali relative al recupero delle spese sostenute dai contribuenti (persone fisiche o titolari di reddito d'impresa) che si sono avvalsi in questi anni o si avvalgono delle detrazioni di imposta per gli interventi di riqualificazione energetica degli immobili. Chiediamo anche che il Governo si impegni ad incentivare, nell'ambito delle politiche finalizzate alla maggiore crescita delle fonti energetiche rinnovabili, la realizzazione di sistemi di accumulo a batterie installati all'interno di edifici in abbinamento a un impianto per la produzione di energia elettrica alimentato da fonti rinnovabili. Non da ultimo, chiediamo di pubblicizzare il procedimento per l'accesso alle detrazioni fiscali. Questo è l'oggetto della nostra mozione, un documento che consideriamo valido, nelle premesse ma anche nel dispositivo, e sicuramente in grado di mettere in condizione un Governo, che forse non è stato attentissimo negli ultimi provvedimenti riguardanti l'energia, di fare retromarcia e anche un mea culpa, mettendo in condizione anche chi mi sta ascoltando dai banchi del Governo di ragionare con serenità per quanto riguarda un argomento, quello delle energie, che mai come in questo periodo è assolutamente di primaria importanza.
2016-04-12	M5S	GirottoGianniPietro	Fate fare anche a me un richiamo al referendum di domenica, che afferisce al 3 per cento del gas e allo 0,8 per cento del petrolio, mentre qui stiamo parlando di una misura che ci consentirebbe di ridurre del 15-20 per cento la nostra dipendenza dalle importazioni di energia dall'estero. Se qualcuno ha dei dubbi sulle misure e sull'efficienza, ricordo che i consumi di gas si sono ridotti del 22,4 per cento rispetto al 2005, e quelli di petrolio addirittura del 38 per cento; quindi, l'efficienza è il nostro vero giacimento petrolifero. Altro che trivelle a mare! Finalmente discutiamo di una misura strutturale sulla salute. Ricordiamo tutti l'emergenza smog di qualche mese fa; ricordiamo che la causa principale di inquinamento, di smog, per il quale paghiamo un tributo di 80.000 morti all'anno, è proprio la climatizzazione degli edifici; al secondo posto l'incidenza delle industrie e al terzo quella del traffico. Però, chissà perché, quando si è in emergenza smog si pensa sempre a ridurre o a bloccare il traffico. Finalmente questa è una misura che non è l'ennesimo favore alle lobby dominanti, a poche, grandi, grandissime imprese. Viceversa, è una misura che può valorizzare due intere filiere e centinaia di migliaia di posti di lavoro: la filiera dell'efficienza e, naturalmente, la filiera di produzione da fonti rinnovabili, che attualmente sono agonizzanti. Quindi, parliamo finalmente di nuovi posti di lavoro; parliamone perché abbiamo anche in questo caso i numeri precisi. Lo studio del CRESME nel 2014 ha confermato che sono stati creati, grazie ad un ecobonus - nonostante sia a singhiozzo - 283.000 posti di lavoro diretti e 424.000 con l'indotto. Ricordiamo ancora una volta il dato previsionale fornito dall'accordo tra Confindustria e i sindacati, che parla addirittura di oltre 1,5 milioni di posti di lavoro. Quindi, finalmente parliamo di una misura di politica industriale di medio periodo; una politica industriale - questa sconosciuta - che deve vertere sui pilastri della riconversione, ristrutturazione. Partiamo con questa riconversione edile: niente più cementificazione selvaggia ma recupero dell'esistente: dall'industriale all'edilizia civile, a quella pubblica; riconversione energetica con il passaggio dalle fonti fossili alle rinnovabili; riconversione ambientale, con una gestione più efficiente del patrimonio agroforestale; riconversione del petrolchimico, con passaggio graduale ad una chimica verde vera, pulita e realmente sostenibile; riconversione dei siti inquinati tramite le bonifiche e riconversione del concetto stesso di rifiuto, della tipologia di rifiuti che devono diventare materie prime secondarie: tutte misure che, sommate tra di loro, creerebbero sicuramente ben più di un milione di posti di lavoro. E invece siamo a ricordare, come abbiamo fatto il mese scorso, che quest'anno la fiera del Solarexpo non si terrà, dopo diciassette anni, e questo dà la misura di quanto queste filiere siano agonizzanti. Siamo a ricordare che oggi, con una mano promettiamo (con questa mozione), mentre da diverso tempo togliamo con l'altra mano. Abbiamo tolto parecchio a queste filiere con la riforma sugli oneri in bolletta; riforma che ha ribaltato il concetto della progressività e che ha, quindi, scoraggiato tutti gli interventi di efficientamento energetico e di autoconsumo presenti e futuri. A che pro ? Qualcuno va negli States a farsi bello, a far vedere un bellissimo esempio di centrale a fonti rinnovabili quando qui da noi andiamo nella direzione opposta: facciamo questa riforma degli oneri; facciamo la riforma dei certificati bianchi, che non sosterrà più gli interventi di efficientamento energetico di piccola entità, rivolti soprattutto all'edilizia; facciamo un nuovo conto termico che non risolve i problemi di quello vecchio e continua a lasciare inutilizzate le risorse stanziate. Ma torniamo invece a vedere cosa comporterebbe la stabilizzazione, dal momento che noi abbiamo 18 milioni di abitazioni in Italia che necessitano di un intervento di manutenzione e che si trovano, fortunatamente dal punto di vista lavorativo, da Nord a Sud. La stabilizzazione permetterebbe, quindi, a 14 milioni di famiglie che vivono nei condomini, di dimezzare la propria bolletta energetica, di ridurla sensibilmente. Tutte queste famiglie, fino ad oggi, ne sono state escluse dato che un ecobonus solo annuale non permetteva loro di attivarsi efficacemente. Finalmente, questa al nostro esame è una misura che mette d'accordo tutto il parlamento, dal momento che le mozioni presentate arrivano un po' da tutto l'arco parlamentare. La mia è stata la prima presentata in materia ed è stata firmata non solo dai miei colleghi ma, un po' a macchia di leopardo, anche da molti altri rappresentanti dell'arco parlamentare. Tale misura, anche dalla dichiarazione del partito di maggioranza, viene descritta esplicitamente come una misura win-win, quindi non occorre essere grandi esperti di inglese per capire che è una mozione che non comporterà perdite per nessuno. Cos'altro possiamo aggiungere? È da approvare al più presto ed è necessario vigilare affinché il Governo la concretizzi immediatamente, inserendola nel primo atto legislativo utile. L'Italia non può permettersi di aspettare ancora: forniamola finalmente di una misura di politica industriale di medio periodo alla quale le nostre aziende sapranno immediatamente rispondere, dal momento che, se interpellate, tutte rispondono che la prima misura di cui hanno bisogno è la stabilità per poter tornare a programmare gli investimenti. Quindi le aziende potranno tornare a programmare gli investimenti, le famiglie e le imprese potranno tornare a programmare le loro operazioni di efficientamento. Ricordiamo che anche una nota società di studi ha dichiarato che sono misure che si ripagano molto velocemente, addirittura ha calcolato in sette anni, quindi sono misure che si ripagherebbero e poi darebbero un risparmio molto sostanzioso (in questo caso la Nomisma lo calcola in 15 miliardi all'anno solo per i due milioni di edifici più vecchi). Ora, noi abbiamo aspettato due anni per arrivare a questa mozione e ci auguriamo che, dal momento che in una notte è stato approvato l'emendamento pro Total (un emendamento che favoriva una sola singola azienda), questa misura, nel caso sia inserita come emendamento nel primo provvedimento legislativo utile, sia approvata in maniera ugualmente celere, anche perché questa volta non si favorirebbe un'unica grande impresa ma milioni di normali cittadini e imprese. Non aggiungiamo altro e procediamo il più speditamente possibile.
2016-04-12	M5S	GirottoGianniPietro	Signora Presidente, colleghi, oggi devo parlare, ma avrei voluto rimanere in silenzio. Oggi finalmente si discute di una misura strutturale, che consentirà di mettere i cittadini in condizione di migliorare la loro bolletta energetica. Ricordiamo che, fatto 100 il fabbisogno complessivo di energia in Italia, il 40 per cento viene impiegato proprio dagli edifici, che mediamente ne sprecano ben il 60 per cento. Discutendo di questa misura parliamo di un qualcosa che ci consentirà di ridurre del 20 per cento la nostra dipendenza dalle importazioni di energia.
2016-04-12	PD	DallaZuannaGianpiero	Un terzo punto importante riguarda l'estensione dell'ecobonus, con meccanismi fiscali da definire, anche a soggetti diversi dalle famiglie e dagli edifici di edilizia residenziale pubblica. Infatti, l'efficienza energetica è oggi particolarmente deficitaria anche per altri edifici, come - ad esempio - per quelli di proprietà di enti no profit. Anche se interventi di questo tipo non potrebbero utilizzare in modo diretto la leva fiscale, il loro costo nel medio periodo sarebbe nullo, come sottolineato da molti interventi. L'ecobonus potrebbe, inoltre, essere esteso anche alla costruzione di edifici nuovi, quando siano rigorosamente seguiti criteri di bioedilizia o di energia zero o quasi zero, specialmente se essi vengono costruiti in sostituzione della cubatura di edifici esistenti a scarsa efficienza energetica. Infine, è fondamentale organizzare studi indipendenti più sistematici sull'efficacia di questa misura fiscale, che ne mettano bene in evidenza i vantaggi, oltre gli eventuali svantaggi, adottando diversi punti di vista. Auspico, dunque, che in un prossimo provvedimento legislativo l'ecobonus venga meglio articolato e segmentato, sfruttando così in misura maggiore le spinte economiche e ambientali che possono derivare da tale misura. È impressione condivisa che l'ecobonus sia stato uno degli interventi fiscali più importanti e vincenti dell'ultimo decennio di Governo. Tra le altre cose, esso ha dato ossigeno a molte imprese, in un momento di profonda crisi del comparto edilizio; ha migliorato la qualità della vita e diminuito i costi energetici per molte famiglie; ha permesso enormi risparmi di combustibili fossili: tutti vantaggi conseguiti a costo praticamente nullo. Vale quindi la pena di cesellare meglio questa misura, migliorandola, estendendola e stabilizzandola.
2016-04-12	PD	TomaselliSalvatore	Signor Presidente, intervengo brevemente per dichiarare il voto favorevole del Gruppo del Partito Democratico alle mozioni in esame, che hanno un dispositivo unanimemente condiviso, e anche per manifestare le motivazioni di una soddisfazione di natura politica per quanto si sta per consumare nell'Assemblea del Senato su un tema così importante, non solo per la politica energetica, ma anche per il sistema industriale del Paese. L'Assemblea del Senato sta infatti per consegnare al Governo, probabilmente in modo unanime, un impegno non scontato per il consolidamento, nel prossimo triennio, di una delle misure che, negli ultimi dieci anni - come ricordavano il vice ministro Morando e molti colleghi, a cominciare dal collega Vaccari nell'illustrazione della mozione presentata dal nostro Gruppo - ha rappresentato un volano decisivo per la crescita del prodotto interno lordo, per la creazione di nuova occupazione e per il sostegno ad una delle filiere industriali più antiche e, nel contempo, più moderne, efficaci ed efficienti del Paese: quella legata all'edilizia e al suo indotto. Il fatto di voler consolidare questa misura è il segno dell'attenzione del Parlamento e del Governo su una misura decisiva di politica industriale, che quando si vuole si può e si deve fare anche nel nostro Paese e che contribuisce a consolidare segmenti produttivi così importanti. Essa rappresenta anche un pezzo di quella moderna politica energetica, che in questi giorni tanta attenzione sta ricevendo, in riferimento all'appuntamento referendario, credo non sempre a proposito. In questo nostro Paese molto è stato fatto, in questi ultimi anni, sul lato della produzione, per incentivare le energie derivanti da fonti rinnovabili: quasi il 40 per cento dell'energia elettrica prodotta in Italia deriva infatti da fonti rinnovabili. Molto si è fatto, quindi, sul lato della competizione tra più componenti nella produzione di energia, ma poco, troppo poco, forse si è fatto sul fronte dei consumi. Questa misura è andata in controtendenza. Mentre poco si è fatto sui trasporti (molto si può ancora fare sulla mobilità, sulle città), tantissimo, grazie all'ecobonus e a questi incentivi fiscale, si è fatto sul fronte dell'edilizia, dell'efficientamento e del risparmio energetico e dei consumi civili. Si può fare politica industriale in questo nostro Paese. Si può fare politica energetica, con lo sguardo rivolto alla principale fonte che abbiamo, che è il risparmio e l'efficienza energetica; si può fare con l'occhio rivolto alla ricerca e all'innovazione. Per queste ragioni, noi assolutamente, con grande convinzione, voteremo a favore di tutte le mozioni. Salutiamo questo voto unanime come un voto importante, che affida al Parlamento e al Governo uno dei temi su cui davvero nei prossimi anni si può consolidare la ripresa di uno sviluppo duraturo per il nostro Paese.
2016-04-12	PD	VaccariStefano	Se si prende a riferimento un periodo più ampio, che va dal 2011 al 2014, la mancata attuazione delle agevolazioni avrebbe comportato la perdita di 47,1 miliardi di investimenti e gli effetti sull'occupazione avrebbero comportato una riduzione di oltre 468.000 posti di lavoro. In assenza cioè del bonus, i beneficiari che avrebbero comunque investito in interventi di riqualificazione energetica e di ristrutturazione edilizia sarebbero scesi al 52 per cento nel 2012, al 50 per cento nel 2013 e al 44 per cento nel 2014. Vorrei concentrare l'attenzione di quest'Aula anche sui benefici in termini ambientali dovuti alla presenza dell'ecobonus. Il rapporto annuale 2015 sull'efficienza energetica, curato dell'ENEA sulla base dei dati disponibili al 30 aprile 2015, ha evidenziato gli effetti positivi dell'ecobonus in termini di risparmio energetico e di impatto positivo sull'ambiente. Nel periodo che va dal 2007 al 2013, l'ENEA ha calcolato un risparmio di energia primaria pari a 0,913 megatep, equivalenti ad oltre 9.900 gigawatt orari per anno di energia finale, di cui oltre 1.650 gigawatt orari per anno derivanti da interventi incentivanti nel 2013. Tali dati evidenziano il notevole impatto in termini di risparmio energetico e di minori emissioni inquinanti nell'ambiente, che possono derivare dall'attuazione di interventi, come la schermatura degli edifici, il cambio degli infissi e l'utilizzo di impianti di riscaldamento efficiente e tecnologicamente avanzati. L'efficienza energetica ha quindi assunto negli anni una rilevanza sempre maggiore e costituisce la principale chiave di sviluppo per nuovi modelli operativi in un'economia globalizzata. Perciò, investire sul risparmio energetico negli edifici e su modelli di reti intelligenti è fondamentale per un nuovo sviluppo economico del Paese. Una politica di risparmio energetico sul patrimonio edilizio italiano, attivata su 12 milioni di edifici, è in grado di generare risorse economiche private, mettendo a reddito gli oltre 20 miliardi annui di energia che invece viene sprecata. Se consideriamo che il fabbisogno energetico di energia nell'Unione europea è calato di circa il 20 per cento, possiamo dire che questa è sicuramente una strada su cui proseguire. Costruire edifici sempre più abitabili, che possano migliorare la qualità della vita dei loro occupanti e integrarsi all'ambiente circostante, alla luce di ottime performance ambientali e di una riduzione delle emissioni nocive in atmosfera, aiutano il business della filiera edilizia, anziché affossarlo. Proprio oggi - è importante ricordarlo - si è aperto un importante salone, quello del mobile a Milano, che parla già da tempo questo linguaggio. Ed è per questa ragione che la mozione del Partito Democratico chiede sostanzialmente di dare stabilità, a decorrere dall'anno 2017 all'agevolazione fiscale del 65 per cento prevista per la riqualificazione energetica degli edifici. La stabilizzazione di questa agevolazione rappresenta una scelta di politica industriale che incontrerebbe il favore sia del sistema economico sia dei contribuenti (come abbiamo visto dai dati). Nell'anno appena passato gli investimenti hanno subito un rallentamento e gli ordinativi hanno iniziato a diminuire in modo deciso. È del tutto evidente che la mancanza di certezze sulla defiscalizzazione dei futuri investimenti di efficientamento rappresenta un freno alle decisioni di investimento dei contribuenti. Chiediamo inoltre di inserire l'agevolazione per la riqualificazione energetica degli edifici all'interno di un complesso quadro normativo in materia di agevolazioni fiscali, avendo cura di garantire in ogni caso un effettivo vantaggio agli interventi volti alla riqualificazione e alla messa in sicurezza del patrimonio, tenendo fermo a tal fine l'attuale parametro normativo che prevede una differenza di 15 punti tra la predetta agevolazione (il cosiddetto ecobonus) e quella riconosciuta per gli ordinari interventi di ristrutturazione. Chiediamo poi di considerare la possibilità di rimodulare i tempi dell'erogazione dell'incentivo, tempi che potrebbero essere non fissi, ma crescenti con l'ammontare della spesa, al fine di rendere conveniente la detrazione fiscale anche per microinterventi. Chiediamo anche di estendere l'applicazione dell'agevolazione per la riqualificazione includendo in via permanente, nell'elenco degli interventi per i quali è possibile usufruirne, la riqualificazione energetica del patrimonio di edilizia residenziale pubblica (come già si è iniziato a fare con legge di stabilità 2016) e di edifici di proprietà di ONLUS, la riqualificazione di edifici interi, il consolidamento antisismico degli edifici ricadenti in aree a rischio sismico, nonché il consolidamento antisismico dei beni immobili strumentali, ivi comprese le strutture alberghiere e ricettive in generale. Infine, chiediamo di estendere l'applicazione dell'agevolazione alla costruzione di nuovi edifici, nel caso siano rigorosamente seguiti i criteri di bioedilizia o a energia zero o quasi zero, nonché di promuovere la normativa in maniera diffusa e ancora più incisiva su tutti i media, a partire dal nuovo Documento di economia e finanza appena approvato dal Consiglio dei Ministri, in modo che queste agevolazioni possano rappresentare davvero un volano importante di sviluppo, com'è avvenuto negli anni precedenti.
2016-04-12	PD	VaccariStefano	Signora Presidente, onorevoli rappresentanti del Governo, onorevoli colleghi, voglio svolgere anch'io qualche considerazione senza altre divagazioni su tutto lo scibile che riguarda l'energia nel nostro Paese ma provando a stare sul merito dell'oggetto che ci troviamo a discutere.
2016-04-13	PD	PegorerCarlo	Il primo strumento è il cosiddetto Emendamento di Doha al Protocollo di Kyoto sui cambiamenti climatici, approvato dalla COP18 nel 2012. Tale testo, modificando e integrando l'allegato B del Protocollo di Kyoto, istituisce un secondo periodo di impegni vincolanti di riduzione delle emissioni (2013-2020) e aggiunge un composto all'elenco di gas a effetto serra contemplati dal Protocollo. Ad oggi l'Emendamento è stato ratificato da 61 Paesi, sui 144 necessari per la sua entrata in vigore. Anche sotto questo aspetto, dunque, la ratifica italiana assume un certo rilievo, in quanto avvicina l'entrata in vigore dell'Accordo. C'è inoltre da precisare che per l'Unione europea la ratifica di tale strumento non comporta impegni nuovi rispetto a quelli già fissati nel pacchetto sul clima e sull'energia (diminuzione del 20 per cento delle emissioni di gas-serra).
2016-04-13	LN	ArrigoniPaolo	Signor Presidente, colleghi, rappresentanti del Governo, con il provvedimento in esame il Senato è chiamato ad autorizzare la ratifica e l'esecuzione di una serie di accordi internazionali in materia ambientale, fatti tra il 1991 ed il 2015. Essi, da un lato, pongono a carico del nostro Paese alcuni obblighi, soprattutto per le considerazioni ambientali e sanitarie da includere nella preparazione dei piani e programmi in un contesto transfrontaliero, ma, dall'altro, aprono la via ad una maggiore cooperazione nel campo della protezione dell'ambiente, con particolare riferimento alla lotta all'inquinamento nel Mediterraneo, mare praticamente chiuso e ad alta densità di navigazione, nel quale quindi gli incidenti sono più probabili e potenzialmente più difficili da gestire. La ratifica dell'emendamento di Doha è un atto dovuto per proseguire gli impegni presi dall'Unione europea per il secondo periodo del Protocollo di Kyoto, per gli anni 2013-2020, attraverso un meccanismo di monitoraggio e comunicazione delle emissioni di gas serra. L'emendamento di Doha non comporta nuovi impegni per il nostro Paese né per tutta l'Unione europea rispetto a quelli fissati nel pacchetto sul clima, cosiddetto Pacchetto clima-energia, finalizzato a raggiungere entro il 2020 i cosiddetti obiettivi 20-20-20, cioè riduzione delle emissioni di gas sera, aumento dell'energia da fonti rinnovabili e miglioramento dell'efficienza energetica. Purtroppo, il secondo periodo di impegni (2013-2020) riguarda solo il 14 per cento delle emissioni globali, dal momento che soltanto gli Stati membri dell'Unione, altri Paesi europei e l'Australia si sono impegnati in tal senso, mentre gli Stati Uniti, la Russia, il Canada, il Giappone e i Paesi in via di sviluppo non hanno assunto impegni. Secondo gli scienziati che lavorano con l'ONU, una riduzione così modesta spingerebbe le temperature addirittura ad un aumento di tre gradi, proprio all'opposto degli obiettivi che occorre raggiungere per contenere i cambiamenti climatici. In questo periodo le nostre imprese sono state impegnate ad adottare accorgimenti tecnologici dispendiosi per abbassare le emissioni di CO₂, senza risultati concreti, vista la poca rilevanza dell'ammontare delle emissioni risparmiate a livello mondiale. Il nostro voto, che nel complesso sarà favorevole al provvedimento, si riferisce soprattutto alla prospettiva di fiducia per il nuovo accordo sul clima raggiunto recentemente alla XXI Conferenza delle parti a Parigi, applicabile a tutti i Paesi per il periodo successivo al 2020. Per la prima volta si è raggiunta un'adesione vincolante anche da parte di Stati che in passato si sono dimostrati contrari agli accordi internazionali con l'obiettivo di contenere l'aumento della temperatura media globale al di sotto dei due gradi rispetto ai livelli precedenti alla rivoluzione industriale. Sappiamo adesso che avremo una Strategia nazionale, in accordo agli obiettivi mondiali, per uno sviluppo a basse emissioni di carbonio; è un fatto in sé positivo, ma che poco dice rispetto alla strada che verrà intrapresa per tradurlo in fatti concreti: quali assi strategici si seguiranno? Più gas? Più energie alternative? Nucleare, magari in un lontano futuro? Insomma, quale mix energetico sarà adottato? Coloro che governeranno potranno metterci di tutto, circostanza che forse alcuni giudicheranno preoccupante, ma che a noi pare invece garantire la flessibilità che occorrerà al momento giusto per rivedere alcuni aspetti della politica energetica, quando torneremo ad amministrare il Paese. Il disegno di legge conferisce rilevanti poteri all'Istituto superiore per la protezione e la ricerca ambientale (ISPRA). L'Istituto espanderà le proprie competenze alle politiche, alle misure e alle proiezioni dei dati concernenti l'attuazione degli accordi internazionali in materia ambientale legati all'attuazione del Protocollo di Kyoto. All'ISPRA spetterà altresì il compito di raccogliere i dati ed aggiornare il sistema utilizzato per archiviarli. Naturalmente, particolari responsabilità in materia sono altresì attribuite al Ministero dell'ambiente e della tutela del territorio e del mare, al quale viene conferita la funzione di raccolta e comunicazione delle informazioni in materia di cambiamenti climatici ed effetto dei gas serra. Avviandomi alle conclusioni, come Lega Nord Autonomie non abbiamo motivi particolari per opporci alla ratifica di questi sei accordi in materia ambientale. Auspichiamo soltanto che il rispetto dei limiti imposti da questi accordi sia effettivo da parte di tutti gli Stati firmatari, perché la salvaguardia e la tutela dell'ambiente e dei cosiddetti beni globali comuni non può essere l'affare di pochi: deve essere un dovere di tutti. Gli oneri non sono leggerissimi, trattandosi di circa 550.000 euro all'anno, ma sono comunque una cifra sostenibile. Ne vale la pena. Per questi motivi, il Gruppo Lega Nord Autonomie voterà a favore del provvedimento in esame.
2016-04-13	M5S	NugnesPaola	Signor Presidente, andiamo finalmente a ratificare sei accordi in materia ambientale che arrivano in Parlamento con colpevole ritardo. Per alcuni il ritardo è di decenni e alcuni sono già superati da altri accordi che dovremo andare a ratificare a breve. Questo, come veniva detto da altri colleghi, è il sintomo della poca attenzione del nostro Paese: laddove molto spesso alle parole non seguono i fatti, agli accordi non seguono le ratifiche. Inoltre, questi accordi, dopo aver giaciuto per anni, vengono accorpati e costretti in un'anomala procedura che umilia, ancora una volta, il dibattito parlamentare, perché abbiamo la fretta di dover ratificare in vista all'accordo di Parigi, da firmare a brevissimo a New York. Ci troviamo, quindi, di fronte alla ratifica di accordi superati nei numeri e nei fatti. Sono contenta che il Governo abbia voluto accettare gli ordini del giorno su due dei temi che riteniamo più importanti, di cui alla lettera a) e alla lettera c), ma quanti ordini del giorno sono stati accolti da questo Governo senza che poi ne sia stato dato alcun seguito? Questo ci preoccupa e per questo ci importa andare ancora a sottolineare l'importanza di questi ordini del giorno. L'emendamento di Doha al Protocollo di Kyoto alla Convenzione quadro delle Nazioni Unite sui cambiamenti climatici, di cui alla lettera a) del disegno di legge, è stato firmato l'8 dicembre 2012. Dobbiamo ricordare che, per quanto riguarda questo impegno, siamo in gravissimo ritardo e che il Protocollo di Kyoto è l'unico trattato internazionale in vigore finalizzato a ridurre le emissioni di gas ad effetto serra e quindi costituisce un impegno fondamentale ed importantissimo. Proprio al fine di assicurare la continuità dell'azione di quel primo Accordo, che copriva il periodo 2008-2012, si è andati a firmare un secondo Accordo, l'emendamento di Doha, per il periodo 2013-2020, eppure noi, dalla primavera 2007, solo oggi ci preoccupiamo di ratificarlo. Sebbene, come evidenziato, il Pacchetto clima-energia abbia già superato questi dati, non siamo neanche andati a verificare nelle opportune sedi se gli obbiettivi del Protocollo di Kyoto e dell'emendamento di Doha siano stati rispettati e quali siano effettivamente i risultati di tali accordi. È quindi assolutamente necessario attuare queste verifiche e renderci conto che questo è un punto di partenza e non può essere un punto di arrivo. Anzi, sicuramente il Protocollo di Kyoto, come è stato ormai dimostrato, è un punto di riferimento assolutamente insufficiente e la Conferenza sul clima di Parigi lo ha confermato. Per quanto riguarda il Protocollo di cui alla lettera c) del disegno di legge in esame, a mio parere è ancora più grave e colpevole da parte di questo Governo essere venuto meno alla ratifica di un accordo che è datato 25 gennaio 2002 e che risale dunque a quattordici anni fa, accordo che è diventato obbligatorio, anche per l'Italia e per gli altri Paesi che non lo hanno ratificato, nel marzo del 2004, quando sei Paesi dell'Unione lo hanno ratificato. Il Protocollo prevedeva obblighi vincolanti anche per quanto riguarda l'adeguamento legislativo e normativo dei Paesi, ma noi non abbiamo fatto nulla, abbiamo preso degli impegni a cui non abbiamo dato alcuna risposta e non si è ottemperato in alcun modo, per la sicurezza e la prevenzione di disastri ambientali nei nostri mari con riferimento al traffico petrolifero delle navi, che sappiamo ammontare al dieci per cento del totale. Quindi, come vogliamo salvaguardare il nostro mare, quando sono quattordici anni che non ci siamo occupati di ratificare questo importante Patto di La Valletta? Quali indirizzi e quali obblighi normativi sono stati messi in campo? Nessuno! Auspico pertanto che con l'accettazione dell'ordine del giorno G101 da parte del Governo si vada celermente a rendere esecutivo tale impegno. E il 17 aprile, al referendum, votate sì!
2016-04-19	PD	MargiottaSalvatore	Il 39 per cento, dicevo, ben al di là degli auspici dell'obiettivo 20-20-20 che - ne sono testimone avendo partecipato a tutte le COP sul climate change durante la legislatura precedente - sembravano impossibili da cogliere. E con l'8 per cento di fabbisogno coperto dal solare siamo al primo posto in Europa. Signor Presidente, quante ironie negli anni scorsi i colleghi stranieri facevano su di noi evidenziando che la Germania produceva energia solare più dell'Italia, il Paese del sole? Oggi non è più così, anche grazie ai passi in avanti nella tecnologia, nell'innovazione e nell'ingegneria delle risorse, fiore all'occhiello del nostro Paese. Ma per quanto tali percentuali possano aumentare, non è di oggi e nemmeno di un domani vicino l'obiettivo del cento per cento di rinnovabili. Dunque, avendo giustamente abbandonato il carbone e non volendo fare il fracking, avremo ancora bisogno delle estrazioni petrolifere. Sarebbe suicida, per usare un'espressione di Prodi, non estrarre il petrolio avendolo, e poi comprarlo all'estero. Mi avvio a concludere. Non mi convince l'approccio da leghismo all'incontrario che troppe volte riscontro in giro, anche nella mia Regione: che brutta rappresentazione data qui, caricaturale e falsa, della mia Regione da colleghi senatori lucani.
2016-04-19	PD	MargiottaSalvatore	Qualcuno eccepirà - e lo ha fatto con risposta chiara avuta domenica scorsa - che il petrolio non è risorsa strategica, e che dunque non lo sono le infrastrutture ad esso dedicate; altri hanno provato a dipingere questo Governo come disattento sul fronte delle rinnovabili: ancora, in entrambi i casi, strumentalizzazioni e pretesti. Oggi l'Italia produce il 39 per cento della propria energia dalle rinnovabili, e qui - per carità di Patria - non mi soffermo su un altro ricorrente paradosso. Gli stessi che si oppongono alle estrazioni, poi dicono che i parchi eolici deturpano il paesaggio, i campi fotovoltaici sono brutti, i pannelli solari rovinano i tetti
2016-04-27	M5S	GirottoGianniPietro	Cosa dire poi della riforma della tariffa degli oneri della bolletta elettrica sul mercato elettrico, che vedono una drastica riduzione della remunerazione degli investimenti e un aumento del costo della fornitura di energia elettrica, che graverà quindi sulle capacità competitive delle aziende, contribuendo a generare deflazione? Noi qui abbiamo interrotto bruscamente un circuito virtuoso di investimenti nel settore delle rinnovabili e dell'autoproduzione decentralizzata. Lo abbiamo interrotto quando era una delle poche cose che funzionava bene.
2016-04-27	M5S	GirottoGianniPietro	Noi riteniamo che i provvedimenti adottati dal Governo hanno sostenuto pochi settori, tra i quali quello delle banche e quello dell'energia fossile, privilegiando però il mantenimento delle rendite e non invece un circolo virtuoso di crescita. Il Governo non è stato capace di intraprendere azioni nell'ambito della concorrenza dei mercati e ricordo che nella mia Commissione l'esame del provvedimento sulla concorrenza è interrotto dalle note vicende legate allo scandalo Tempa Rossa e conseguenti dimissioni del Ministro.
2016-04-27	M5S	GirottoGianniPietro	Non ci sono novità in merito ad altri settori fondamentali e potenzialmente ricchi come il turismo, la cultura, il commercio e la produzione di beni di consumo tipici italiani, che non sono però sufficientemente tutelati nella loro identità di made in Italy. Anche nell'innovazione e nella ricerca, due capisaldi fondamentali per lo sviluppo sostenibile, siamo in forte ritardo e fanalino di coda tra i Paesi industrializzati. Invece si investono capitali in settori ormai obsoleti grazie alla svendita di un patrimonio di avanguardia senza immaginare un piano di valorizzazione e rilancio; mi riferisco al caso Versalis, che deve farci riflettere e che dobbiamo maggiormente attenzionare. Dobbiamo intervenire con urgenza cambiando modello di produzione, spostando gli interessi su altri settori. In particolare, ad esempio, anziché fare uscire migliaia di euro verso l'estero per soddisfare la domanda interna di energia, quindi importando energia (perché l'80 per cento dell'energia ancora la importiamo) con conseguenze anche per i Paesi belligeranti che ci circondano, potremmo e dovremmo investire nella riduzione dei consumi e nella produzione interna con fonti rinnovabili. Ricordiamo che l'efficienza energetica è la nostra prima vera grande fonte energetica, ma ancora non vedo la concretizzazione di quella mozione per la stabilizzazione dell'ecobonus che abbiamo votato all'unanimità due settimane fa. Se invece intraprendessimo questo cammino, libereremmo risorse pulite e favoriremmo un circuito finalmente virtuoso di progresso sociale, economico, ambientale e sanitario, con la generazione di nuova occupazione in grandi numeri, e avremmo la riduzione delle emissioni inquinanti e la tutela del territorio, che in questo momento invece sono due punti molto dolenti. Faccio notare anche quello che scrive nero su bianco l'Ufficio parlamentare di bilancio (UPB) che dice che «l'eventuale emergere di sorprese negative sul fronte della crescita reale e dell'inflazione metterebbe a rischio la dinamica del PIL nominale e, con essa, il percorso di abbassamento del rapporto debito/PIL». L'UPB fa notare che i numeri contenuti nel DEF, nella forchetta di possibilità, sono sempre presi nella stima più rosea: non c'è spazio di manovra in caso di un qualsiasi compromesso. Di fatto, il Governo ha imperniato il DEF su una previsione di crescita del PIL che corrisponde all'estremo più alto della forchetta, quindi, le conseguenze negative, che non si possono escludere, lo inficerebbero assai. Le stime sul deficit e sul debito sono basate su ipotesi ottimistiche di crescita. Quanto possiamo credere che l'ipotesi di crescita futura dell'1,7 per cento sia ottenibile, visto che la crescita degli ultimi dieci anni è stata zero e la congiuntura globale rimane bassa? Anche il Fondo monetario internazionale, che naturalmente non è di parte, smonta il DEF e taglia le stime di crescita previste per il 2016 e 2017, affermando testualmente che: «La crescita è stata più lenta del previsto in Italia». Quindi, le stime del Fondo monetario internazionale sono più basse di quelle contenute nel DEF e questo ci dovrebbe far riflettere perché - ripeto - non è di parte. PRESIDENTE. È iscritto a parlare il senatore Zuffada. Ne ha facoltà.
2016-04-27	PD	RicchiutiLucrezia	Signora Presidente, onorevoli colleghi, comincio con i numeri dei sequestri e delle confische. Nell'arco di un paio di anni sono stati sequestrati e confiscati beni per miliardi di euro. Solo a un prestanome di Matteo Messina Denaro, Vito Nicastro, sono state confiscate definitivamente 43 società che operano nell'energia pulita, per un valore di 1,3 miliardi di euro; solo su Roma e dintorni, il procuratore della Repubblica Pignatone calcola un patrimonio mafioso intorno a 1,5 miliardi tra beni e denari sequestrati e in via di confisca. A Piombino, in Toscana, a fine marzo sono stati sequestrati un bar e 260.000 euro su un conto bancario intestato a un camorrista. Questi sono pochi e sparsi esempi di un conto vertiginoso. Forse oggi che parliamo di DEF e di economia, quelli che fanno finta che la legalità non sia un problema economico oggi lo capiranno.
2016-04-27	PD	SantiniGiorgio	Signora Presidente, onorevoli colleghi, rappresentanti del Governo, il Documento di economia e finanza 2016, in linea con le previsioni di legge, illustra l'andamento macroeconomico del Paese, traccia, in una prospettiva di medio-lungo termine, gli impegni sul piano del consolidamento delle finanze pubbliche e definisce gli indirizzi, sul versante delle politiche pubbliche, per il rispetto del Patto di stabilità e crescita europeo. Enuncia poi le modalità e la tempistica attraverso le quali l'Italia intende conseguire il consolidamento strutturale dei conti pubblici e perseguire gli obiettivi in materia di crescita, occupazione, innovazione, istruzione, integrazione sociale, energia e sostenibilità ambientale definiti nell'ambito dell'Unione europea. (Brusìo). PRESIDENTE. Prego i colleghi di ridurre il brusìo, perché il rumore prodotto è incompatibile con il livello della voce del senatore Santini. Prego, continui pure senatore, vediamo se ora è più facile. SANTINI, relatore. In particolare, la prima sezione del Documento espone lo schema del Programma di stabilità, che contiene tutti gli elementi e le informazioni richiesti dai regolamenti dell'Unione europea e in particolare dal nuovo codice di condotta sull'attuazione del Patto di stabilità e crescita, con specifico riferimento agli obiettivi di politica economica da conseguire per accelerare la riduzione del debito pubblico. Nella seconda sezione sono indicate le regole generali sull'evoluzione della spesa delle amministrazioni pubbliche, in linea con l'esigenza, evidenziata in sede europea, di individuare forme efficaci di controllo dell'andamento della spesa pubblica. La terza sezione reca, infine, lo schema del Programma nazionale di riforma (PNR) che, in coerenza con il Programma di stabilità, definisce gli interventi da adottare per il raggiungimento degli obiettivi nazionali di crescita, produttività, occupazione e sostenibilità delineati dalla nuova Strategia Europa 2020. In allegato al Documento sono riportate una serie d'informazioni supplementari contenute in apposite appendici. Nel complesso il DEF 2016 evidenzia una situazione macroeconomica e di finanza pubblica tendenzialmente positiva sia con riguardo alle prospettive di crescita del nostro sistema economico che con riguardo all'andamento delle finanze pubbliche, pur non nascondendo le difficoltà emergenti dal contesto internazionale. Dopo aver registrato, nel 2015, una crescita dello 0,8 per cento, il DEF stima per il 2016 una crescita programmata del PIL del 1,2 per cento, che si incrementa negli anni successivi, per effetto delle politiche del Governo, dell'1,4 per cento nel 2017, dell'1,5 nel 2018, e del 1,4 per cento nel 2019. Tale andamento influirà positivamente anche sul mercato del lavoro e il tasso di disoccupazione è previsto scendere fino al 10,6 per cento. Gli occupati e il monte ore lavorate aumenterebbero in tutto il periodo di riferimento e la maggiore produttività, accompagnata da una moderata crescita salariale, si rifletterebbe in una dinamica ancora contenuta del costo unitario del lavoro. Per quanto riguarda i contributi alla crescita del PIL, il Governo, per l'anno in corso e per quelli successivi, prevede una buona ripresa della domanda interna che, stante l'andamento di scorte ed export, da sola dovrebbe garantire il trend di crescita alla nostra economia ad un livello medio dell'1,4 per cento (ovviamente considerando la costanza delle esportazioni). Il dato che emerge è complessivamente positivo, soprattutto se paragonato con la situazione emergenziale degli scorsi anni per quanto riguarda gli andamenti della finanza pubblica, e mostra per il periodo di riferimento un andamento decrescente del deficit e della spesa per interessi ed un'incoraggiante crescita dell'avanzo primario, a dimostrazione che le misure di stabilizzazione dei conti pubblici iniziano a produrre i risultati attesi. Nel nuovo scenario programmatico il Governo prevede che l'indebitamento netto delle amministrazioni pubbliche si riduca dal 2,3 per cento del 2016 all'1,8 per cento del PIL nel 2017 e allo 0,9 per cento nel 2018, portando quindi il saldo in lieve surplus nel 2019 (0,1 per cento del PIL). Fra i dati maggiormente significativi si segnala l'andamento dell'indebitamento strutturale, che, sebbene in peggioramento nel 2016 rispetto alle previsioni del precedente DEF (0,7 punti percentuali rispetto al 2015), evidenzia nel periodo di riferimento un percorso virtuoso. Per gli anni successivi al 2016, l'indebitamento netto strutturale migliorerebbe dal -1,2 del 2016 al -1,1 per cento del PIL nel 2017, al -0,8 per cento nel 2018. Tale andamento assicurerebbe sostanzialmente il conseguimento dell'Obiettivo di medio termine (MTO) dell'Italia nel 2019, anno in cui il saldo è previsto al -0,2 per cento. La deviazione temporanea dal percorso di avvicinamento verso l'Obiettivo di medio termine rispetto alle precedenti previsioni è pertanto riconducibile all'esigenza di procedere speditamente, con una strategia organica, all'implementazione degli interventi per la crescita, in grado di incidere nel medio periodo sul potenziale di crescita del PIL e di migliorare la sostenibilità delle finanze pubbliche. Per queste ragioni, il Governo ha predisposto una Relazione al Parlamento, che verrà sottoposta all'autorizzazione parlamentare. La Relazione, come già accennato in apertura, contiene l'aggiornamento dei nuovi obiettivi programmatici di finanza pubblica, l'indicazione della durata e la misura dello scostamento, nonché il relativo piano di rientro, tenuto conto della durata e della gravità degli eventi da fronteggiare, fissando un sentiero di riduzione dell'indebitamento netto più graduale rispetto a quello programmato nella Nota di aggiornamento 2015, che assicura comunque il sostanziale raggiungimento dell'obiettivo di medio termine nel 2019. Fra gli altri dati positivi di finanza pubblica si sottolineano quelli relativi all'andamento del saldo primario e della spesa per interessi, che confermano il percorso virtuoso intrapreso verso il risanamento delle finanze pubbliche. Quanto al percorso di riduzione del rapporto debito-PIL, infine, dopo una ulteriore crescita nel 2015 fino al 132,7 per cento del PIL, dal 2016 si avvia la fase di discesa, con una prima riduzione di 0,3 punti percentuali rispetto all'anno precedente, fino a raggiungere il livello del 123,8 per cento nell'anno terminale del periodo di previsione, con una riduzione complessiva nel periodo medesimo di circa 9 punti percentuali. Nella seconda sezione del DEF sono riportate, fra le altre, le previsioni tendenziali dei conti economici delle pubbliche amministrazioni. Le entrate totali delle amministrazioni pubbliche in rapporto al PIL presentano un percorso di diminuzione, passando dal 47,9 per cento registrato nel 2015 al 47,1 per cento nel 2019. Anche le spese totali registrano nelle previsioni un percorso tendenziale di costante diminuzione, passando dal 50,5 per cento del 2015 al 46,7 per cento nel 2019. Nel 2016 le spese diminuiscono di 0,9 punti percentuali, di ulteriori 1,2 punti percentuali nel 2017 e di ulteriori 0,9 punti percentuali nel 2018. La pressione fiscale,sempre secondo tali previsioni, diminuirà nel periodo di riferimento dello 0,6 per cento, passando dal 43,5 per cento del 2015 al 42,9 per cento del 2019, raggiungendo il livello minimo del 42,7 per cento nel 2017. Sul versante delle spese, le spese correnti al netto degli interessi in rapporto al PIL, dopo gli aumenti registrati negli anni 2013, 2014 e 2015, sono previste ridursi costantemente sull'orizzonte previsivo, fino a raggiungere il 39,9 per cento del PIL nel 2019. La spesa per interessi in percentuale del PIL è prevista in calo, diminuendo rispetto al valore del 4,2 per cento rilevato nel 2015. Si ridurrà di 0,2 punti nel 2016 e di ulteriori 0,2 punti percentuali per ciascuno dei successivi due anni fino a raggiungere il 3,5 per cento del PIL nel 2019. La riduzione della spesa in conto capitale fra il 2015 e il 2019 è pari a -0,8 punti percentuali del PIL ed è comunque più contenuta di quella prevista per le spese correnti al netto degli interessi; processo destinato a continuare nel prosieguo del percorso di risanamento dei conti pubblici, al fine di creare una situazione della finanza pubblica in grado di supportare al meglio lo sviluppo e la crescita economica. Il fabbisogno del settore pubblico risulta in costante miglioramento fino a raggiungere, nel 2019, il valore positivo di 652 milioni di euro. Le stime per il 2016 indicano un fabbisogno del settore pubblico pari a 52.398 milioni di euro (3,1 per cento del PIL), in linea con il consuntivo del 2015. Il Programma nazionale di riforma (PNR) contenuto nella terza sezione del DEF definisce, in coerenza con il Programma di stabilità, gli interventi da adottare per il raggiungimento degli obiettivi nazionali di crescita, produttività, occupazione e sostenibilità così come delineati e concordati in sede europea. Anche in relazione alle raccomandazioni dell'Unione europea di luglio 2015 il PNR compie una ricognizione delle misure adottate ed in itinere, nonché dei nuovi interventi che il Governo intende effettuare. Gli ambiti principali d'interesse del PNR concernono in particolare la competitività e gli investimenti per la crescita, con importanti misure per esempio per quanto riguarda l'utilizzo di fondi strutturali nel Mezzogiorno con il masterplan, le riforme istituzionali, la pubblica amministrazione e le semplificazioni, il mercato del lavoro e le politiche sociali, la riforma della giustizia, il sistema bancario e la finanza per la crescita, le privatizzazioni, le politiche per la concorrenza, l'istruzione e ricerca, la rimozione degli squilibri territoriali, la lotta alla povertà, l'imposizione fiscale e la riforma della legge di bilancio. Il DEF 2016 illustra pertanto i principali obiettivi di politica economica ritenuti necessari per accompagnare il suddetto processo di crescita. Fra questi, si evidenziano gli interventi prefigurati nel DEF volti a sostenere la ripresa economica, la riduzione del prelievo fiscale, le misure per convogliare il rapporto tra il debito pubblico e il prodotto interno lordo su un percorso di riduzione, agendo soprattutto sul denominatore dello stesso rapporto, cioè la crescita, e consolidando così la fiducia dei mercati per favorire la ripresa dei consumi e degli investimenti e per consentire un deciso recupero della produzione e dell'occupazione nel prossimo periodo. Fra i punti maggiormente qualificanti del Documento di economia e finanza 2016 emerge in tutta evidenza la proposta volta a scoraggiare l'attivazione delle clausole di salvaguardia per il 2016, che avrebbero l'effetto di aumentare il prelievo a carico di cittadini ed imprese. Tale decisione rappresenta un intervento importante in grado di determinare un abbattimento significativo della pressione fiscale contemplata dal quadro tendenziale. Altro punto qualificante del Documento di economia e finanza 2016, ritenuto necessario per facilitare il processo di ripresa economica, è rappresentato dall'utilizzo della flessibilità della finanza pubblica che, insieme al complesso degli investimenti in programma, rappresenta uno snodo fondamentale per aumentare significativamente le capacità competitive del Paese. L'Italia, pertanto, si appresta ad inviare in Europa un Documento di programmazione economica e finanziaria completo, con un Programma nazionale di riforme ben delineato, dal quale ricavare le direttrici prioritarie del nostro percorso virtuoso di crescita e risanamento dei conti pubblici, con un'agenda di interventi innovativi - ben rilevabili nel PNR - di politica economica interna e una politica di bilancio responsabile, attenta all'equilibrio dei conti pubblici, che assicura la fiducia dei mercati grazie a finanze pubbliche solide, e in grado di aumentare la competitività e accrescere il potenziale di crescita nel lungo periodo. Appare però del tutto evidente, tuttavia, che senza un cambio di passo anche in Europa, l'aggancio della ripresa economica diventa per il nostro Paese più complicato. In questo percorso, si dovrà pertanto agire anche in sede europea, per impostare e concentrare l'attenzione dell'Europa proprio su tali tematiche, cioè sulla crescita, e per aprire nuovi e maggiori spazi di manovra per favorire una crescita economica sostenuta, duratura e al passo con l'andamento dei paesi maggiormente sviluppati.
2016-05-03	PD	CociancichRoberto	L'articolo 3, sull'etichettatura dei prodotti alimentari, è volto a sanare quella parte del caso EU Pilot 5938/13/SNCO relativa alla non conformità dell'articolo 4, comma 49- bis, della legge n. 350 del 2003, rispetto alle previsioni del regolamento (UE) n. 1169/2011, relativo alla fornitura di informazioni sugli alimenti ai consumatori. In particolare, la norma italiana definisce come Paese d'origine «del prodotto» il luogo di ultima trasformazione sostanziale e, al contempo, il luogo di origine dell'ingrediente primario. Il regolamento (UE) n. 1169/2011 stabilisce, invece, che il Paese d'origine del prodotto è quello definito dal codice doganale comunitario, ovvero il luogo di ultima trasformazione sostanziale, mentre l'indicazione dell'origine «dell'ingrediente primario», che può essere indicato qualora questo differisce dal luogo d'origine del prodotto, non rileva ai fini doganali e di commercializzazione. L'articolo 4 - introdotto durante l'esame in Commissione - reca due novelle di normative di recepimento di direttive europee in materia di dispositivi medici. Le modifiche si limitano a sostituire la locuzione «costi/benefìci» con quella di «rischi/benefìci», a seguito di un'omologa rettifica, pubblicata sulla Gazzetta ufficiale dell'Unione europea. L'articolo 5 - introdotto durante l'esame in Commissione - estende la sanzione amministrativa pecuniaria già prevista per le violazioni delle disposizioni del regolamento (CE) n. 1272/2008 in materia di sostanze e delle miscele, anche alle violazioni delle disposizioni del regolamento (UE) n. 1297/2014, modificativo del precedente. Il capo II del disegno di legge contiene disposizioni in materia di libera prestazione dei servizi e libertà di stabilimento. Presidente, rendendomi conto che questa lettura è particolarmente noiosa, se mi permette, mi limiterei a enunciare i titoli dei vari articoli, consegnando poi il testo integrale dell'intervento affinché sia allegato al Resoconto della seduta odierna, in modo tale che chi fosse interessato a conoscere anche il numero dei regolamenti possa farlo leggendo il rendiconto. PRESIDENTE. La Presidenza l'autorizza in tal senso. COCIANCICH, relatore sul disegno di legge n. 2228. L'articolo 6 è relativo alle Società organismi di attestazione (SOA). L'articolo 7 riguarda la tassazione delle vincite corrisposte dalle case da gioco. L'articolo 8, introdotto durante l'esame in Commissione, abroga il comma 3 dell'articolo 29 del decreto legislativo n. 276 del 2003, al fine di chiudere il caso EU Pilot n. 7622. Secondo la Commissione europea, infatti, tale norma esclude in ogni caso che l'acquisizione, a seguito di subentro di un nuovo appaltatore, del personale già impiegato nell'appalto, costituisca trasferimento d'azienda o di parte d'azienda. L'articolo 9 consente al dipartimento per la giustizia minorile di avvalersi dei servizi minorili dell'Amministrazione della giustizia, degli organi della pubblica amministrazione e di tutti gli enti competenti, nonché di accedere, tramite tali organi ed enti, alle informazioni contenute nelle banche dati in loro uso. L'articolo 10 riguarda le procedure di esecuzione forzata da eseguire in un altro Stato, dando anche all'estero potere ed efficacia agli atti formati nel nostro Paese. L'articolo 11 reca norme relative al gratuito patrocinio nei giudizi relativi alle obbligazioni alimentari e nei giudizi relativi alla sottrazione internazionale di minori. L'articolo 12 interviene sulla normativa relativa al permesso di soggiorno per cittadini di Paesi terzi. L'articolo 13 esenta dal pagamento della tassa di circolazione i veicoli da turismo dei cittadini europei che studiano in Italia. L'articolo 14 riguarda il superamento di alcuni profili di incompatibilità tra la normativa italiana e gli accordi comunitari di attuazione dell'accordo di associazione per quanto concerne l'importazione temporanea di autoveicoli. L'articolo 15 riguarda l'aliquota IVA applicabile alle cessioni di basilico, rosmarino e salvia. L'articolo 16 innalza dal 4 al 10 per cento l'aliquota IVA applicabile alle cessioni di preparazioni alimentari a base di riso. L'articolo 17 è volto a sanare la procedura di cooperazione in materia di aiuti di Stato riguardante le agevolazioni fiscali ai consorzi agrari. L'articolo 18 riguarda la cosiddetta tonnage tax. L'articolo 19 designa l'Agenzia delle dogane e dei monopoli quale amministrazione doganale competente, responsabile a livello nazionale del sistema informativo doganale. L'articolo 20 concerne il regime fiscale delle società madri e figlie di Stati membri diversi. L'articolo 21 riguarda la materia degli aiuti al funzionamento dell'industria della costruzione navale, al fine di sanare la procedura in materia di aiuti di Stato n. SA 38919. L'articolo 22 interviene in materia di tassazione dei redditi da risparmio sotto forma di pagamenti di interessi. L'articolo 23 interviene sul trattamento fiscale della raccolta dei tartufi. L'articolo 24 riguarda possibili discriminazioni tra navi di bandiera extracomunitaria e navi di bandiera comunitaria. L'articolo 25 introduce disposizioni sanzionatorie per le inosservanze, da parte degli operatori ferroviari, delle disposizioni adottate dall'Agenzia nazionale per la sicurezza delle ferrovie (ANSF). L'articolo 26 reca disposizioni in materia di caccia, finalizzate alla chiusura di una parte del caso EU Pilot 6955, in particolare con riguardo alla protezione della fauna selvatica omeoterma e per il prelievo venatorio. L'articolo 27 interviene sulle disposizioni relative allo stoccaggio geologico di biossido di carbonio. L'articolo 28 riguarda il terzo pacchetto energia. Gli articoli da 29 a 34 recano disposizioni in materia di indennizzo in favore delle vittime di reati intenzionali violenti. L'articolo 35 intende ovviare a un difetto di coordinamento tra l'articolo 19 e l'articolo 2, comma 9- bis, della legge n. 234 del 2012. L'articolo 36 interviene nella stessa legge n. 234 del 2012, con modifiche in materia di aiuti di Stato. L'articolo 37, introdotto durante l'esame in Commissione, incrementa di 12 milioni di euro annui, a decorrere dal 2017, il fondo per le spese di funzionamento del Garante della privacy. L'articola 38 reca, infine, una clausola di invarianza finanziaria per tutte le disposizioni del presente disegno di legge
2016-05-03	PD	MirabelliFranco	La prima parte della risoluzione, che riguarda il consuntivo dell'azione del Governo nell'Unione europea, è dedicata agli sviluppi del processo di integrazione europea e alle questioni istituzionali. Si divide a sua volta in tre capitoli: il primo riguarda le due Presidenze del Consiglio dell'Unione europea, della Lettonia e del Lussemburgo, successive a quella italiana; il secondo concerne le questioni istituzionali con particolare riferimento alla cosiddetta better regulation, al negoziato sull'ipotesi di Brexit, alla riforma del tribunale dell'Unione europea, alla tutela del rule of law dell'Unione Europea, all'adesione alla Convenzione per la salvaguardia dei diritti dell'uomo e delle libertà fondamentali (CEDU) nonché ai rapporti con le istituzioni dell'Unione europea; il terzo capitolo riguarda il coordinamento delle politiche macroeconomiche e tratta i temi della crescita economica, delle politiche monetarie, fiscali e di bilancio del piano di investimenti per l'Europa, il cosiddetto piano Juncker, e dell'unione bancaria e dei mercati finanziari. Questa prima parte si occupa del rapporto tra i cittadini e l'Unione Europea e della necessità di legiferare meglio e quindi esamina la possibilità di verifiche attente rispetto alle conseguenze e alla gestione delle leggi che l'Unione europea definisce. La seconda parte è dedicata alle misure adottate nel quadro delle politiche orizzontali come le politiche per il mercato unico e la competitività, il mercato unico digitale, l'energia, il mercato dei capitali e politiche settoriali, quali le politiche di natura sociale e quelle rivolte al rafforzato di uno spazio di libertà, sicurezza e giustizia. In questa seconda parte si affrontano nel dettaglio le questioni legate al piano Juncker e ai 315 miliardi per investimenti pubblici e privati che vi erano previsti nel 2015. La terza parte, rivolta al tema della dimensione esterna dell'Unione europea, illustra le azioni in materia di politica estera e il Governo rivendica il ruolo che ha avuto nel 2015, ponendo il Mediterraneo come priorità assoluta della nazione europea e spendendosi per una soluzione politica della crisi libica. Aggiungo che il Governo, sulla cooperazione allo sviluppo, ha insistito nel 2015 sottolineando il nesso stretto tra immigrazione e sviluppo. La quarta parte riguarda l'attività di comunicazione e di formazione relative all'Unione europea e la quinta parte è infine dedicata alle attività di coordinamento nazionale delle politiche europee con particolare riguardo al ruolo del comitato interministeriale per gli affari dell'Unione europea e del comitato tecnico di valutazione. Per quanto riguarda, invece, la seconda risoluzione, essa attiene alle priorità dell'Unione europea per il 2016. Anche questo lavoro ha consentito a tutte le Commissioni permanenti di esaminare contestualmente tre importanti documenti programmatici annuali: due dell'Unione europea e uno del Governo italiano. Si tratta del programma di lavoro della Commissione per il 2016, che ha un titolo significativo: «È il momento di andare oltre l'ordinaria amministrazione»; del programma dei 18 mesi del Consiglio dell'Unione europea relativo alle Presidenze dei Paesi Bassi, della Slovacchia e di Malta, e della relazione programmatica sulla partecipazione dell'Italia all'Unione europea per l'anno 2016, presentata alle Camere dal Governo. Questi documenti sono stati esaminati da tutte le Commissioni permanenti, ma abbiamo esaminato i documenti programmatici anche con la Conferenza dei Presidenti delle Assemblee legislative delle Regioni, da cui è venuto un importante contributo sul merito della risoluzione. Il programma di lavoro della Commissione europea per il 2016 conferma strutturalmente la medesima falsariga di quello del 2015, sviluppando e aggiornando le dieci priorità degli orientamenti politici formulati dal presidente Juncker all'avvio della nuova Commissione. Anche l'idea di fondo del programma, che lo scorso anno era espressa con il titolo «Un nuovo inizio», è mantenuta e ulteriormente rafforzata con l'affermazione che è il momento di andare oltre l'ordinaria amministrazione. La Commissione, quindi, intende continuare a mettere in atto e guidare un'azione energica, in discontinuità politica rispetto al passato, per fare fronte alle sfide epocali connesse con la crisi economica , finanziaria, istituzionale e sociale, aggravata ulteriormente dalla minaccia globale del terrorismo di matrice islamista e da una pressione migratoria senza precedenti sulle frontiere meridionali dell'Unione. Serve cambiare per garantire un rapporto tra Unione europea e cittadini, che è seriamente in difficoltà. D'altra parte, non è ovviamente una scoperta mia né della nostra Commissione quella di verificare come per tanti cittadini europei l'Europa oggi anziché un'opportunità venga letta come un problema. Vado a elencare le dieci priorità politiche, che poi producono 23 proposte legislative: occupazione, crescita e investimenti, il mercato unico digitale, la costruzione di un'unione sull'energia, il rafforzamento del mercato interno dell'Unione e la base industriale dell'Unione, sostenendo le piccole e medie imprese, l'unione monetaria più equa, l'accordo di libero scambio con gli Stati Uniti, lo spazio di giustizia e diritti fondamentalmente basati su reciproca fiducia, verso una nuova politica dell'immigrazione; un ruolo più incisivo a livello mondiale della politica estera e di sicurezza comune e infine il cambiamento democratico del legiferare meglio, ovvero la questione che ponevo prima: la necessità di mettere in campo verifiche sull'impatto della legislazione europea più cogenti e attente. Queste sono le priorità. Concludo sottolineando il fatto che in entrambi i documenti è evidente che il futuro dell'Europa si gioca su tre questioni fondamentali: come l'Europa saprà dare sviluppo ad un'Europa sociale, che sappia coniugare crescita e uno spazio comune più ampio di diritti per restituire forza e fiducia ai cittadini nel rapporto con l'Unione europea; come l'Unione europea saprà affrontare con unità il tema della lotta al terrorismo; in che modo l'Unione europea saprà affrontare il tema dell'immigrazione senza perdere i propri principi e valori.
2016-05-04	LN	ArrigoniPaolo	Signor Presidente, alla vigilia del 1° maggio, festa dei lavoratori, sui 130 dipendenti della società König di Molteno, in provincia di Lecco, si è abbattuto un fulmine a ciel sereno, perché l'ultima proprietà ha deciso senza preavviso di chiudere lo stabilimento. La König è una storica società lecchese, nata nel 1966, che fabbrica e innova nel settore delle catene da neve. Nel 2004 la società è stata acquisita dal gruppo svedese Thule che, nel 2015, ha passato di mano la proprietà al gruppo austriaco Pewag. La decisione, assunta con perentorietà, non è stata preceduta da alcun preavviso né da alcuna comunicazione alle rappresentanze sindacali. C'è semplicemente da parte della società austriaca la volontà di delocalizzare la produzione in parte in Carinzia e in parte nella Repubblica Ceca. Quindi, di fronte all'ottimismo sparso a piene mani, a 360 gradi, da parte del premier Renzi, quello che si è evidenzia è la cruda realtà. Le alte tasse e l'alto costo dell'energia incidono sull'alto costo del lavoro e la burocrazia e i lunghi tempi della giustizia amministrativa fanno sì che si moltiplichino i fenomeni di delocalizzazione in tutto il Paese e ormai segnano anche il territorio lecchese che, fino a pochi anni fa, non registrava problemi di lavoro e - lo voglio ricordare - la disoccupazione era al 2 per cento. È per questo motivo che ho presentato una interrogazione parlamentare urgente al ministro del lavoro Poletti e al Ministero dello sviluppo economico, ancorché sia vacante, viste le dimissioni del precedente ministro Guidi, per chiedere se non convengano che la scelta di delocalizzare da parte di questa e altre aziende dipenda dall'elevato costo del lavoro, atteso che i dati OCSE testimoniano che il costo del lavoro medio in Italia di 28 euro è superiore di circa il 20 per cento rispetto alla media europea. Chiedo inoltre quali altre iniziative, anche in termini di moral suasion, il Governo intenda adottare per salvaguardare un'azienda storica del lecchese e soprattutto centinaia di posti di lavoro. Infine, chiedo se il Governo intenda favorire con urgenza la convocazione di un tavolo istituzionale dove membri e rappresentanti della proprietà e i rappresentanti dei lavoratori e dei sindacati, insieme alle istituzioni locali, si incontrino per fronteggiare il problema e addivenire in tempi rapidi a una soluzione positiva di questa annosa vicenda che - ripeto - rischia di lasciare senza lavoro oltre 100 dipendenti del lecchese.
2016-05-04	M5S	FattoriElena	Andiamo all'articolo 3, sempre EU Pilot (quindi non era necessario recepirlo adesso). La Commissione europea ci contesta una legge - anche questa propagandata dal Governo Renzi, ma ora dovete dire che è abrogata - in cui avevamo deciso di non indicare l'origine del prodotto solo in base allo stabilimento in cui è avvenuta l'ultima trasformazione e ci impedisce di dichiarare l'origine dell'ingrediente primario. Questo significa che se una mozzarella viene prodotta con latte in polvere prodotto in Cina, importato in Tunisia, ricostituito in Argentina e arrivato in Italia per fare quella mozzarella, diventa made in Italy. Lo stesso, magari, per il prosciutto cotto: maiali allevati in qualche parte del mondo in condizioni che non si conoscono, bolliti in un'altra parte del mondo , ma timbrati in Italia diventeranno prosciutto cotto made in Italy. Se questo vi sembra il made in Italy ! A me sembra un'emerita schifezza. Non solo è una schifezza dal punto di vista alimentare, è anche una marchetta ai grandi produttori che hanno bisogno di materie prime a basso prezzo, perché devono comunque competere con condizioni di lavoro e di sicurezza alimentare che non sono paragonabili a quelle del nostro Paese, e pertanto importano da Paesi che non rispettano gli standard europei. Anche questo articolo 3, quindi, diventa non solo un pericolo per la salute dei cittadini, ma anche un modo per ammazzare i piccoli produttori, i piccoli coltivatori e i piccoli trasformatori delle aziende italiane, ancora una volta in linea con questo liberismo sfrenato, sancito anche dal TTIP che appoggiate con tanta energia ma che - ci viene detto - sarà, anche questo, un disastro per l'economia italiana. E vi invito tutti alla manifestazione di sabato per dire no a questa schifezza. Approfittiamo, magari qualche coscienza si sveglia.
2016-05-04	PD	CociancichRoberto	Signor Presidente, sono favorevole alla proposta del presentatore, anche se vi segnalo che, avendo svolto le verifiche che avevo promesso di fare in Commissione, l'Autorità per l'energia elettrica e il gas ci ha detto che esiste già una delibera in tal senso.
2016-05-11	LN	ArrigoniPaolo	Signor Presidente, intervengo ancora, come ho fatto la scorsa settimana, sulla crisi aziendale della società König, una società lecchese storica del 1966, che ha sede nel Comune di Molteno e che produce catene da neve. Lo scorso anno è stata acquisita da una multinazionale austriaca, la Pewag; alla vigilia del 1º maggio, questa società ha deciso di chiudere lo stabilimento lecchese e di delocalizzare la propria produzione in Carinzia e nella Repubblica ceca. Centotrenta dipendenti sono a forte rischio di licenziamento; i motivi sono le alte tasse e l'alto costo dell'energia (quindi l'alto costo del lavoro) e l'alta burocrazia. Lunedì 9 maggio c'è stato un tavolo in Provincia di Lecco, con la Provincia, la proprietà e le rappresentanze sindacali, in occasione del quale la proprietà ha confermato la volontà di delocalizzare. Intervengo ancora oggi, signor Presidente, così come ho fatto la scorsa settimana con l'interrogazione 4-05745, perché sono successe due novità. La prima è che abbiamo scoperto che, con il famoso jobs act che il premier Renzi continua a decantare, nel caso delle società che delocalizzano e chiudono non ci sono più gli ammortizzatori sociali per i dipendenti, ovverosia questi centotrenta dipendenti lecchesi finiranno direttamente in mobilità, senza beneficiare dell'ammortizzatore sociale. Questa è una cosa gravissima, altro che il bel jobs act. La seconda novità è che, rispetto alla scorsa settimana, da due giorni si è insediato al Ministero dello sviluppo economico il ministro Calenda, al quale mi ero già rivolto la scorsa settimana e che invito caldamente a convocare un tavolo istituzionale con la proprietà e con i rappresentanti sindacali, perché il problema della König, che è un problema generale, venga affrontato. Deve essere assolutamente scongiurata la chiusura di questa società, invitando eventualmente la proprietà a presentare un piano industriale per una riconversione della produzione. Lo scandalo è che il jobs act lascia per strada i dipendenti della König, così come lascerà per strada i dipendenti di altre società acquistate in questi mesi da società estere per rubare il marchio e per lasciare solo terra bruciata nel nostro territorio italiano.
2016-06-07	PD	LumiaGiuseppe	Il Partito Democratico è pronto a dare il suo contributo; lo vuole fare insieme a tutti gli altri Gruppi, al Presidente della Commissione giustizia, alla Presidente della Commissione di inchiesta sul fenomeno delle intimidazioni nei confronti degli amministratori locali e a tutti i senatori. Ciò al fine di trovare insieme una soluzione in grado di mantenere la coerenza del testo senza scadere e creare un clima sospettoso e diffidente nei confronti di una norma che invece vuol essere una risorsa da condividere tutti e da presentare positivamente al Paese, per fare in modo che la democrazia locale dispieghi tutte le sue energie, senza interferenze causate da azioni di minaccia o di violenza tali da colpire singole personalità che fanno parte del corpo politico, amministrativo e giudiziario del nostro Paese e fare in modo così che la democrazia, che si articola nei differenti poteri, possa trovare quella fisiologica energia e forza che in un Paese come il nostro diventa anche vitalità democratica.
2016-06-21	M5S	BertorottaOrnella	Signor Presidente, il disegno di legge in esame ci lascia notevoli dubbi e perplessità. Del resto, anche nei colleghi del Movimento 5 Stelle della Camera questo provvedimento ha lasciato una certa titubanza, tanto che, nel dubbio, hanno deciso di astenersi nella votazione. Al Senato, però, astenersi equivale a votare contro e, quindi, annunciamo subito il nostro no, spiegandone però le motivazioni. In realtà mi sono chiesta subito perché l'Italia dovrebbe ratificare un accordo che istituisce una banca che è stata già fondata a Pechino e soprattutto perché dovrebbe legittimare una istituzione finanziaria internazionale proposta dalla Repubblica popolare cinese. A detta di alcuni osservatori del settore, la banca in questione dovrebbe contrapporsi al Fondo monetario internazionale, alla Banca mondiale, all'Asian development bank, ovvero quella banca regionale istituita nel 1966 per proporre lo sviluppo delle Nazioni asiatiche e dell'area del Pacifico. Tuttavia, mi pare di avere capito che la Banca asiatica, a parte lavorare in stretto contatto con le citate Asian development bank e Banca mondiale, intenda collaborare anche con la Banca europea per la ricostruzione e lo sviluppo e con la Banca europea per gli investimenti. Ma non so se si possa dire questo a voce alta, e quindi andiamo avanti. Già lo scorso anno qualcuno ha scritto in un autorevole quotidiano - noi del Movimento lo apprezziamo molto, forse perché è l'unico libero e scevro dalle logiche dei partiti che ne condizionano perfino i contenuti - quanto segue: «Mentre aumenta il peso degli investimenti cinesi nella Penisola, il Tesoro ha ufficializzato la partecipazione di Roma al capitale della Asian infrastructure investment bank, studiata come alternativa alla Asian development bank e più al sistema di istituzioni internazionali sostenuto dagli Stati Uniti». Personalmente, leggendo queste poche parole, ho capito che qualcosa non sta andando per il verso giusto, o perlomeno non mi convince. Così come non ci convince la nota del Ministero dell'economia, dalla quale si legge che l'Asian infrastructure investment bank (AIIB), quale nuova banca d'investimento che lavorerà con le banche multilaterali di sviluppo e di investimento esistenti, può svolgere un ruolo di rilievo nel finanziamento dell'ampio fabbisogno infrastrutturale dell'Asia. L'obiettivo sarà promuovere lo sviluppo economico e sociale nella regione e contribuire alla crescita mondiale. Ora io mi chiedo qual è il vero motivo che ha spinto Parigi, Berlino e Roma a operare in stretto raccordo con i partner europei e internazionali per fondare questa banca. Forse dobbiamo dire, noi del Movimento, che la verità risiede nel fatto - direi non indifferente - che la Repubblica popolare cinese conti partecipazioni rilevanti anche in Saipem, in Assicurazioni Generali, ENI, ENEL, Prysmian, Telecom Italia e Fiat Chrysler Automobiles? Qualcuno ha scritto come sia abbastanza evidente che la decisione italiana non sia indipendente dalla scala crescente che gli interessi economici cinesi stanno assumendo in Italia. Ricordo a tutti che il manager cinese, Yunpeng He, è entrato per la prima volta nel consiglio di amministrazione di un'azienda quotata a Piazza Affari; e non mi riferisco soltanto a una società dal forte peso strategico; mi riferisco alla partecipata dello Stato italiano Terna, che - come abbiamo ben scritto - ha in pancia la rete elettrica della nostra Penisola. Vi chiederete il motivo per cui ci tengo tanto a riprendere quell'articolo comparso sul giornale «Il Fatto Quotidiano» del 2015. Il motivo sta nell'avere compreso come il Governo Renzi abbia voluto siglare certi accordi con la Cina per fare un favore ad alcune società partecipate italiane. Ricordo che il colosso pubblico di Pechino State Grid Corporation of China ha comprato per 2 miliardi di euro il 35 per cento di Cassa depositi e prestiti Reti, controllata di Cassa depositi e prestiti, che detiene a sua volta il 30 per cento di Snam e, appunto, di Terna. Ricordo ancora che molte altre aziende della Repubblica popolare cinese hanno messo a segno in Italia 13 operazioni per un controvalore di 4,9 miliardi. Tra l'altro, vorrei solo riflettere con voi su un aspetto che mi ha colpito, ovvero quello secondo cui l'Asian infrastructure investment bank pare essere stata progettata come un'istituzione tra Governi per lo sviluppo regionale in Asia, che ha il fine principale di offrire sostegno finanziario per la costruzione di infrastrutture nei Paesi in via di sviluppo della regione. Ripeto: sostegno finanziario per la costruzione di infrastrutture. Quindi, stiamo dicendo che l'Italia ha deciso di promuovere - tra l'altro conferendo una quota pari a 2.571.800.000 dollari statunitensi, costituita per l'80 per cento da capitale a chiamata e per il 20 per cento da capitale da versare - lo sviluppo economico finanziario globale e regionale asiatico, attraverso l'investimento in settori come quello dell'energia, dei trasporti, delle telecomunicazioni, delle infrastrutture rurali, dello sviluppo e della logistica urbana. Peccato che queste quote di partecipazione siano in dollari - badate bene - il che lascia ancora milioni di dubbi, e sono state determinate mediante una formula che fa riferimento al prodotto interno lordo. Non credo che l'Italia navighi nell'oro. Eppure, mi risulta che sia il quinto Paese non regionale, dopo Germania, Francia, Brasile e Regno Unito ad avere sostenuto questa iniziativa, che in termini di costi lascia dubbi anche agli esperti del Servizio del bilancio, che hanno fatto le seguenti considerazioni, soprattutto con riferimento alle azioni a chiamata. Così si legge: «Pur considerando che il relativo pagamento ha carattere eventuale, andrebbe chiarito con quali modalità e sulla base di quale possibile tempistica si potrà far fronte a tale impegno nel caso in cui si rendesse necessario il versamento richiesto a seguito della sottoscrizione. Con riferimento - invece - alle risorse utilizzate, disponibili sul conto corrente di Tesoreria 20013, andrebbero acquisiti elementi volti a verificare gli effetti prodotti dalle disposizioni in esame in termini di fabbisogno, in relazione agli utilizzi delle medesime disponibilità, già scontati ai fini delle previsioni tendenziali». Inoltre, si prende atto di quanto indicato dalla relazione tecnica circa la possibilità di far fronte, con le medesime risorse, anche agli effetti determinati da eventuali peggioramenti del cambio. Al netto di tutte queste considerazioni - direi di carattere tecnico - nonostante io ci tenga a ribadire quello che è stato detto alla Camera, ovvero che il Movimento potenzialmente è favorevole a un modello alternativo a quello atlantista, nutriamo molti dubbi sull'adesione dell'Italia alla Banca asiatica per gli investimenti. I motivi che ci spingono a nutrire così tanti dubbi sono sostanzialmente i seguenti: la coscienza e percezione concreta di come il Governo Renzi voglia comunque stare con due piedi in una scarpa (la scarpa si chiama Italia, mentre i lacci si chiamano Cina e USA); la constatazione che la seconda lettura di questo provvedimento non ha suscitato alcun ravvedimento operoso da parte della maggioranza, che non ha nemmeno voluto tenere in considerazione la stranezza della quota partecipativa dell'Italia, che - ricordo ai cittadini - non verrà versata con moneta corrente, ma in dollari, con potenziali effetti negativi per la nostra finanza pubblica nel caso di inasprimento dei tassi di cambio. L'ultimo motivo - ma non per importanza - è dettato da un condizionale utilizzato il giorno 25 maggio dal relatore Pegorer, quando, nell'illustrare il provvedimento in esame, affermava che in realtà l'adesione del nostro Paese all'Istituto potrebbe costituire una scelta strategica importante, anche con riferimento al nuovo quadro finanziario globale, segnato dal moltiplicarsi dei soggetti e dal superamento degli accordi di Bretton Woods, oltre che una significativa opportunità per inserirsi nelle nuove rotte commerciali che si aprono verso l'Oriente, sulla cosiddetta nuova via della seta. Bene, proprio perché «potrebbe» costituire una scelta strategica - e quindi non è ancora una scelta sicura - il Movimento 5 Stelle non si sente di appoggiare un condizionale, ma preferisce votare no e rimanere con i piedi per terra. Invita, infine, l'Esecutivo a non siglare più accordi volti a curare oggi gli interessi dei cinesi o domani degli americani. Inizi a pensare seriamente e fattivamente agli interessi degli italiani, visto che sono loro i nostri e i vostri datori di lavoro.
2016-06-21	M5S	CioffiAndrea	Sentiremo il Governo che cosa ci dirà, ma il problema di fronte al quale siamo è capire - lo ripeto - in modo chiaro qual è la posizione che l'Italia vuole assumere nello scacchiere geopolitico mondiale per riprendere la sua capacità di essere una Nazione forte. Noi siamo una Nazione straordinaria, ma abbiamo ceduto completamente le armi a qualcuno che teoricamente è sopra di noi, ma non ha la forza, la capacità, l'energia, la voglia di essere come noi. Allora dove siamo? Cosa vogliamo fare? Queste sono le domande che ci continuiamo a porre - in seguito la mia collega Bertorotta svolgerà una dichiarazione di voto - ed è bene che il Governo ci spieghi cosa vogliamo fare.
2016-06-21	PD	PegorerCarlo	L'Accordo istitutivo, composto da un preambolo, da 60 articoli e da due allegati, disciplina - fra gli altri - scopo e funzioni dell'istituzione (capitolo I), gli aspetti relativi al capitale (capitolo II), alle operazioni (capitolo III), alle finanze (capitolo IV), alla struttura di governo (capitolo V), ai privilegi e allo status dei dirigenti e dei dipendenti (capitolo IX). Il disegno di legge di ratifica dell'Accordo si compone di 5 articoli, che dispongono, rispettivamente, in merito all'autorizzazione alla ratifica, all'ordine di esecuzione, alla quota di partecipazione italiana alla Banca, alla copertura finanziaria e all'entrata in vigore. Da segnalare, signor Presidente, soprattutto l'articolo 3, che riguarda la quota di partecipazione del nostro Paese. Tale quota è pari a 2,57 miliardi di dollari, di cui il 20 per cento deve essere versato. Il disegno di legge autorizza poi il Ministero dell'economia e delle finanze ad effettuare le necessarie operazioni per la copertura finanziaria degli oneri previsti. Gli oneri economici per l'Italia sono stimati in complessivi 515 milioni di euro, di cui 206 per l'anno 2016 e 103 milioni di euro per ciascuno degli anni dal 2017 al 2019. Segnalo che, durante l'esame alla Camera dei deputati, sono stati approvati alcuni emendamenti, di natura essenzialmente tecnico-contabile, e alcuni importanti ordini del giorno. Alcuni colleghi avevano infatti paventato il rischio che la partecipazione italiana alla Banca potesse rappresentare una minaccia alla nostra sovranità o una delega in bianco rispetto alle politiche che la Banca adotterà per la selezione dei progetti sui cui investire. Accogliendo tali ordini del giorno, il Governo si è comunque impegnato a vigilare sulla destinazione dei fondi che affluiranno alla Banca, informando in merito, doverosamente, il Parlamento. Nell'ambito della partecipazione alle decisioni sulle principali politiche operative e finanziarie della Banca, il Governo dovrà anche sostenere, ove possibile, il finanziamento di progetti che privilegino l'utilizzo di fonti di energia rinnovabili e la riduzione dell'impatto antropico, nell'ottica del modello dell'economia circolare. In realtà, l'adesione del nostro Paese all'Istituto potrebbe costituire una scelta strategica importante, anche con riferimento al nuovo quadro finanziario globale, segnato dal moltiplicarsi dei soggetti e dallo stesso superamento degli accordi di Bretton Woods, oltre che una significativa opportunità per inserirsi nelle nuove rotte commerciali che si aprono verso l'Oriente. Per l'Italia si tratta inoltre di rafforzare ulteriormente i rapporti economici con la Cina, tenuto conto anche della forte intensificazione del ritmo di crescita degli investimenti cinesi in Italia negli ultimi anni, che interessano ormai interi asset strategici e aziende chiave come Terna, Saipem, ENI, ENEL, Telecom Italia e FCA, solo per citarne alcune. Tra gli obiettivi di medio e lungo periodo dell'adesione italiana si possono annoverare le opportunità offerte per l'internazionalizzazione delle imprese italiane e la partecipazione a gare d'appalto per i progetti finanziati dalla Banca. La Banca asiatica può costituire un indispensabile volano per attrarre i numerosi Paesi coinvolti dalla nuova via della seta, offrendo loro maggiori prospettive di sviluppo e la possibilità di dotarsi finalmente di capitale fisso in misura assai ingente. In questa prospettiva il nostro Paese si colloca perciò in una posizione di importanza fondamentale. In quanto azionista dell'AIIB, l'Italia parteciperà alle riunioni degli organi di governo della Banca, nei quali sarà rappresentata dal Ministro dell'economia, e potrà disporre di un proprio rappresentante nel board dell'Istituzione, avendo dunque la possibilità di prendere parte attiva nei processi decisionali della nuova struttura. Si fa presente che una rapida ratifica della nostra partecipazione alla Banca consentirebbe al nostro Paese di essere rappresentato, con diritto di voto, già alla prima riunione del consiglio d'amministrazione che, come è stato detto poco fa, è prevista per il 25 giugno, quindi tra pochi giorni. La ratifica in tempi brevi consentirebbe poi al nostro Paese di avvalersi dei vantaggi riservati ai soci fondatori, ovvero un'attribuzione di 600 ulteriori voti rispetto a quelli derivanti dalla partecipazione azionaria in senso stretto, oltre alla possibilità di concorrere alla definizione dei vertici della struttura di governance, in particolare del direttore esecutivo e dei vice direttori. In conclusione, signor Presidente, si propone l'approvazione da parte dell'Assemblea del provvedimento in esame.
2016-06-21	PD	PegorerCarlo	La predetta Banca, che poi indicherò con l'acronimo AIIB, è una nuova istituzione finanziaria, creata il 29 giugno 2015 a Pechino da parte dei delegati di 50 Paesi aderenti, con il compito di promuovere lo sviluppo economico dell'Asia, ancora gravata da profonde carenze infrastrutturali, attraverso investimenti in infrastrutture, in particolare mediante operazioni di sostegno finanziario - prestiti, partecipazioni al capitale e garanzie - nei settori dell'energia, dei trasporti, delle telecomunicazioni, delle infrastrutture rurali e della logistica urbana.
2016-06-21	PD	SangalliGianCarlo	Signor Presidente, la mia dichiarazione di voto sarà brevissima. Il nostro Gruppo voterà favorevolmente. Le ragioni sono state espresse bene e in modo compiuto nella relazione del collega Pegorer, relatore di questo provvedimento. Devo dire che, al di là di ogni altra cosa, tali ragioni stanno veramente nei titoli sui quali vertono gli articoli e sui quali è chiamato a impegnarsi il nostro Paese all'interno dell'istituzione in questione. I titoli riguardano anzitutto il multilateralismo, che è una consuetudine politica del nostro Paese. Non si tratta di stare di qua o di là o di scegliere in quale paio di scarpe entrare. Il nostro è un Paese che, per sua natura, deve stare nel mondo con una visione multilaterale. Se entriamo a far parte di questa banca, non vuol dire essere nemici degli Stati Uniti e del Giappone, che sono nostri alleati fondamentali. Vuole dire al contrario essere in una banca nella quale seguiamo con attenzione investimenti in settori strategici quali - così fissa lo statuto - quelli dell'energia, dei trasporti, delle telecomunicazioni, delle infrastrutture rurali e della logistica urbana. Con chi stiamo? Stiamo con l'Europa, perché i più grandi Paesi europei sono qua. Perché abbiamo la quinta quota in questa banca? Perché il nostro è il quinto prodotto interno lordo tra i Paesi che partecipano a questa società. Per quanto possiamo parlare male di questo Paese, fra tutta la compagnia di giro che interviene (e ci sono dei player molto forti), il nostro Paese è molto considerato. Dico, da ultimo, che condivido le annotazioni un po' critiche del senatore Malan circa la tempistica, che abbiamo già visto diverse volte per altri provvedimenti. Pur tuttavia la tempistica in questo caso non complica particolarmente la situazione, perché la prima riunione del consiglio di amministrazione è prevista per il 25 giugno e, quindi, facciamo in tempo a essere a pieno titolo nel board di questa banca, esprimendo ciò che spetta a un socio qual è l'Italia ed esprimendolo mentre con la Banca la trattativa sta ovviamente andando avanti nelle sedi tecniche, giuridiche e legali. Dichiaro il voto convintamente favorevole del Partito Democratico.
2016-06-22	PD	LoGiudiceSergio	L'articolo 4 reca modifiche al codice penale. Più nel dettaglio, la lettera a) del comma 1 inserisce, tra i delitti contro la personalità internazionale dello Stato, due nuove fattispecie: il delitto di finanziamento di condotte con finalità di terrorismo (articolo 270- quinquies.l) e il reato di sottrazione di beni o denaro sottoposti a sequestro (articolo 270- quinquies.2). L'articolo 270- quinquies.1, primo comma, punisce con la reclusione da sette a quindici anni chiunque raccoglie, eroga o mette a disposizione beni o denaro, in qualunque modo realizzati, destinati - in tutto o in parte - al compimento di atti con finalità terroristica. La fattispecie penale trova applicazione al di fuori delle ipotesi di associazione con finalità di terrorismo già previste dall'articolo 270- bis del codice penale e di organizzazione di trasferimenti con finalità di terrorismo ai sensi dell'articolo 270- quater.1 e indipendentemente dall'effettivo utilizzo dei fondi raccolti. Il secondo comma della nuova disposizione codicistica punisce con la pena della reclusione da cinque a dieci anni chiunque deposita o custodisce i beni o il denaro destinati al compimento di atti con finalità terroristica. L'articolo 270- quinquies.2 sanziona con la pena detentiva da due a sei anni e con la multa da 3.000 a 15.000 euro, chiunque sottrae, distrugge, disperde, sopprime o deteriora beni o denaro sottoposti a sequestro per prevenire il finanziamento del terrorismo internazionale. La lettera b) del comma 1 dell'articolo 4 inserisce nel codice penale l'articolo 270- septies, con il quale è resa obbligatoria, in caso di condanna o patteggiamento per uno dei delitti con finalità di terrorismo previsti dal codice, la confisca delle cose che servirono o furono destinate a commettere il reato e delle cose che ne costituiscono il prezzo, il prodotto o il profitto. Se la confisca di tali beni non è possibile, la disposizione autorizza la confisca per equivalente, cioè la confisca di altri beni di cui il reo ha la disponibilità, per un valore corrispondente a tale prezzo, prodotto o profitto. La confisca non potrà riguardare i beni che appartengono a terzi estranei al reato. La lettera c) del comma 1 inserisce tra i delitti contro la personalità interna dello Stato la nuova fattispecie penale di atti di terrorismo nucleare (articolo 280- ter ). La disposizione, al primo comma, punisce con la reclusione da sei a dodici anni, chiunque con finalità di terrorismo procura a sé o ad altri materia radioattiva o crea un ordigno nucleare o ne viene altrimenti in possesso. L'articolo punisce poi con la reclusione non inferiore a quindici anni chiunque, con le medesime finalità, utilizza materia radioattiva o un ordigno nucleare o utilizza o danneggia un impianto nucleare, così da rilasciare o con il concreto pericolo che rilasci materia radioattiva (secondo comma). Il terzo comma sanziona con le medesime pene le analoghe condotte aventi ad oggetto materiali o aggressivi chimici o batteriologici. L'articolo 5 modifica la lettera a) del comma 2 dell'articolo 8 del decreto-legge antiterrorismo del 2015. Tale disposizione stabilisce che il personale dei Servizi di informazione e sicurezza interna ed esterna, analogamente alla polizia giudiziaria, è autorizzato a condotte previste dalla legge come reato, anche in relazione a una specifica serie di delitti con finalità di terrorismo, operando nei loro confronti la speciale causa di non punibilità di cui all'articolo 17 della legge 3 agosto 2007, n. 124. Il disegno di legge inserisce fra i reati di terrorismo richiamati dalla disposizione anche il nuovo delitto di finanziamento di condotte con finalità di terrorismo (articolo 270- quinquies ). L'articolo 6 individua nel Ministero della giustizia il punto di contatto, ai fini della Convenzione di New York del 2005, per la soppressione di atti di terrorismo. I successivi commi recano una serie di obblighi informativi in capo al pubblico ministero con riguardo ai procedimenti penali per il delitto di atti di terrorismo nucleare, di cui all'articolo 280- ter del codice penale. In relazione a tali procedimenti, il pubblico ministero deve comunicare al Ministro della giustizia l'esercizio dell'azione penale e l'esecuzione di una misura di custodia cautelare, allegando copia dell'ordinanza. Inoltre, l'autorità giudiziaria è tenuta a comunicare l'esito definitivo del procedimento, mentre, a sua volta, il Ministro della giustizia deve comunicare l'esercizio dell'azione penale, l'esito del procedimento e l'adozione della misura cautelare agli Stati parte della Convenzione, tramite il Segretario Generale delle Nazioni Unite. Dell'ubicazione e della conservazione dei beni sequestrati è data comunicazione anche al direttore generale dell'Agenzia internazionale per l'energia atomica. L'articolo 7 disciplina la sorte dei materiali radioattivi, degli impianti nucleari o degli ordigni nucleari sequestrati nell'ambito di un procedimento penale per atti di terrorismo nucleare, prevedendo che l'autorità giudiziaria debba informare del sequestro il prefetto e il Ministero della giustizia. Il prefetto, a sua volta, informati il Ministro dell'interno, il Ministro dell'ambiente e della tutela del territorio e del mare e il Ministro della salute, oltre al Dipartimento della protezione civile della Presidenza del Consiglio, deve adottare, su parere dell'ISIN, i provvedimenti necessari alla messa in sicurezza dei materiali radioattivi. Nei casi in cui i materiali radioattivi debbano essere restituiti a uno Stato parte della citata Convenzione di New York, il Ministro dello sviluppo economico vi provvede di concerto con il Ministro dell'interno, il Ministro della giustizia e il Ministro dell'ambiente e della tutela del territorio e del mare. Infine, l'articolo 8 introduce nel decreto legislativo 17 marzo 1995, n. 230, di attuazione di una serie di direttive Euratom in materia di sicurezza nucleare, l'articolo 156- bis, che demanda ad un decreto del Ministro dello sviluppo economico, di concerto con il Ministro dell'interno, il Ministro dell'ambiente e della tutela del territorio e del mare, il Ministro della salute e il Ministro delle infrastrutture e dei trasporti, previo parere dell'ISIN, l'individuazione di un elenco di sostanze radioattive e delle modalità di loro gestione e impiego, sulla base delle raccomandazioni dell'Agenzia internazionale per l'energia. Il decreto ministeriale dovrà essere emanato entro centottanta giorni dall'entrata in vigore della legge.
2016-06-28	PD	MicheloniClaudio	MICHELONI, relatore. Il disegno di legge al nostro esame tratta della ratifica ed esecuzione dei seguenti accordi: il primo è un Accordo di partenariato e cooperazione tra l'Unione europea e i suoi Stati membri da una parte e la Repubblica dell'Iraq dall'altra con allegati, fatto a Bruxelles l'11 maggio 2012. Il secondo è un Accordo quadro di partenariato e cooperazione tra l'Unione europea e i suoi Stati membri da una parte e la Repubblica delle Filippine dall'altra, fatto a Phnom Penh l'11 luglio 2012. Non leggerò tutta la relazione, ma questi accordi spaziano su moltissimi temi. Addirittura quello con l'Iraq, che ha 124 articoli, va dal dialogo politico, alle relazioni commerciali, agli aiuti allo sviluppo, a una serie di ambiti settoriali, dall'ambiente all'energia, dall'istruzione, alla cultura fino ai diritti umani. Più o meno lo stesso è contenuto nell'accordo con le Filippine. Signor Presidente, chiedo di poter allegare la relazione al Resoconto della seduta odierna.
2016-07-05	PD	RutaRoberto	È vero che il collegato agricoltura è stato in parte un po' svilito nel suo ruolo e nei suoi contenuti, perché in parte li abbiamo inseriti nel citato provvedimento, ma alcune misure sono rimaste e sicuramente alcune di esse avrebbero dovuto avere una tempistica differente. Lo dico con chiarezza al signor Vice Ministro, che rappresenta bene il Governo in questa sede. Quello agricolo è un mondo che vuole correre e, in particolare, le nuove generazioni vogliono correre per fare in modo che le filiere agroalimentari tirino sempre di più e aiutino l' Italia, nell' export e nel prodotto interno lordo. L'agricoltura già lo fa, ma può fare di più e meglio. Arrivo ora a elencare alcuni temi e criticità. Nel collegato ci sono sicuramente alcune norme di semplificazione in materia di controlli, che vanno però ad aggiungersi a quelle, assai rilevanti, contenute nel decreto-legge n. 91 del 2014. In particolare ricordo a me stesso l'istituzione del Registro unico dei controlli per le imprese agricole, che è stato un successo e non un accidente della storia o qualcosa che è capitato per caso. Si è trattato di un risultato sicuro e importante, per i possessori di uliveti e per quanti avevano obblighi in materia di prevenzione antincendio e di attribuzione del diritto di prelazione per gli imprenditori agricoli. Si continua a fare semplificazione in materia di costituzione di consorzi di tutela per i prodotti agroalimentari e i vini DOP e IGP, per i passaporti per gli animali di specie bovina, e così via. Nel collegato c'è, inoltre, l'obbligo di prevedere, nello statuto dei consorzi di tutela, che il riparto degli amministratori da eleggere sia effettuato in modo da garantire l'equilibrio di genere. Esso reca, inoltre, disposizioni in materia di servitù, stabilendo che i proprietari di strade private debbano consentire il passaggio di tubazioni di gas e per la trasmissione di energia geotermica, per consentire l'allacciamento alla rete del gas di utenze domestiche o aziendali. C'è poi la riduzione dei termini per i procedimenti amministrativi relativi all'esercizio delle attività agricole. C'è la delega al Governo per il riordino e la semplificazione, attraverso la raccolta delle norme in un codice unico agricolo e in eventuali testi unici delle norme vigenti in materia. Pensate che selva di norme esiste in Italia per un agricoltore! Dunque, avere un testo unico in agricoltura è un'esigenza condivisibilissima e condivisa; dico questo per la Commissione agricoltura che l'ha esaminato. Certamente anche in questo caso i tempi devono essere molto più celeri, perché stiamo concedendo una delega, bisogna studiare il testo unico e così via. Il tempo perso nel passaggio tra Senato e Camera è stato esageratamente lungo, ma l'articolo 6 delega il Governo in materia di società di affiancamento per le terre agricole, al fine di favorire il ricambio generazionale e lo sviluppo dell'imprenditoria giovanile in agricoltura, mediante la predisposizione di norme sulle forme dell'affiancamento tra anziani agricoltori o pensionati e giovani non proprietari di terreni agricoli; al fine di prevedere criteri di assegnazione di agevolazioni e sgravi fiscali per favorire il processo, definire modalità di conclusione, nonché per stabilire le forme di compartecipazione agli utili proprio delle società di affiancamento per le terre agricole. Il provvedimento reca inoltre disposizioni a sostegno dell'agricoltura e dell'acquacoltura biologiche, tramite l'istituzione del Sistema informativo per il biologico, per la gestione dei procedimenti amministrativi di operatori e organismi di controllo relativi ad agricoltura e acquacoltura biologiche. Vi sono disposizioni in materia di indennità espropriative giacenti; quanto all'attività di manutenzione del verde pubblico o privato si dispone che, qualora sia affidata a terzi, possa essere esercitata esclusivamente dagli iscritti al Registro ufficiale dei produttori, da imprese agricole, artigiane o industriali in forma cooperativa. Per quanto attiene alla delega al Governo per il riordino degli enti, società e agenzie vigilate dal Ministero delle politiche agricole alimentari e forestali, bisogna dire che già sono stati fatti passi in avanti, ma è evidente che anche in questo caso bisogna correre. Al riguardo mi rivolgo al Governo affinché non utilizzi interamente l'anno di delega concessa e individui piuttosto una forma per concentrare tutto nei prossimi novanta giorni, al massimo in sei mesi e non - ripeto - in un anno intero. Avviandomi alla conclusione, il provvedimento prevede ancora l'istituzione della Banca delle terre agricole presso ISMEA, con l'obiettivo di costituire un inventario completo della domanda e dell'offerta di terreni e aziende agricole accessibili sul sito Internet di ISMEA per gli utenti registrati. Vengono fornite informazioni su caratteristiche naturali, strutturali e infrastrutturali dei terreni, sulle procedure di accesso alle agevolazioni, sugli eventuali programmi e progetti di ricomposizione fondiaria presentati da ISMEA. Sono previsti interventi finanziari a sostegno delle imprese agricole, della pesca e dell'acquacoltura. ISMEA opera sia come socio di minoranza sottoscrivendo aumenti di capitale nelle società operanti nel campo della trasformazione e commercializzazione dei prodotti agricoli, della pesca e dell'acquacoltura, ma anche con interventi a condizioni agevolate attraverso l'erogazione di mutui. Vorrei fare un'ultima considerazione e ricordare che nella legge di delegazione europea - e lo dico anche a futura memoria - il Governo in Assemblea ha stralciato l'articolo 3 per quanto riguarda l'etichettatura e le informazioni rese nelle etichette dei nostri alimenti, in forza dell'emendamento che ho presentato come hanno fatto altri Gruppi della minoranza o dell'opposizione, quindi immagino che il Governo vada in quella direzione avendo proceduto allo stralcio. Allo stesso modo vorrei ricordare che oggi nelle Commissioni riunite 9ᵃ e 13ᵃ del Senato sono stati calendarizzati il provvedimento sul contenimento del consumo del suolo, che rappresenta un'opportunità straordinaria visto che ogni giorno 55 ettari di terreno vengono consumati e sottratti all'agricoltura, e l'altro disegno di legge di cui sono primo firmatario in materia di reati agroalimentari. Io credo che sia opportuno unire i due temi, perché sono due facce della stessa medaglia, insieme al collegato e all'eliminazione delle tasse sull'agricoltura. Questi argomenti devono essere trattati con coraggio e determinazione. Sul consumo del suolo ci vuole più coraggio e più determinazione nelle scelte, perché stiamo devastando il territorio nazionale e continuando a mangiare terreno per l'agricoltura. Se facciamo lo stesso con la contraffazione, con l' italian sounding e soprattutto con quelli che producono cose che proprio italiane non sono, difendendo l'agricoltura italiana e chi trasforma prodotti italiani, rendendo un servizio eccellente al made in Italy (quello di cui il mondo ha fame), se facciamo questo tutti insieme, in un tempo concreto e reale, credo che quest'Assemblea e questo Parlamento potranno andar fieri del lavoro svolto. Oggi stiamo scrivendo una pagina significativa ed importante, anche se non la più significativa in questa legislatura, in favore del settore cosiddetto primario. Si chiama primario proprio perché risponde alle esigenze primordiali dell'uomo: quelle del sostentamento e del poter vivere bene su questo pianeta.
2016-07-07	M5S	SantangeloVincenzo	Signora Presidente, ringrazio il sottosegretario Gentile per la risposta fornita, ma non posso assolutamente ritenermi soddisfatto, innanzitutto perché dai dati forniti si evince che probabilmente ha risposto a un'altra interrogazione e non a quella che ho presentato, dimostrando di non avere contezza dei fatti che stanno avvenendo. Le spiego brevemente che a Favignana - parliamo della provincia di Trapani, in Sicilia, e quindi in Italia - esiste una centrale a gasolio e si è pensato di costruirne un'altra. Mi premurerò di verificare successivamente tutti i passaggi relativi al finanziamento di cui ha parlato, perché non ho capito se proviene dalla Cassa per i servizi energetici e ambientali. Lei dice di no, ma probabilmente un finanziamento per altre vie arriva. Ciò premesso, si vuole costruire un'altra centrale per produrre 20 megawatt, quando ne esiste già un'altra, tra l'altro altamente inquinante, tant'è vero che viene utilizzata solo per un terzo della potenza che si ha a disposizione. La SEA riceve un finanziamento di ben 235.000 euro dall'Unione europea per verificare se è inquinante e ben 185.000 euro sono già stati finanziati. La stessa Unione europea impone all'Italia, in quanto componente dell'Unione, di utilizzare il 100 per cento dell'energia rinnovabile entro il 2050. Mi chiedo, quindi, come sia possibile continuare a finanziare delle centrali a gasolio di questo tipo, visto che sono inquinanti. Nella sua risposta, Sottosegretario, cita come riferimento degli studi interessantissimi e parla anche di una interconnessione. È semplicissimo: sono solo otto miglia. Pertanto, invece di spendere 235.000 euro, si potevano utilizzare quei soldi in quella direzione. A Trapani c'è un parco eolico - a tal proposito le cronache giudiziarie, che in parte riguardano anche la mafia, sono ben note - che scarica a terra l'energia in surplus, la quale, tra l'altro pulita, potrebbe essere indirizzata verso Favignana. Tra le altre cose, fate anche riferimento a un fantomatico progetto che la SEA starebbe elaborando. Mi sarebbe piaciuto un riferimento ben preciso a tal riguardo da parte del Sottosegretario o di chi ha scritto la risposta, dal momento che le informazioni relative al progetto sono consultabili su Internet. Le do solo un dato, signor Sottosegretario, e poi concludo il mio intervento. La centrale a gasolio dovrebbe produrre 20 megawatt; questi soggetti dichiarano che la centrale sarà trasformata e sarà ibrida - per chi ci segue da fuori, ibrida significa che in parte è a gasolio e in parte a energia rinnovabile - e metteranno un impianto da 500 chilowatt sul tetto, perché già esiste, e quindi si tratta di un'operazione apparentemente intelligente. Ma - sentite bene - la centrale produrrà ben 700 megawatt, per cui Favignana decollerà per la potenza energetica: 700 megawatt sono un qualcosa che non sta né in cielo né in terra. Basta andare a leggere i dati di produzione che riguardano il Sud e si noterà che 500 chilowatt possono produrre 2,25 megawatt. E, quindi, mi chiedo di cosa stiamo parlando. Signor Sottosegretario, se non ci sono le competenze specifiche, non si può continuare ad alimentare progetti di siffatto tipo che poi vanno a discapito dei costi energetici che paghiamo in bolletta. Le rivolgo quindi un invito. Io le ho riportato due esempi pratici, il primo dei quali è quello dell'elettrodotto che può essere collegato alle pale eoliche che producono energia in eccesso; l'altro è contenuto in disegni di leggi che si stanno discutendo in questo momento in 13ᵃ Commissione e che riguardano proprio le isole minori, e uno è a mia prima firma. In quei testi sono indicate le metodologie per utilizzare immediatamente le energie rinnovabili, che potete copiare. Questa volta, quindi, copiate qualcosa di propositivo e di positivo, piuttosto che delle sciocchezze - mi perdoni il termine - come avete fatto.
2016-08-02	PD	BertuzziMariaTeresa	Signora Presidente, onorevoli colleghi, il provvedimento oggi al nostro esame pone nuovamente al centro del dibattito politico il tema del cibo, in linea con il contenuto ereditato da Expo 2015 «Nutrire il Pianeta, Energia per la Vita», come il simbolo del paradosso che meglio rappresenta le contraddizioni del nostro tempo. L'eccesso e la scarsità, il troppo e il niente, lo spreco e il risparmio, l'egoismo e il dono, la fame e l'inappetenza, la povertà e la ricchezza sono i paradossi di un modello economico ed etico che ha disegnato gli squilibri enormi di un mondo ove in alcune parti si acquistano beni, e in particolare cibo, ma non sempre lo si consuma e più spesso lo si trasforma in rifiuto, producendo danni all'ambiente e costi economici e sociali per le comunità. In altre parti, invece, non si consuma perché il cibo non c'è e spesso non si riesce a produrre nulla e in quelle aree l'impossibilità di alimentarsi domina i pensieri e le azioni dell'intera esistenza: sto parlando di un mondo in cui 800 milioni di persone soffrono la fame e altrettante di eccesso di nutrizione.
2016-08-02	PD	VaccariStefano	Signora Presidente, signor Vice Ministro, onorevoli colleghi, vorrei svolgere alcune considerazioni, perché probabilmente ad alcuni in quest'Aula è sfuggito il senso del voto che oggi siamo chiamati a dare. Aveva ragione il collega Candiani, quando sottolineava che siamo preda forse di una distrazione rispetto a ciò che accade fuori di qui. Aggiungo che in quest'Aula abbiamo ascoltato molto benaltrismo, che non manca mai nei nostri dibattiti, e sottolineature sul perfezionismo legislativo, spesso motivate dalla volontà, alla fine, di non fare nessuna legge. Invece, nel dichiarare il voto favorevole e convinto del Partito Democratico, vorrei tornare su alcuni dei contenuti di questo disegno di legge, perché è un'iniziativa parlamentare promossa da 217 colleghi alla Camera, che ha unito dieci disegni di legge, e voglio ricordare quello della collega Chiara Gadda del Partito Democratico. È un'iniziativa su cui è stato possibile avviare un confronto importante con i Ministeri delle politiche agricole alimentari e forestali, dell'ambiente e della tutela del territorio e del mare e della salute, con le rispettive Commissioni e tra le diverse forze politiche, approfondimento che oggi credo ci consenta di approvare una buona legge dello Stato senza ulteriori modifiche. Si tratta di un lavoro di cui voglio ringraziare innanzitutto la relatrice Bertuzzi, il presidente Formigoni, la vice presidente Pignedoli e tutti i componenti della Commissione agricoltura per aver scelto convintamente, non senza discussione e dibattito, di non apportare modifiche al testo Camera, raccogliendo le numerose esortazioni che i soggetti auditi avevano rivolto in tal senso e anche raccogliendo in ordini del giorno diversi contenuti (penso al disegno di legge della collega Laura Puppato). È un lavoro che raccoglie anche quanto proposto dalla Commissione ambiente, all'unanimità, nel gennaio 2015, durante la discussione sul collegato ambiente, a proposito di semplificazione amministrativa per i soggetti donatori e di ampliamento della platea dei riceventi le donazioni. Non voglio dilungarmi sui dati e ne cito soltanto pochissimi, che riguardano il nostro Paese. Secondo l'osservatorio Last minute market, dell'Università di Bologna, lo spreco alimentare vale oltre 8 miliardi di euro, circa mezzo punto di prodotto interno lordo, pari a 800 euro a testa per ogni italiano. Parallelamente, come ha ricordato la relatrice, senatrice Bertuzzi, la povertà in Italia è cresciuta, tanto che vivono in povertà assoluta oltre 6 milioni di persone. Ecco spiegato in questi pochissimi numeri il senso profondo di questa scelta: provare a ridurre questa diseguaglianza e ad impostare un sistema economico circolare, che sprechi il meno possibile, soprattutto tra i beni primari come il cibo. Abbiamo bisogno di farlo subito, senza attendere ulteriori condizionamenti, soprattutto delle corporazioni, che anche in questa Assemblea abbiamo ascoltato essere eccessivamente presenti. Le buone pratiche e i progetti innovativi in ambito di lotta allo spreco, come ha detto il senatore Formigoni, non collocano il nostro Paese all'anno zero: ci sono, non sono mancate, né mancano e sono tutte documentate. Ci sono tante persone, enti locali, università, associazioni di impresa, ONLUS, soggetti del terzo settore e della cooperazione (di consumatori), che hanno promosso in questi anni progetti importanti, sulla base della normativa del buon samaritano, certo, ma anche sulla base di mozioni, di indirizzi, di volontà politiche europee e nazionali. Si tratta di progetti nati già alla fine degli anni Novanta e agli inizi degli anni Duemila. Penso a quelli della mia Provincia, promossi dalla Coop di consumatori o dalla cooperazione sociale, chiamati con nomi particolari come «City cibo» o «Brutti ma buoni», ancora operativi, poi acquisiti a livello nazionale con nomi altrettanto significativi, come «Buon fine». Penso al ruolo svolto dalla Fondazione banco alimentare e dalla Caritas diocesana. Penso alla risoluzione del gennaio 2012 sul tema, approvata dal Parlamento europeo e promossa dall'europarlamentare Salvatore Caronna, e alle iniziative avviate nel 2014, anno europeo contro gli sprechi alimentari. Penso allo spin off accademico della facoltà di agraria dell'università di Bologna promosso dal professor Segré, poi diventato laboratorio di riferimento nazionale ed europeo, con la nascita dell'Osservatorio nazionale sugli sprechi e con la definizione del primo Piano nazionale di prevenzione degli sprechi alimentari. Penso all'associazione dei Comuni italiani «Spreco zero», fondata dal sindaco del Comune di Sasso Marconi e da Last minute market, per mettere in rete e implementare le buone pratiche e diffondere la cultura della lotta allo spreco. Accanto a tutto ciò, penso a ciò che ha significato l'Expo 2015 su questo tema e alle esperienze fatte in quei giorni nella mensa ambrosiana degli indigenti, per dimostrare, almeno in parte, che siamo quello che mangiamo. A proposito di Expo 2015 sono stati sottoscritti impegni solenni nella Carta di Milano, da tanti Paesi, tra cui anche il nostro, con il premier Renzi e il ministro Martina, a cui oggi diamo seguito in modo concreto e con un'iniziativa parlamentare. Proprio grazie ad Expo 2015 è risultato ancora più evidente a tanti come l'incremento dei consumi globali e dello spreco mettano sotto pressione gli ecosistemi in cui viviamo e come i problemi cruciali del pianeta, quali energia, ambiente, cambiamento climatico, povertà e cibo, non possano essere affrontati separatamente, ma quanto siano problemi sistemici, interconnessi e interdipendenti. Una circolarità che oggi l'Unione europea riconosce come strategica per lo sviluppo industriale e sostenibile del Continente e che la Commissione territorio, ambiente, beni ambientali del Senato ha chiesto che includa anche una normativa unitaria contro lo spreco di cibo. Nell'attesa di quella definitiva scelta europea, il nostro Paese oggi decide di fare la sua parte, in modo originale, migliorando e innovando le disposizioni già vigenti, superando l'incertezza e gli ostacoli, dando un quadro organico per agire contro lo spreco alimentare e non solo, con una logica partecipativa e premiante. Tra gli obiettivi del disegno di legge c'è stato anche quello di rendere effettivamente praticabile la destinazione a fini di solidarietà sociale dei prodotti non più vendibili e sottrarre tali prodotti allo spreco e alla distruzione, riducendo di conseguenza la produzione di rifiuti. Sì, rifiuti, perché il loro smaltimento costa mediamente 70 euro a tonnellata e la riduzione dello spreco di centinaia di migliaia di tonnellate farebbe risparmiare alla collettività costi assai rilevanti, riducendo contemporaneamente gli effetti dannosi per l'ambiente delle diverse tecniche di smaltimento degli stessi. Rifiuti che, per giunta, essendo confezionati, non potrebbero nemmeno essere conferiti alla raccolta del rifiuto organico, dove praticata. Quindi la riduzione della produzione dei rifiuti come scelta politica di sviluppo sostenibile, che anche in questo provvedimento viene inclusa in modo importante e fattivo. Stiamo parlando, certo, dei prodotti alimentari, ma anche dei farmaci e dei vestiti, così come degli altri generi di prima necessità. Tali finalità sono perseguite attraverso norme di semplificazione e incentivi delle vigenti disposizioni fiscali e dei tributi locali, mediante un'estensione degli enti beneficiari e delle categorie di prodotti essenziali ammessi alla donazione, con le misure legate alla riduzione del packaging, alle etichette e al family bag per la ristorazione, alla cessione dei prodotti agricoli in campo. Sul tema della donazione dei farmaci abbiamo ascoltato oggi un dibattito interessante, troppo condizionato però da interessi corporativi. Sul tema, credo che gli impegni che il Governo si è assunto con ordini del giorno specifici, che anche i colleghi hanno richiamato, siano importanti e indichino il percorso cui ricondurre il lavoro dei prossimi mesi, a partire dalla discussione che la Commissione igiene e sanità ha saputo svolgere sul disegno di legge presentato da diversi colleghi, come sostenuto dalle senatrici De Biasi e Bianconi. Per questo ci assumiamo oggi la nostra fetta di responsabilità, a testa alta e con orgoglio, e scegliamo un deciso cambio di passo per il nostro Paese, portando in approvazione una buona legge, che valorizza e sostiene chi già opera in questo campo. Sappiamo che da oggi in poi servirà qualcosa in più, sul piano della comunicazione e dell'educazione, come il disegno di legge prevede e sostiene, anche raccogliendo l'esortazione venuta dai promotori italiani della trentaseiesima Giornata mondiale della terra. Penso al disegno di legge sull'educazione al cibo, a prima firma della collega Pignedoli. Penso a una capillare campagna europea di educazione alimentare e ambientale in ambito europeo. Penso alla proposta per un nuovo anno europeo contro lo spreco alimentare, da individuare entro il 2025, per monitorare gli obiettivi di riduzione dello spreco. Anche così potremo misurare l'efficacia della via italiana della lotta allo spreco che oggi fa diventare il nostro Paese più inclusivo, più responsabile e più giusto verso il presente, ma soprattutto verso il futuro dei propri cittadini. Una scelta virtuosa e lungimirante, che i senatori del Partito Democratico voteranno, oggi più che mai, con convinzione e determinazione.
2016-08-03	LN	CrosioJonny	Ahimè, mi preme sottolineare come il nostro Paese sia ancora fra gli ultimi posti in Europa per investimento pro capite al sostegno del pluralismo dell'informazione, nonostante si sia impegnato a promuovere e garantire le libertà di espressione e informazione. E perché sottolineo questo? Proprio oggi, nel nostro Paese assistiamo non all'esaltazione del pluralismo, come è stato tanto decantato da qualcuno che mi ha preceduto, ma esattamente al contrario. L'azione di oggi del Governo sulla questione della RAI è tutt'altro che pluralismo; anzi, cari colleghi, parlerei piuttosto di monismo. Non c'entra niente con le "monate" del Presidente del Consiglio, ma è esattamente il contrario di quello che ci aspettavamo, ossia il pluralismo. L'arroganza che oggi è stata messa in campo dal Presidente del Consiglio e dalla sua banda nelle nomine dei direttori delle testate di RAI 1, RAI 2 e RAI 3 - la conferma di RAI 1 è scandalosa - è esattamente il contrario di quello che si vorrebbe far passare. Vorrei citare uno dei famosi tweet, cinguettii di Renzi Matteo, che passeranno alla storia. Non più tardi del 14 maggio 2014, alle ore 24,14, ci ha dato una chicca della sua apertura e lungimiranza per quanto riguarda il pluralismo, scrivendo: «Niente paura. Il futuro arriverà anche alla RAI. Senza ordine dei partiti. # cambiareverso # Italiariparte». Signora Presidente - ahimè - purtroppo già nel titolo del provvedimento in esame si capisce che questa volontà viene disattesa dal Governo. Istituire il Fondo per il pluralismo e l'innovazione dell'informazione è, infatti, esattamente il contrario di quello che, appunto, sta avvenendo nelle ultime ore nel nostro Paese. Probabilmente lo vedremo questa sera in Commissione parlamentare per l'indirizzo generale e la vigilanza dei servizi radiotelevisivi. In quella sede ne vedremo di cotte e crude, così come é già avvenuto in passato. La sostanza, però, non cambierà. L'arroganza di Renzi Matteo e della sua banda consegnerà a questo Paese il peggio del peggio. Negli anni passati tutti quanti abbiamo assunto un atteggiamento di stigmatizzazione. E mi rivolgo ai colleghi della sinistra, con cui ho condiviso anche la precedente legislatura, i quali - giustamente - si accanivano e si lanciavano in maniera alquanto feroce su presunti, ma probabilmente palesi, conflitti di interessi. Oggi più che di conflitti di interesse, bisogna parlare di delinquenti del pluralismo. Io li definirei monisti, cioè coloro che fanno veramente - me lo permetta signora Presidente, perché è un termine che forse si può anche usare - delle "monate". C'è del buono all'interno del provvedimento in esame. Giudiziosamente, il collega Calderoli si è fatto in quattro e ha presentato degli emendamenti per proporre soluzioni concrete in favore dell'emittenza locale, che crediamo sia fondamentale. Il Presidente del Consiglio fa oggi uno sgarro agli italiani per quanto riguarda la RAI, ma ci dimentichiamo sempre che il pluralismo dell'informazione passa anche attraverso le televisioni locali. Infatti, nel nostro Paese - unico caso in Europa - la questione delle televisioni locali è fondamentale, perché esse, anzitutto, hanno dato un grande contributo all'economia - fanno lavorare gente e gestiscono pubblicità - e fanno veramente informazione sui territori. In tutte le realtà territoriali del nostro Paese c'è una televisione privata che manda in onda telegiornali locali e dà un tipo di informazione che la televisione pubblica non offre. Tra l'altro, c'è chi vive, come il sottoscritto, ai confini, dell'impero dove mamma RAI non arriva, ma sicuramente arriva la bolletta dell'energia elettrica con, nascosto, il canone. É una situazione paradossale. L'anno scorso si è svolto in quest'Assemblea il dibattito sulla riforma della RAI. Prima forse la RAI non funzionava bene, ma, con profondo rispetto per il collega Gasparri, era meglio quando si stava peggio, in quanto siamo passati alla situazione attuale, nella quale il signor Campo Dall'Orto - un nome, tra l'altro, che non mi sta neanche simpatico - becca uno stipendio di più di 600.000 euro. Tutti questi ci hanno fatto la morale. Di cosa stiamo parlando? Del pluralismo che voi, colleghi del Partito Democratico, state decantando? Nascosto tra le pieghe del provvedimento c'è qualcosa di buono, ma a non funzionare in questo Paese è il principio. Matteo Renzi diceva: fuori i partiti dalla RAI. Poi, però, sono entrati con gambe e piedi lui e tutta la sua banda Bassotti. Sono tutti belli schierati e pronti a fare cosa, signora Presidente? Arriviamo al punto della situazione: la battaglia politica in questo Paese ce la giocheremo il prossimo autunno con il referendum. Renzi ha preparato le truppe, anzitutto mettendole nei posti dove si influenza il voto. In televisione ha messo i suoi uomini per cercare di portare a casa il risultato. Il ragazzo è un po' preoccupato, perché il fronte del no è sempre più pressante e, dunque, sta cercando di piazzare le sue truppe, per cercare di portare a casa i voti che gli serviranno per fare la sua porcata, ovvero la riforma costituzionale. A questo punto, signora Presidente, non ci resta che appellarci al Capo dello Stato, perché sia lui a salvaguardare l'articolo della Costituzione in cui si stabilisce che l'informazione è un diritto del cittadino e deve essere pluralista e trasparente. Cari colleghi del PD, siamo rientrati in pieno fascismo. Questa è la verità! Matteo Renzi ci ha riportati in pieno fascismo, e lo vedremo questa sera in Commissione di vigilanza dei servizi radiotelevisivi e domani con le nomine. È una vergogna, signora Presidente! È una vergogna l'arroganza che si sta vedendo questi giorni nel nostro Paese. E la cosa che più mi lascia con l'amaro in bocca è che - glielo posso garantire - ho vissuto male la precedente legislatura, quando ogni tanto noi leghisti eravamo in difficoltà per certe birichinate che si vedevano. Quelle però, erano delle birichinate rispetto all'arroganza che vediamo oggi. Silvio Berlusconi era un dilettante!
2016-08-03	PD	MucchettiMassimo	Sussidiare significa correggere i meccanismi del mercato e correggere anche gli esiti che il mero esercizio della libera concorrenza può generare. Questo è un punto che da qualche anno in altri Paesi, più avanti di noi su questa materia, sia dal punto di vista tecnologico, che dal punto di vista ordinamentale e delle storie aziendali - mi riferisco agli Stati Uniti d'America - è materia di approfondita discussione, perché il settore dei media, specialmente dei giornali quotidiani e della televisione generalista, sta affrontando una crisi strutturale, qualcuno dice epocale. Ricorderò a quest'Assemblea che qualche anno fa il settimanale «The Economist» si pose il problema di quale sarebbe stato l'ultimo giornale a chiudere nel 2043. Dato l'andamento delle cose, temo che in Italia non bisognerà aspettare il 2043 per assistere ad una recrudescenza ancora più cattiva della crisi in atto. Tuttavia, questo disegno di legge, che origina da un'idea giusta, ha uno svolgimento che, a mio parere, è largamente inferiore a quello che sarebbe dovuto. Si propone di essere una misura di tipo ordinamentale, ma, in realtà, finisce con il concentrare le risorse oggi disperse e ricollocate in capo a più Ministeri nelle mani di un unico ente erogatore: la Presidenza del Consiglio. La stessa Presidenza del Consiglio, attraverso questo disegno di legge, avoca a sé tutti i poteri in materia. Bene ha fatto il relatore Cociancich ad introdurre un emendamento che quantomeno sottopone al parere rafforzato delle Commissioni parlamentari competenti i criteri di assegnazione dei sussidi. Tuttavia questo, a mio giudizio, non basta, perché il parere rafforzato conta, ma, alla fine, il messaggio che arriva è che i gruppi editoriali in difficoltà - siano essi le televisioni locali, la stampa di tendenza, le iniziative editoriali di tipo culturale, ma - aggiungo - anche molti dei grandi gruppi «normali» - dovranno andare a Palazzo Chigi col cappello in mano a chiedere soccorso. Questo, a mio parere, non va bene; non starò ad annoiarvi citando il pensiero di un padre della Patria, cioè Luigi Einaudi, in merito alla libertà di stampa, ma non è un bel giorno per la democrazia quello nel quale un giornale, per vivere in un contesto che è quello che abbiamo indicato prima, ha bisogno della benevolenza discrezionale del principe. Se sussidi ci devono essere, ed io ritengo che siano per certi aspetti inevitabili, questi devono essere finanziati in modo credibile - e dirò qualcosa al riguardo - ed erogati secondo meccanismi i più automatici possibili, con un grado di discrezionalità ridotto al minimo indispensabile. Vengo quindi a fare qualche considerazione sulle norme specifiche di questo provvedimento. Esso raggruppa finanziamenti già decisi da norme precedenti per circa 200 milioni, a valere sull'anno 2016, e per 170 milioni circa per i due anni successivi. Poi aggiunge due fonti di finanziamento in modo secondo me discutibile. Dice che fino a 100 milioni si potrà pescare dall'extragettito che verrà dal canone RAI riscosso attraverso le bollette dell'energia elettrica. Perché non mettere anche un minimo ove si parla degli eventuali? Lasciamo ancora una volta la più totale discrezionalità anche nello stabilire il quantum. Secondariamente, si inventa - e qualche collega ne ha già fatto cenno in precedenza - un contributo di solidarietà a carico delle concessionarie di pubblicità dei centri media, quasi che la materia pubblicitaria abbia in sé un qualche piccolo peccato da scontare rispetto ad altre fonti di reddito del settore editoriale e quindi sia chiamata essa, e non altre fonti, a pagare un contributo di solidarietà; quando noi sappiamo che tutte le fonti di reddito hanno pari dignità da questo punto di vista. Mi pare un residuato di antiche culture, di un mondo dal quale anch'io provengo, quello della sinistra, che sono state superate ormai da decenni nella loro attualità. Ma quel che più colpisce di questa norma è il gettito. Coloro i quali la propongono non ci dicono quanti denari pensano di ricavare. Ho fatto questo esercizio perché è facile da fare: basta prendere i bilanci degli ultimi tre anni delle società chiamate a dare questo contributo di solidarietà e si scopre che, se va bene, arriviamo a 1,5 milioni di euro, ma più probabilmente a meno. Stiamo parlando di una sciocchezza, per fare la quale si dimentica di fare cenno alla più grande società operatrice del settore pubblicitario che esista al mondo, la seconda in Italia, che si chiama Google, la quale vive di pubblicità. Solo che la fattura da Dublino, e noi ce ne dimentichiamo; e ciò per fare una normetta. Quindi, quasi quasi, consolidiamo questo stato di cose. Ci sono altre tre cose - chiedo un po' di grazia alla Presidenza - sulle quali vorrei fare alcune rapide osservazioni. Passo alla prima osservazione. Se è vero che l'intero settore dell'editoria è in difficoltà, credo sia compito di una norma di questo genere garantire quel minimo di sostegno che, anche negli altri settori, viene garantito alle ristrutturazioni aziendali, se non altro a quelle che sono già state in qualche misura autorizzate dallo stesso Governo attraverso la richiesta di prepensionamenti depositati presso il Ministero del lavoro e delle politiche sociali. Si dice che questo costa dei denari. Certo, costa dei denari, ma non tantissimi e, comunque, si può andare a incidere su quel monte già finanziato che ho ricordato all'inizio dell'intervento. In questo modo la Presidenza del Consiglio avrebbe qualche margine di discrezionalità in meno. È così grave? Passo al secondo aspetto. La pubblicità serve non soltanto a coloro i quali la realizzano, la pubblicano e la mandano in onda per avere una fonte di ricavi, ma anche agli inserzionisti per promuovere la vendita dei propri prodotti. Meritoriamente, il disegno di legge in esame stabilisce che la Presidenza del Consiglio debba pensare a una qualche forma di incentivazione della pubblicità aggiuntiva rispetto a quella fatta negli ultimi tempi, perché questo produrrebbe anche un beneficio sull'andamento dei consumi e sull'economia in generale. Ma perché non indicare, come è possibile fare, le modalità, dare un po' di certezza e degli obiettivi in questa materia e mettere nero su bianco una cifra che dia l'idea di cosa vogliamo fare? Ancora una volta, si preferisce lasciare tutto questo alla scelta discrezionale del principe. Concludo con un'osservazione su un passaggio del tutto marginale, che però indica come tante volte, dovendo far passare una norma che concentra il potere in una materia così delicata nelle mani del Governo, si vuole pagare un tributo all'opinione pubblica benpensante e politicamente corretta. Mi riferisco - seguitemi bene - a quella breve norma che esclude dai sussidi i soggetti che pubblicano inserzioni pubblicitarie lesive dell'immagine del corpo della donna. Chi mi conosce sa quanto sia alto il mio rispetto per il genere femminile e come abbia condiviso tutte le battaglie che sono state fatte in quest'Assemblea e, prima ancora, sui giornali. Ho praticato queste cose nella mia vita e non ne ho solo chiacchierato. Tuttavia, vi invito a fare una breve riflessione: perché noi legislatori pensiamo di colpire le immagini pubblicitarie lesive e non anche - giacché ci siamo - dei filmati, dei video, delle fotografie, dei testi e dei titoli? Si tratta di una cosa abbastanza ridicola. Si colpisce una cosa marginale come, ad esempio, Oliviero Toscani, e si lascia andare serenamente il sito YouPorn, che non chiede i contributi. La pubblicità di Oliviero Toscani può essere pubblicata anche dai quotidiani «Il manifesto» o «Avvenire». PRESIDENTE. Senatore Mucchetti, le ho concesso quattro minuti di tempo in più. Ora la invito a concludere. MUCCHETTI (PD). Sì, signor Presidente. Chi sarà - poi - il soggetto che escluderà dai contributi? Palazzo Chigi? Stiamo riaprendo la commissione di censura? Per pagare un contributo al politicamente corretto e rendere più digeribile un provvedimento mal costruito ci accingiamo a varare questa norma che avrà un unico pregio, ossia il non essere mai applicata.
2016-09-21	PD	LumiaGiuseppe	Di tutto ciò è stato il Paese a fare le spese. Oggi il malfunzionamento del sistema giudiziario rappresenta secondo tutti gli osservatori più avvertiti, e soprattutto secondo chi ci guarda da fuori, uno dei più grandi macigni sulla strada della crescita e non ci consente di sedere a pieno titolo tra i nostri migliori partner europei. La complessità della giustizia italiana è tale da non poter essere affrontata con un unico intervento riformatore, con un'unica soluzione, con un intervento ritenuto messianico. Quello che invece abbiamo avviato in questa legislatura come maggioranza di Governo e come parlamentari è stato un percorso per tappe, che ha certamente visto lo scambio continuo e proficuo tra Governo e Parlamento. Non ci siamo trovati a esaminare unicamente atti d'iniziativa governativa. Importanti atti d'iniziativa parlamentare hanno trovato piena legittimazione nel rapporto con il Governo e con il voto parlamentare. E ricordo - ad esempio - quelli che hanno introdotto istituti quali la messa alla prova, richiesta da anni (e mai il Parlamento aveva trovato la forza e l'energia per introdurla nel nostro sistema normativo); la cosiddetta e tanto attesa depenalizzazione che, proprio al Senato, in Commissione giustizia ha trovato spazio e legittimazione e finalmente è diventata anche un importante strumento di intervento; la particolare tenuità del fatto; la disciplina che ha riformato la custodia cautelare; interventi importanti sui reati contro la pubblica amministrazione, come la corruzione, il falso in bilancio e l'autoriciclaggio, che hanno minato e continuano a minare gravemente l'economia italiana. Quello che ci apprestiamo a esaminare è un provvedimento complesso, ampio, che tocca una serie di istituti, principalmente processuali, ma anche di diritto sostanziale. Ricordo l'approccio culturale e tecnico che abbiamo voluto utilizzare: innanzitutto, si è introdotta una sorta di doppio binario culturale. Nel nostro Paese è possibile tenere insieme la sicurezza con le garanzie? Per molti no. Per anni abbiamo visto un conflitto tra queste due dimensioni: i sostenitori della sicurezza contro i sostenitori delle garanzie; chi prestava attenzione alle garanzie trascurava il tema della sicurezza. In questo disegno di legge, finalmente, si crea un ponte tra la dimensione della sicurezza e quella delle garanzie. E ripeto finalmente: siamo arrivati in ritardo, ma l'innovazione di questo approccio deve essere valorizzata e premiata. Inoltre vi è stato un doppio binario di tipo tecnico, portato avanti da me e da altri parlamentari del mio Gruppo - e mi riferisco anche ad altri parlamentari di maggioranza e di opposizione e al lavoro svolto in Commissione - per avere un approccio in grado di non confondere mai i reati comuni con quelli di mafia e terrorismo. Anche questo doppio binario è entrato tra le norme. E siamo stati molto attenti, meticolosi, nell'evitare che una giusta attenzione al tema delle garanzie potesse minare il tema della sicurezza sotto il profilo, appunto, della lotta alla mafia e al terrorismo. Alcuni esempi molto concreti voglio anticipare in cui il doppio binario (culturale e tecnico-giuridico) ha trovato piena legittimazione: mi riferisco all'articolo 18 del disegno di legge che ci apprestiamo ad approvare, il quale modifica la disciplina delle indagini preliminari e del procedimento di archiviazione. E faccio riferimento, in particolare, a questa disciplina, che è stata molto discussa e alla quale noi riteniamo si debba prestare molta attenzione: «In ogni caso il pubblico ministero è tenuto a esercitare l'azione penale o a richiedere l'archiviazione entro il termine di tre mesi dalla scadenza del termine massimo di durata delle indagini e comunque dalla scadenza dei termini di cui all'articolo 415- bis. Nel caso di cui al comma 2, lettera b ), del presente articolo, su richiesta presentata dal pubblico ministero prima della scadenza, il procuratore generale presso la corte di appello può prorogare, con decreto motivato, il termine per non più di tre mesi, dandone notizia al procuratore della Repubblica. Il termine di cui al primo periodo del presente comma è di - ben -quindici mesi per i reati di cui al comma 2, lettera a ), numeri 1), 3) e 4), del presente articolo. Ove non assuma le proprie determinazioni in ordine all'azione penale nel termine stabilito dal presente comma, il pubblico ministero ne dà immediata comunicazione al procuratore generale presso la corte d'appello». Come vedete, anche qui il principio del doppio binario ha trovato piena legittimazione: c'è una differenza di trattamento per reati comuni e per reati di mafia e di terrorismo. È chiaro che anche il vincolo dei tre mesi per i reati comuni può creare qualche difficoltà. È, quindi, necessario che il Ministero della giustizia - e per questo mi rivolgo al Ministro - si organizzi in modo tale, come si sta facendo in questi mesi, da razionalizzare, potenziare e migliorare la capacità organizzativa delle procure, la capacità di dare una risposta in termini di organico e di personale amministrativo, per evitare che si possano creare disfunzioni all'interno del nostro Paese per i reati comuni. E ciò è tanto vero che degli emendamenti - io stesso ne ho presentato uno - spostano il termine da tre a sei mesi; ma per i reati di mafia e terrorismo non c'è questo pericolo. Mi soffermo su un altro punto delicato, che ha fatto molto discutere, su cui è stata prestata una particolare attenzione e si è svolta una lunga discussione all'interno della Commissione giustizia, che dà conto del doppio binario tecnico-giuridico, che è stato - come sapete tutti - pensato e ideato da Falcone e che oggi è una realtà viva all'interno del nostro codice. L'articolo 36 del nostro disegno di legge reca «Principi e criteri direttivi per la riforma dell'ordinamento penitenziario». Anche questa è una riforma molto attesa; è una delega importante che offriamo al Governo, su cui il Parlamento vigilerà ed è tenuto a dare dei pareri. Seguiremo con molta attenzione questo punto di portata innovativa, atteso da tanti e tanti anni e richiestoci dalla società civile, dagli operatori del mondo del volontariato e dell'associazionismo e dagli osservatori europei e internazionali sul pianeta carcere. Ricordo a tutti i nostri colleghi che noi, fino a qualche mese fa, avevamo il problema del sovraffollamento, il male principale che attanagliava il pianeta carcere. Io debbo qui ringraziare il Ministro e il Governo, ma debbo dire anche che un contributo importante l'ha offerto il Parlamento, in particolare proprio il Senato, per fare in modo che il nostro Paese non fosse più attanagliato da questo problema. E la riforma adesso è arrivata. Non abbiamo più il tema del sovraffollamento. La riforma trova spazio e lo trova secondo il criterio del doppio binario. Innanzitutto, proprio al primo comma dell'articolo 36 si presenta bene il doppio binario e si dichiara in modo chiaro, netto e preciso: «Fermo restando quanto previsto dall'articolo 41- bis della legge 26 luglio 1975, n. 354,» - il famoso 41- bis, sottolineo io -«e successive modificazioni, nell'esercizio della delega di cui all'articolo 34, i decreti legislativi recanti modifiche all'ordinamento penitenziario, per i profili di seguito indicati, sono adottati nel rispetto dei seguenti principi e criteri direttivi». Il messaggio che viene lanciato è il seguente: mafiosi e terroristi sottoposti al 41- bis non pensate che si possano aprire per voi spazi di diversa natura oltre a quello di un trattamento rigoroso, naturalmente ben garantito sul piano dei diritti umani, ma che non vi darà la possibilità di utilizzare quella dilatazione del trattamento individualizzato e personalizzato, perché, diversamente, faremmo un errore clamoroso, di cui, sulla pelle di tante vittime e sulla storia del nostro Paese, abbiamo imparato a tener conto. Il punto b) della delega, importante, parla di: «revisione delle modalità e dei presupposti di accesso alle misure alternative,» - le importanti, sottolineo, misure alternative - «sia con riferimento ai presupposti soggettivi sia con riferimento ai limiti di pena, al fine di facilitare il ricorso alle stesse, salvo» - ecco qui il doppio binario - «che per i casi di eccezionale gravità e pericolosità e in particolare» - aggiungo a scanso di equivoci - «per le condanne per i delitti di mafia e terrorismo anche internazionale». Doppio binario c'era e doppio binario rimane; questo punto non viene scansato. Un altro punto della delega, il punto e), è anch'esso molto delicato e importante, ha fatto ampiamente discutere in Commissione, e viene trattato con molta attenzione in base al principio del doppio binario. Recita il punto e) : «eliminazione di automatismi e di preclusioni che impediscono ovvero ritardano, sia per i recidivi sia per gli autori di determinate categorie di reati, l'individualizzazione del trattamento rieducativo e la differenziazione dei percorsi penitenziari» - ecco qui la garanzia del doppio binario - «in relazione alla tipologia dei reati commessi e alle caratteristiche personali del condannato». In sostanza, si vuole fare un salto di qualità, che già la senatrice Ginetti nel suo intervento ha ben spiegato. Non si tratta qui di massificare l'intervento. Non si tratta di pensare che tutti i tipi di detenuti siano messi nella stessa condizione. Bisogna puntare a un trattamento sempre più individualizzato e differenziato, che deve però tener conto del tipo di reato commesso. Noi sappiamo che, per i reati di mafia e terrorismo, la caratteristica aggregativa, anche all'interno del carcere, è la filiazione; per quanto riguarda i reati di mafia, si tratta della dilatazione del controllo del territorio e della gerarchizzazione del potere anche all'interno delle carceri. Per questo si è voluto inserire il principio del doppio binario, che ci consente di non commettere errori e strafalcioni, e quindi, per quanto riguarda il terrorismo, di contrastare i fenomeni di radicalizzazione che spesso si verificano all'interno delle carceri, e, per quanto concerne le mafie, di evitare che si possano ancora trasmettere verso l'esterno il potere dei boss e le loro decisioni, che possono toccare sfere anche molto delicate, come quelle attinenti agli omicidi, agli appalti, al voto di scambio, alla corruzione e a tutte le attività che di solito la mafia esercita anche dall'interno delle carceri. Nel testo poi è contenuta una norma di chiusura riguardante i benefici penitenziari per i condannati alla pena dell'ergastolo, ovvero una categoria molto delicata e importante, che sono i vari boss di primo piano, i cosiddetti capi delle varie organizzazioni mafiose. Anche in questo caso si dice che occorre intervenire, salvo però i casi di eccezionale gravità e pericolosità specificamente individuati e, comunque, nei casi di condanna per i delitti di mafia e terrorismo anche internazionale. Come vedete, nel testo si pone una particolare attenzione nell'evitare che si possa utilizzare l'apertura che è necessario fare nel mondo delle carceri, la sua modernizzazione e il rispetto dei principi trattamentale e rieducativo, previsti dalla nostra Carta costituzionale, come un cavallo di Troia per concedere benefici non dovuti a chi è ristretto per motivi di mafia e terrorismo. E questa è la chiara volontà del legislatore, dei relatori e di tutti i membri della Commissione giustizia e del Governo ed è bene ribadirlo in questa Assemblea parlamentare. In ogni caso, il dato letterale del testo è abbastanza chiaro e ben preciso. Lo stesso si è voluto fare anche per quanto concerne l'altro punto molto delicato, su cui abbiamo ampiamente discusso, che riguarda le intercettazioni. Anche a tal proposito si è discusso, si è polemizzato, sono stati svolti interventi e si è detto che esistono delle falle. Intanto dico in modo molto chiaro e netto, senza temere di essere smentito, che non si è fatta una scelta volta a limitare l'utilizzo delle intercettazioni. Questo punto non è stato ritenuto meritevole di cambiamento da parte del legislatore. Quindi, nessuno può pensare che nel nostro Paese, attanagliato da problemi gravi, come la corruzione e i reati di mafia e terrorismo, ci sia una benché minima limitazione all'uso corretto, disciplinato, controllato e garantito di questo importante strumento di indagine, che naturalmente non può essere sostituito. E un altro intervento è stato svolto dal legislatore, in sintonia con l'esperienza maturata dalle migliori procure. E ciò è tanto vero che, nella fase delle audizioni in Commissione giustizia, sono stati chiamati i rappresentanti di tutte le principali procure che avevano emesso le famose circolari, che disciplinavano semplicemente l'uso delle intercettazioni, per evitare che una pubblicazione impropria potesse ledere il diritto alla privacy dei cittadini. Quindi, la delega che proponiamo al Governo si muove all'interno di un solco ben preciso che non limita l'uso delle intercettazioni, ma recepisce, sul piano normativo, ciò che già le migliori e più impegnate procure - e via via tutte le procure italiane - hanno stabilito autonomamente, con circolari interne. Il principio del doppio binario ha trovato piena cittadinanza anche per ciò che riguarda quel metodo invasivo di captazione, molto discusso e naturalmente da verificare in un sistema democratico, che è rappresentato dai cosiddetti trojan. Anche su questo sistema, molto invasivo, si è svolta una discussione all'interno della Commissione giustizia e si è utilizzato il principio del doppio binario, seguendo le indicazioni emerse recentemente in giurisprudenza. Si è infatti deciso che tale sistema possa essere utilizzato non per i reati comuni, ma solo ed esclusivamente per i reati di mafia e terrorismo. Si tratta di una scelta importante, che evita che questo strumento realmente invasivo - lo sottolineo - possa sfuggire a un controllo democratico, diventando lesivo della tutela della privacy e delle relazioni umane anche di soggetti esterni a quelli indicati come oggetto dell'indagine, e possa diventare strumento improprio di ricatto, anche da parte di un sistema di potere, che nel nostro Paese è spesso sfuggito ai controlli democratici. E, quindi, si è scelto anche qui di seguire un doppio binario. Colleghi, penso che debba essere apprezzato il lavoro compiuto e la discussione in quest'Aula potrà arricchire l'attività che stiamo portando avanti. Ricordo - faccio un passo indietro e torno ai primi articoli del provvedimento - che sono state fatte alcune scelte molto importanti: mi riferisco, ad esempio, alla necessità di garantire risposte alla domanda di sicurezza contro i reati predatori (mi riferisco ai furti e alle rapine). Anche a tal riguardo si è fatta una scelta di intervento molto seria e qualificata. Sono stati, quindi, elevati i minimi di pena per impedire che la domanda di sicurezza nel nostro Paese possa diventare solo oggetto di convegni o studi, dove ci si straccia le vesti, si dichiara tutti che è necessario intervenire e dove spesso si fa a gara a chi ritiene che bisogna essere molto vigorosi contro questo tipo di reato, per poi lasciare le cose come stanno. Il Governo e il Parlamento, invece, hanno deciso in modo molto equilibrato e serio di intervenire, senza strafalcioni, tenendo in piedi quella proporzionalità che la nostra Costituzione ci chiede quando si deve intervenire in tema di pene. E i relatori hanno presentato un emendamento che va in questa direzione, aumentandole anche per quanto riguarda i reati gravissimi di estorsione, per fare in modo che la proporzionalità possa rimanere in piedi ed essere quindi sistemica. Si è voluto intervenire anche sull'articolo 416- ter. Quest'Aula è stata più volte infiammata e ha discusso molto intorno al tipo di reato in esso previsto: è stato modificato, è stata allargata la portata della condotta, ma in realtà esisteva un limite che riguardava la durata della pena. Ebbene, si è deciso - e il Senato ha apprezzato la volontà della Camera - di aumentare la reclusione da sei a dodici anni. Voi sapete che intorno alla questione si è svolto un ampio dibattito, e ho notato, nel pourparler con alcuni senatori, la preoccupazione nei confronti dell'aumento di pena, che era necessario, per la proporzione con l'articolo 416- bis, anche al fine di evitare di pensare che il reato di scambio politico-mafioso sia addirittura meno disdicevole e importante nella gerarchia delle attenzioni del legislatore del 416- bis semplice. Ma attenzione: l'aumento non ha modificato l'uso delle intercettazioni, perché tale uso è stato sempre possibile sin dal 1992 quando il 416- ter è entrato all'interno del nostro sistema. Così era, così rimane e così sarà: l'uso delle intercettazioni è legittimo e l'aumento della pena non ha spostato il suo utilizzo, non rileva intorno a tale utilizzo che permane e resta importante, perché nel momento sorgivo della democrazia non devono esserci interferenze di tipo mafioso. La libertà del voto deve essere assolutamente garantita e, quindi, il legislatore fa bene a fare una scelta rigorosa per impedire che ci possa essere, appunto, un'interferenza da parte delle organizzazioni mafiose. Ma sono stati fatti interventi innovativi di grande coraggio anche intorno al processo, che in Italia è stato oggetto di innovazioni, spostandosi sul piano accusatorio, ma mantenendo alcuni residui del modello inquisitorio, per cui la durata ragionevole del processo non è riuscita più a trovare piena cittadinanza. C'è stata una rivisitazione di tutte le fasi processuali e si è riusciti a trovare quelle soluzioni che sono in grado, anche qui, di tenere in piedi quel doppio binario culturale di cui parlavo prima: più garanzie e allo stesso tempo più sicurezza per i cittadini ad avere processi veloci, ben fatti e ben strutturati. Occorre evitare lo sconcio che il nostro Paese ha vissuto per molto tempo di processi che durano tantissimi anni fino al punto che, la prescrizione - viene trattata e bene - possa essere usata strumentalmente da una parte e dall'altra: da una parte, per impedire lo svolgimento dei processi; dall'altra, per lasciare aperte vicende riguardanti alcuni cittadini in sospeso per tanti anni fino; e ciò ha messo in discussione l'autorevolezza e la forza di una democrazia, incapace di decidere velocemente e stabilire se una persona è realmente innocente o colpevole. Quindi, cari colleghi, penso che il lavoro compiuto possa essere giudicato buono e ritenuto un passo avanti innegabile. Discuteremo al riguardo e avremo modo di confrontarci, ma deve essere riconosciuto che il Parlamento, in sintonia con il Governo, sta compiendo una cosa degna di un Paese che finalmente ha il coraggio di affrontare l'argomento, ossia riformare il sistema giustizia e fare dei passi avanti realmente innovativi.
2016-09-29	PD	PezzopaneStefania	Diciamoci la verità, ci preoccupiamo del pavimento, del colore delle mura, del garage o degli infissi, ma non ci chiediamo se la nostra casa ha solide fondamenta, se è collocata su una micro zona sismica ad alto rischio, se ha il ferro, se è una casa di sassi e fango. Con l'idea dell'ecobonus che diventa sisma- bonus (o come verrà chiamato) possiamo facilitare la messa in sicurezza dell'abitazione privata con l'acquisizione del fascicolo. È una questione di fondo che chiama in causa responsabilità politiche e anche quella di tutti noi individui. I punti della mozione sono quindi giusti ed importanti: conclusione necessaria dell' iter della legge di riordino; orientamento della ricostruzione sui cinque imperativi chiave anche utilizzando le buone prassi conseguite in altre esperienze, come all'Aquila e altrove, dove abbiamo conseguito finalmente normative molto più adeguate: pensiamo, ad esempio, all'istituzione di zone a economia speciale (ZES) nelle aree colpite dai terremoti e dalle calamità naturali; vi è poi la necessità di uscire dalla logica delle ordinanze contraddittorie per avere una legge organica: non è possibile che a ogni terremoto cambino i diritti e i doveri dei terremotati. In ultimo vi faccio un esempio concreto. Il terremoto del 2009, oltre a colpire le periferie, ha interessato decine di centri storici e di borghi. Per ricostruirli rapidamente, bene e con maggiori standard di sicurezza, non si può distinguere tra prima e seconda casa. Ora giustamente tutti parlano di ricostruzione anche delle seconde case: io sono d'accordo e farò questa battaglia. Desidero però ricordare che nei borghi d'Abruzzo terremotati le seconde case non furono finanziate: gli emendamenti che andavano in tal senso furono respinti. Conseguenza di quel comportamento è stato il blocco della ricostruzione dei centri storici, dove ci si obbligava a formare degli aggregati, ma dentro quegli insiemi il differente regime tra prime e seconde case di fatto bloccava le progettazioni. Solo con questo Governo abbiamo superato quell' handicap. Perché arrivarci dopo cinque anni, inserendo, come abbiamo fatto con gli emendamenti, la possibilità di ricostruire le parti comuni delle seconde case? Ciò ha infatti sbloccato la ricostruzione nei centri storici dell'Abruzzo che, per anni, era rimasta bloccata a causa di questo assurdo pregiudizio. Non arriviamoci dopo tanti anni. Ora che ci troviamo di fronte a un'altra grave situazione, interveniamo con energia, facendo tesoro di tutte le nostre esperienze positive.
2016-10-04	PD	MirabelliFranco	Signor Presidente, Alstom, società che tra le altre cose ha operato nell'ambito della costruzione di centrali di produzione di energia, recentemente ha venduto questa parte della propria produzione alla General Electric. In questi giorni la General Electric ha informato le istituzioni e i lavoratori della volontà di chiudere lo stabilimento di Sesto San Giovanni. È chiaro che la chiusura non avviene per una crisi industriale, ma per un processo di ristrutturazione che mira a chiudere uno stabilimento e a riutilizzare altrove i brevetti e il know how che in quello stabilimento sono stati costruiti. Tenendo conto che la General Electric ha ricevuto dallo Stato diversi incentivi per investire in Italia, trovo grave che in questi giorni, dopo quell'annuncio e dopo che il Governo ha aperto un tavolo di trattativa presso il Ministero dello sviluppo economico, la stessa abbia abbandonato quel tavolo, dimostrandosi indisponibile a qualunque tipo di trattativa; tavolo, quello aperto dal Governo, sostenuto con il contributo dei sindaci del territorio e dei sindacati. Il tavolo era stato aperto al Ministero dello sviluppo economico proprio perché l'obiettivo non era quello semplicemente di salvaguardare i posti di lavoro, ma l'intero stabilimento, con tutto ciò che comporta. Credo sia giusto che da quest'Aula arrivi al Governo la richiesta di insistere e costringere General Electric a ritornare al tavolo per salvaguardare gli oltre 200 posti di lavoro di quello stabilimento, ma soprattutto per salvaguardare uno stabilimento importante per la città di Sesto San Giovanni e per il territorio del Nord di Milano. Sappiamo che il Governo si è impegnato molto in questi anni per salvaguardare il nostro apparato industriale e produttivo e credo che da questo punto di vista sia utile e importante continuare in questa direzione, tenendo aperto quel tavolo. Non è ammissibile che un soggetto importante come General Electric, che ha ricevuto significativi incentivi per investire in Italia, possa fare scelte come quella di chiudere una fabbrica e portare via know how e brevetti, ma soprattutto non è tollerabile l'atteggiamento di chiusura che mostra General Electric. È grave che si siano alzati dal tavolo, ma ancor più grave è l'aver impedito al sindaco di Sesto San Giovanni di portare ai lavoratori in agitazione la solidarietà della città. Chiudo chiedendo al Governo, dinanzi a questi atteggiamenti sbagliati, di convocare General Electric affinché risponda di tali comportamenti ed espliciti la volontà di non lasciare che venga disperso il patrimonio di produzione e lavoro che la stessa ha rilevato dalla Alstom di Sesto San Giovanni.
2016-10-27	LN	ArrigoniPaolo	(ore 11,13) ( Segue ARRIGONI). Poi, lo scorso 4 ottobre è stato ratificato dall'Unione europea e da altri sette Paesi membri dell'Unione (quali Ungheria, Francia, Slovacchia, Austria, Malta, Portogallo e Germania), con ciò raggiungendo quel requisito, per l'entrata in vigore dell'accordo stesso, secondo cui - lo ricordo - erano necessarie le ratifiche di almeno 55 Paesi responsabili del 55 per cento delle emissioni globali. Con la ratifica dell'Unione europea e degli altri sette Paesi, raggiunti i requisiti, sono scattati i trenta giorni al termine dei quali - sarà il 4 novembre, e quindi tra pochi giorni - l'Accordo entrerà in vigore. Qualcuno ha detto prima - non so se sono dati aggiornati - che sono 86 i Paesi che hanno già ratificato l'Accordo e, tra questi, vi sono anche gli USA, la Cina e l'India. Il 4 novembre è qualche giorno precedente l'inizio della COP22 di Marrakech, in Marocco, dove, dal 7 al 18 novembre, si inizierà ancora a discutere di cambiamenti climatici, con particolare riferimento questa volta all'implementazione dell'Accordo di Parigi. L'Accordo di Parigi ha degli obiettivi che rappresentano una grande sfida che ovviamente tutti devono condividere. Un obiettivo è rappresentato dal rallentamento del riscaldamento globale, contenendo - lo ricordo - entro la fine del secolo un delta di temperatura all'interno dei 2 gradi rispetto ai livelli preindustriali, con l'impegno, aggiunto positivamente durante la Conferenza di Parigi, di operare attivamente perché tale delta possa essere contenuto - previsione ovviamente ambiziosa - entro 1,5 gradi. Tale obiettivo è certamente condivisibile, perché bisogna fermare le catastrofiche conseguenze che da qualche anno si stanno registrando a causa del riscaldamento globale e della temperatura media del mondo. Catastrofiche conseguenze si stanno sempre più frequentemente verificando anche nel nostro Paese, dove negli ultimi anni registriamo un aumento dei fenomeni delle bombe d'acqua, delle tempeste e degli uragani, oltre a fenomeni di estesa desertificazione. Si tratta, insomma, di mutamenti climatici con effetti gravi, estesi e talvolta irreversibili per le popolazioni e gli ecosistemi. L'obiettivo del contenimento dell'aumento della temperatura entro i 2 gradi (possibilmente entro 1,5 gradi) non può che passare attraverso questo Accordo di carattere universale, globale e durevole, che deve avere degli obiettivi scadenzati nel lungo termine: un Accordo che deve essere assolutamente trasparente e tutti i Paesi aderenti devono perseguire risultati verificabili, comparabili e vincolanti nella direzione della riduzione delle emissioni. Vedremo se nel disegno di legge di stabilità - quando mai le due Camere avranno il testo, come ha giustamente denunciato all'inizio della seduta il collega Azzollini - sarà presente, scritto nero su bianco, il piano di investimenti di 4 miliardi di euro da qui al 2020 che, durante la Conferenza di Parigi, davanti a una vetrina mondiale, il presidente Renzi ha promesso, non lasciandosi sfuggire ancora una volta l'occasione per stupire tutti. Secondo noi, questa sarà l'ennesima promessa di Renzi a cadere nel vuoto. Ovviamente non è tutto positivo il contenuto dell'Accordo, che però noi sostanzialmente condividiamo. Diverse sono le criticità presenti che - secondo noi - durante l'implementazione che partirà dalla COP22 di Marrakech, dovranno essere quanto più possibile rimosse. Sto parlando - ad esempio - del fatto che l'obiettivo della riduzione delle emissioni di gas a effetto serra che i vari Stati aderenti all'Accordo devono perseguire è rapportato al prodotto interno lordo di ciascuno Stato. Secondo noi, questo parametro presenta delle criticità, perché non tiene conto - ad esempio - delle tecnologie che ogni Paese adotta per la produzione di energia: c'è chi la produce ricorrendo esclusivamente alle fonti fossili (in particolare, il carbone); ci sono poi altri Paesi, come il nostro, che ricorrono invece all'utilizzo di fonti rinnovabili tanto che, nella graduatoria legata all'utilizzo di tali fonti, il nostro Paese si trova in buona posizione. Questo fatto - a nostro avviso - rischia di gravare eccessivamente sulle nostre imprese, che sono chiamate a impegnarsi in investimenti consistenti per raggiungere gli obiettivi di riduzione dei gas a effetto serra. Si tratta delle imprese grandi, ma - lo ricordo - anche di quelle medio piccole del nostro Paese, che da qui in avanti devono essere sostenute dal Governo, con strumenti amministrativi e finanziari adeguati. Se così non fosse, la nostra grande, ma soprattutto piccola e media impresa avrebbe sempre più difficoltà a competere, soprattutto con le imprese dei Paesi in via di sviluppo, che puntano sulla competitività dei prezzi dei prodotti immessi sul mercato, a discapito della tutela ambientale. La COP21 e la COP22 di Marrakech intendono contrastare gli scenari catastrofici, ma non esiste solo il problema dei mutamenti climatici. Approfitto della presenza del ministro Galletti, per ricordare (a nome del Gruppo della Lega Nord) che il Governo italiano, posto che dovrà ovviamente monitorare e operare fattivamente per il perseguimento degli obiettivi della COP21, dovrà anche iniziare ad affrontare, subito e seriamente, il problema allarmante (denunciato mentre Renzi lo scorso anno faceva passerella a Parigi) dell'Agenzia europea dell'ambiente (AEA), mettendolo nero su bianco nel proprio rapporto. Secondo tale rapporto, infatti, «l'Italia è il Paese dell'Unione europea che segna il record del numero di morti prematuri rispetto alla normale aspettativa di vita per l'inquinamento dell'aria». Ancora, secondo quanto riportato dall'Agenzia, solo per il 2012 il nostro Paese ha registrato 84.400 decessi di questo tipo, su un totale di 491.000 decessi a livello di Unione europea. Tre sono gli agenti chimici killer sotto accusa, per questo tristissimo primato: le micropolveri sottili, il biossido di azoto e l'ozono. E ricordo e sottolineo che l'area più colpita del Belpaese si conferma quella della Pianura Padana, con in testa le province di Brescia, Monza, Milano, ma anche Torino. Stiamo parlando - guarda caso - delle aree del Paese maggiormente antropizzate, dove incide maggiormente il riscaldamento domestico, a cui si ricorre per le fredde temperature invernali, ma dove c'è anche il maggior congestionamento del traffico automobilistico, anche e soprattutto a causa dell'insufficienza delle infrastrutture stradali. Concludo dicendo che va bene, dunque, la tutela dell'ecosistema e ben venga l'obiettivo che deve essere perseguito dall'Accordo di Parigi. Tuttavia, caro ministro Galletti, cominciamo a occuparci seriamente e in modo maggiore rispetto a quanto è stato fatto fino ad oggi del problema dell'inquinamento dell'aria, che presenta delle criticità pesanti in Pianura Padana, occupandoci anche della tutela della salute umana degli abitanti di quella parte importante del Paese.
2016-10-27	M5S	GirottoGianniPietro	Le emissioni complessive dal settore della produzione di energia e cemento superano i 35 miliardi di tonnellate di CO₂ all'anno. Il motivo per cui le concentrazioni vanno aumentando è anche dovuto al fatto che la capacità di assorbimento della biosfera - foreste e oceani - non arriva alla metà di quello che viene emesso, e, siccome la CO₂ permane mediamente in atmosfera per tempi superiori al secolo, questa va accumulandosi producendo un aumento delle temperature. Peraltro, l'assorbimento di CO₂ da parte degli oceani - il gas viene fissato dalle alghe - sta contribuendo ad acidificare i mari, fenomeno che desta fortissime preoccupazioni tra gli esperti per le inevitabili conseguenze sull'ecosistema marino mondiale.
2016-10-27	M5S	MartelliCarlo	Il duo Schmidheiny e De Cartier ha inventato il comitato per lo sviluppo sostenibile e anche il termine. Il loro intento, però, era di rendere lobbistica questa attività, nascondendo dietro una patina di green qualcosa che green non è. Lo sviluppo sostenibile non esiste. Noi dobbiamo fare pace con il cervello e renderci conto che non va bene come stiamo procedendo, ma in modo radicale. Si dice che questo è un primo passo; ma questo è un primo passo verso il baratro. È come se oggi fosse il 14 aprile 1912 e noi dicessimo: oggi c'è una bella festa e, anche se ho visto l' iceberg, riduco un po' la velocità e va bene così. L' iceberg, però, è ancora lì e noi continuiamo ad andare dritti verso quell' iceberg. Dette queste, che sono un po' le cattive notizie, chiediamoci cosa dovrebbero fare Governo e Parlamento. Essi dovrebbero mettersi in testa che, siccome questa strada è terminata, se ne deve percorrere un'altra. È vero che noi siamo ingabbiati dal Parlamento e dalla WTO, ma questo è irrilevante. Noi non dobbiamo aspettare che siano tutti gli altri Stati a raggiungere un accordo al ribasso per dire che, arrivati a questo punto, noi firmiamo. Uno Stato deve avere anche il coraggio di dire: io voglio fare di più e voglio penalizzare chi non fa la stessa cosa. Se arriva dell'olio di palma perché l'Unione europea ha deciso che vuole attuare una strategia sui biocarburanti, che è una strategia che sta distruggendo l'agricoltura delle altre Nazioni, io dico no. Non voglio il biocarburante europeo e non mi piace come si sta procedendo. Se qualcuno vuole vendere in Italia del biocarburante fatto con olio di palma, in Germania, io impongo una tassazione tale per cui la vendita diventerà improponibile. Devo fare la scelta giusta. Poi la Germania si lamenterà? Che si lamenti pure. Noi siamo pur sempre la settima o l'ottava potenza economica al mondo e nessuno al mondo può permettersi di non commerciare con l'Italia. Noi abbiamo una potenza contrattuale che dobbiamo sfruttare. Non dobbiamo sempre andare al traino. Parliamo dell'Unione europea, che si è riempita la bocca parlando di almeno il 40 per cento di emissioni di CO₂ al 2030. Bene, l'Unione europea, dal 1990 ad oggi ha già fatto il 27 per cento. Questo 43 per cento arriverà spontaneamente, con la dematerializzazione dell'economia. Quindi, la road map dell'Unione europea è una road map del tipo: andiamo avanti così che ci arriviamo spontaneamente. Cosa non negata alla COP19 dalla stessa delegazione tedesca quando ci abbiamo parlato personalmente. Quindi, non sto dicendo cose inventate, ma cose che la delegazione tedesca ha detto in una riunione. Gli Stati Uniti hanno già raggiunto il loro picco e stanno diminuendo rispetto al loro picco, sempre per lo stesso motivo. Perché l'industria, spontaneamente, sta decarbonizzando per maggiore efficienza raggiunta. Quindi, questo accordo non fa altro che assecondare qualcosa che sta già avvenendo. Il caso cinese e quello indiano sono casi a parte, ma anche loro avranno lo stesso tipo di curva. Quello che noi non ci possiamo permettere è che tutti raggiungano il loro picco. Questo è scritto nell'accordo. È scritto che le Nazioni devono affrettarsi a raggiungere il picco. Non c'è scritto che non devono raggiungerlo o che devono averlo messo alle spalle. C'è scritto invece che devono affrettarsi a raggiungerlo e ciò vuol dire che si considera che le emissioni continueranno ad aumentare e sto parlando della sola CO₂. Quindi, che aspetta il nostro Governo a impuntarsi in tutte le sedi internazionali e fare da apripista? Infatti, se decidessimo di mettere in campo strategie tecnologiche e fiscali per fare questo, il circuito virtuoso scatterebbe immediatamente. L'industria è molto più pronta dei politici che ci sono dietro, soltanto che fino a che alla borsa elettrica il costo dell'energia è parametrato sul costo del produttore marginale, quello che fa l'energia con il carbone, non ne usciremo mai. Cosa aspettiamo a fare una mossa innovativa e mettere fuori legge le centrali a carbone? Non è difficile. Il carbone, essendo un prodotto vecchio di 300 milioni di anni, contiene al suo interno qualunque sostanza, comprese sostanze radioattive e metalli pesanti. Basta imporre una limitazione al camino e una centrale a carbone non ha più la possibilità di esercire. Non è difficile. Abbiamo bisogno di 5.000 megawatt a carbone? Non abbiamo bisogno di 5.000 megawatt a carbone, ma semplicemente lasciamo che sia così perché l'ENEL è un pezzo dello Stato e lo Stato non si infligge una malattia autoimmune, non opera contro se stesso. Insomma, non vogliamo prendere questo lupus eritematoso. Ma questa è un'altra considerazione. Quando parliamo di 5.000 megawatt, si può dire che sono pochi, ma stiamo parlando di 10 milioni di tonnellate di carbone, che equivalgono a circa 35 milioni di tonnellate di CO₂. È piccola cosa, ma è comunque un contributo. Tassiamo di più l'energia, prodotta con fonti fossili, che arriva dall'estero, allora: è giusto e sacrosanto che lo si faccia. Creiamo un fondo apposito con quella tassazione per continuare, non dico la decarbonizzazione, ma - vado oltre - l'estrazione. Noi sovvenzioniamo un'agricoltura e una zootecnia che sono i più grandi emettitori di gas a effetto serra del pianeta. Sul pianeta ci sono 1,7 miliardi di mucche, circa 500 chili di carne a mucca, e ogni chilo di carne ci costa 4 chili di petrolio: praticamente le riserve di petrolio dell'Iran, il tutto per avere un parco mucche. Tutto questo si trasformerà in CO₂. Quindi, di cosa stiamo parlando? Però sovvenzioniamo, direttamente e indirettamente, sia la zootecnia che l'agricoltura. Si dice che l'agricoltura, così com'è, non è economicamente sostenibile dinanzi alla concorrenza delle Nazioni estere che producono a costo marginale inferiore. Bene, ma esiste la possibilità di intervenire fiscalmente su questo. Ma finché la sola agricoltura emetterà circa 50 miliardi di metri cubi di metano, non andremo mai da nessuna parte. È chiaro? Per cui, se non interveniamo su questo (che sono le cose più semplici), abbiamo finito. Le emissioni cumulate di CO₂ e di metano del settore zootecnico cubano dal 28 al 51 per cento delle emissioni globali di gas a effetto serra, più di tutte le centrali a carbone, più di tutte le automobili, gli aerei, le navi o qualunque altro veicolo mosso da un motore endotermico: tutti questi veicoli messi insieme fanno meno della semplice zootecnia. Quindi, abbiamo il problema davanti agli occhi e lo ignoriamo. Sarebbe semplicissimo intervenire su questo: basterebbe che il Governo togliesse i sussidi. La carne, il latte e i derivati dovrebbero costare, come tutte le cose, il giusto; non un prezzo volutamente calmierato, perché questa si chiama distorsione del mercato. E se ancora il WTO non se ne è accorto, se ancora l'Unione europea non si è accorta che questi sono meccanismi distorsivi, bisogna che qualcuno li avverta. Vi sembra ragionevole che la carne abbia un costo comparabile a quello delle verdure? O a quello dei cereali? A me sembra che ci sia una leggera distorsione. Ma di quanti soldi stiamo parlando? La politica agricola comunitaria, come si continua a chiamare, è il capitolo di spesa più ricco dell'intera Unione europea: tutti i soldi veicolati per sostenere un settore che da solo non sta in piedi. Attenzione, non so se ho abbastanza tempo, ma vorrei sottolineare un ultimo aspetto, visto che ho già posto abbastanza argomenti sul tavolo: vi è un esempio nel nostro sistema solare di che cosa voglia dire un effetto serra incontrollato, cioè quando la macchina termica di un pianeta si inceppa e non si riesce più a tenerla sotto controllo. Sto parlando del pianeta Venere: questo pianeta ha trovato il suo equilibrio a circa 320 gradi, perché il calore intrappolato continua a restare intrappolato. Noi non dobbiamo e non possiamo permetterci di aspettare che il pianeta trovi un suo equilibrio, ma molto semplicemente perché una situazione può diventare irreversibile. Una volta che fosse andata in crisi la calotta artica o che fosse andato in crisi l'Antartide occidentale, quanto dovremmo aspettare perché il pianeta possa riprendersi? Dovremmo aspettare, come minimo, l'inizio di un nuovo periodo glaciale. Finché non si hanno le condizioni per ricreare quella struttura, anche se si decarbonizza e si torna a livello di 280 parti per milione (che sono quelle stabili dell'era preindustriale), non si riformano più la calotta artica e l'Antartide occidentale. Sono meccanismi che vanno avanti da soli per principi di feedback che si continua ad autoalimentare. Quindi, va bene, abbiamo sottoscritto l'Accordo e lo implementiamo, ma per me questo è l'inizio della fine e dobbiamo esserne consapevoli.
2016-10-27	M5S	NugnesPaola	L'Accordo, appunto - come tutti noi sappiamo - fissa un obiettivo a lungo termine in materia di riscaldamento globale volto a limitare l'aumento delle temperature al di sotto dei 2 gradi, perché tale limite è stato dichiarato insufficiente. È necessario, quindi, limitare tale aumento a non più di un grado e mezzo in più rispetto ai livelli preindustriali. Questo, chiaramente, è un impegno gravosissimo. Eppure, noi riusciamo a dirci soddisfatti se nel 2014 e 2015, per la prima volta da molti anni, la crescita delle emissioni a livello mondiale - badiamo bene: a livello mondiale - si è fermata anche in presenza di una crescita a livello globale. Questo, però, è un dato che viene registrato soltanto osservando i dati positivi dei Paesi in via di sviluppo, e cioè quanto sta avvenendo in Cina di positivo. Sembra che questo stop - quindi non una decrescita - possa anche dirsi strutturale e ciò è visto di buon grado, come un dato positivo. Il dato impressionante, invece, è quello relativo alla curva di crescita che, dagli anni Novanta, è stata esponenziale e non si è mai arrestata, tranne negli anni 2008 e 2009 che sono stati i più cupi per l'economia, per poi riprendere con recupero. È questa la situazione in cui ci troviamo. Siamo passati dal 1990 ad oggi da 38 gigatonnellate di CO₂ equivalente a 54 gigatonnellate di CO₂ equivalente. Questo è il trend, questo è il nostro cammino. A livello mondiale è vero che nel 2015 si è arrivati a un livello di investimenti mai raggiunto prima sulle FER (fonti di energia rinnovabile). Abbiamo raggiunto a livello mondiale 286 miliardi di dollari di investimento, ma è stato solo grazie ai Paesi in via di sviluppo che hanno superato di gran lunga i cosiddetti Paesi industrializzati. Si torna, con questi dati, ai livelli poco più alti del 2011. Bisogna, però, analizzare i dati, e vedere che dal 2011 i Paesi in via di sviluppo hanno registrato un investimento costante e, quindi, una curva di crescita negli investimenti, mentre i Paesi occidentali globalizzati hanno registrato un dato veramente allarmante di un decremento crescente negli investimenti, che nel 2015 ci riporta ai livelli del 2008. Questo siamo noi. Nel 2013 l'Europa ha perso definitivamente la leadership mondiale di investimenti nelle tecnologie green che aveva nel 2011. Abbiamo un calo d'investimenti nelle rinnovabili del 15 per cento, contro un più 23 per cento della Cina e degli Stati Uniti e un più 38 per cento dell'India. L'Unione non è attualmente sulla strada per poter conseguire il target del pacchetto 2030. Inoltre, i target in rinnovabili e di efficienza del pacchetto 2030 non sono sufficienti a conseguire il target di meno 40 per cento di gas serra che si è data Parigi. Questa fonte proviene dalla Fondazione di sviluppo sostenibile. E quel meno 40 non è valutato neanche sufficiente perché, per raggiungere gli obiettivi di Parigi, ossia contenere il surriscaldamento a un grado e mezzo, sembra si debbano ridurre le emissioni del 50-55 per cento. E noi non siamo neanche tendenzialmente verso il meno 40. Si registra, invece, un incremento di CO₂ in controtendenza con gli altri anni. E le proiezioni al 2020 e al 2030 prevedono ulteriori preoccupanti incrementi. Noi tenderemo, cioè, verso il 2020 e il 2030 ad aumentare le emissioni di CO₂ e non a diminuirle. Questo è il trend. Il target europeo sulle emissioni di gas serra al 2030 non è compatibile con il nuovo obiettivo di «verso 1,5 gradi», secondo la stessa fonte citata prima. Nella risoluzione del 6 ottobre scorso (questa è un'altra fonte: il Parlamento europeo) si invitano gli Stati membri a rivedere al rialzo i propri impegni di decarbonizzazione, per rispondere alla sfida di Parigi. È anche il Parlamento europeo, quindi, che riconosce che non stiamo andando nella giusta direzione. La nuova road map, secondo la Fondazione, dovrebbe prevedere per l'Europa nel 2030 una riduzione del 50-55 per cento di emissioni rispetto al 1990, contro il 40 per cento che ci eravamo prefissato. Quindi, dobbiamo assolutamente accelerare le azioni. In Italia, è necessario attivare reali politiche di decarbonizzazione, perché il nostro Paese è in controtendenza anche con l'Europa, che è a sua volta in controtendenza. Infatti, nel 2015 abbiamo registrato il più alto livello di emissioni di CO₂. Questo dato, che ci è stato presentato in Commissione, nel corso di audizioni con degli studi, è dovuto anche alle scellerate scelte legislative che hanno causato grande danno alle fonti energetiche rinnovabili e grande favore al vecchio fossile. Abbiamo registrato un aumento di emissioni di gas serra nel nostro Paese, signor Ministro, del 2,5 per cento. Questo è il risultato delle azioni: le parole restano parole e i risultati delle azioni si calcolano. Ci sono delle tabelle, ci sono delle statistiche, ci sono degli studi che ci parlano e con chiarezza ci mostrano il risultato delle nostre azioni. Tra il 2005 e il 2012 l'Italia ha raddoppiato il contributo di FER al consumo di energia, portandolo dall'8 per cento al 16 per cento e andando così meglio della media europea di Spagna, Francia e anche Germania. Poi però le rinnovabili hanno avuto cali precipitosi (e ve lo avevamo detto, quando ci siamo trovati a trattare il decreto destinazione Italia, che ciò sarebbe successo). Si è passati da una produzione aggiuntiva delle rinnovabili di 1.000 ktep degli anni 2011-2012 a soli 122 ktep aggiuntivi del 2015. Il rapporto dei numeri parla chiaro: non sono chiacchiere, non è sofismo e non è retorica. I numeri ci dicono dove stiamo andando. Occorre una nuova strategia energetica nazionale (SEN), se mai quella attuale può legittimamente chiamarsi così; occorre una nuova SEN 2030, con target capaci di avvicinarci all'impegno di Parigi: ridurre le emissioni, ridurre i consumi finali e aumentare il consumo finale lordo di rinnovabili elettriche. Secondo l'IPCC, il carbon budget residuo al 2100, nello scenario a 2 gradi, è pari a non più di 1.100 Gt; a oggi sono state emesse oltre 2.000 Gt. Secondo l'IEA (International energy agency), per rispettare il carbon budget a 2 gradi, un terzo delle riserve di petrolio, metà delle riserve di gas e l'80 per cento delle riserve di carbone dovrebbero rimanere interrate. Ma il carbon budget, rivisto nello scenario a 1,5 gradi, è circa la metà di quello a 2 gradi, e quindi, da calcoli, dovrebbe restare sotto terra, signor Ministro, il 66 per cento del petrolio, il 75 per cento di gas e il 90 per cento di carbone. Questi sono i fatti. Ci appare quindi opportuna questa ratifica, anche se tardiva, ma ci sembra già urgente un progetto di revisione dei target europei e nazionali delle emissioni di gas a effetto serra. Noi dobbiamo davvero (e doverosamente) puntare a questi obiettivi non più differibili. Quindi mi auguro che l'appuntamento di Marrakech sia un'occasione fattiva, anche se dalle note del Parlamento europeo sembra emergere che queste cose altrove siano più chiare che qui da noi.
2016-10-27	M5S	PetrocelliVitoRosario	Questi sono i nuovi schiavi di un modello economico che non sta facendo i conti con l'immediato futuro, un futuro nel quale la semplificazione della tecnologia occorrente per fare economia e produrre energia inevitabilmente renderà sempre più universali, diffusi, partecipati e sostenibili i modelli decisionali e le scelte conseguenti.
2016-10-27	M5S	PetrocelliVitoRosario	Signor Presidente, colleghi, signor Ministro, voteremo favorevolmente alla ratifica di questo Accordo. Come già detto dai miei colleghi, lo faremo con alcuni «ma» e con alcune grandi perplessità. Se è vero che la lotta ai cambiamenti climatici costituisce uno degli obiettivi dell'Agenda 2030 per lo sviluppo sostenibile, entrata in vigore il primo gennaio del 2016, mi chiedo: chi stabilisce questi obiettivi? Chi è che stabilisce le tempistiche? E con quale partecipazione nei processi decisionali? Ebbene, credo che nel XXI secolo sia autentico e realistico programmare gli obiettivi e il percorso dello sviluppo sostenibile - se così lo vogliamo continuare a chiamare per comodità - solo attraverso processi decisionali partecipati e attuati con forme di democrazia diretta. La democrazia delegata su questi temi - e anche su altri, a dire il vero - ha fatto il suo tempo. Mi chiedo: quale credete voi sia stato il primo grande processo di sviluppo sostenibile nella storia dell'umanità? Credo di poter dire che sia stata la scoperta del fuoco. La scoperta del fuoco e la capacità di poterlo replicare autonomamente hanno rappresentato il primo vero rapporto tra uomo ed energia. La gestione sostenibile di quella forma di energia primitiva ci ha evitato una prospettiva sociale poco gradevole e naturalmente non parlo solo dei cibi crudi che ancora oggi ci troveremmo a mangiare senza la scoperta del fuoco. In più, il dominio dei nostri antenati sul fuoco, la produzione diretta e, soprattutto, la distribuzione partecipata e liberalizzata di quella energia dei primordi hanno prodotto la partenza, lo start della crescita collettiva. E allora, chi gestisce l'energia ha un grande potere, perché l'energia è il motore principale di ogni forma di sviluppo economico e sociale. Se questo potere però non lo tengo per me, ma lo ridistribuisco equamente nella società nella quale vivo, ecco che ho creato nei fatti le condizioni per uno sviluppo economico sostenibile. Se poi questa stessa energia è prodotta con elementi naturali - un fulmine che incendia un albero, due acciarini che si sfregano, il sole che illumina un pannello fotovoltaico, il vento che muove un'elica - lo sviluppo diventa doppiamente sostenibile. In primo luogo, perché riduciamo lo sfruttamento di fonti energetiche con alto impatto sull'ambiente; in secondo luogo, perché consentiamo l'autoproduzione e distribuzione di energia da fonti rinnovabili e naturali da parte di singoli cittadini, famiglie e aziende. Provate ad immaginare per un attimo cosa sarebbe successo se l'accensione del fuoco in epoca primordiale non fosse stata frutto di un processo naturale e di semplice accesso, ma di una tecnologia complessa in mano ad un piccolo gruppo cavernicolo di potere, così come è oggi lo sfruttamento delle fonti fossili in mano a poche, grandi multinazionali. Ebbene, credo che avremmo avuto una società primordiale che, anziché crescere in maniera sostenibile e diffusamente sul pianeta, avrebbe anticipato di migliaia di anni la nascita della società capitalistica. Una società nella quale un gruppo di potere, gestore verticistico dell'energia necessaria a muovere il mondo, condiziona i Governi e le economie del mondo stesso.
2016-10-27	M5S	PetrocelliVitoRosario	Signor Presidente, io credo fermamente che nel terzo millennio le scelte per un adeguato e autentico sviluppo sostenibile del pianeta e dei popoli che lo abitano non possano più essere imposte dall'alto o da forme di democrazia delegata. Sono convinto che lo sviluppo sostenibile possa essere guidato efficacemente soltanto da forme di democrazia diretta. Mi rendo conto che non è facile trovare formule che spostino il governo dei Paesi da una democrazia delegata a una democrazia diretta. Non vedo però altra strada: lo sviluppo sostenibile del pianeta ha bisogno di autoproduzione e distribuzione dell'energia e di decisioni derivanti da forme di democrazia diretta.
2016-10-27	PD	FedeliValeria	Il destino comune che ci attende porta con sé la responsabilità di agire per tutelare il pianeta, cioè la nostra vita. Una responsabilità che è emersa chiara dalle parole dei leader riuniti a Parigi lo scorso anno per COP21, dove ho avuto l'onore di essere capo delegazione per il Parlamento italiano. Nell'aprire la Conferenza di Parigi, che ha portato a sottoscrivere l'accordo che oggi siamo chiamati a ratificare in via definitiva, il segretario generale Ban Ki-Moon ha ricordato che è l'ultima possibilità per salvare il clima, un'occasione unica che potrebbe non tornare. E il presidente Obama ha aggiunto che siamo la prima generazione a subire l'impatto dei cambiamenti climatici e l'ultima a poter fare qualcosa. Questa consapevolezza e questa responsabilità - questa presa d'atto, per restare alle parole di Sachs - sono finalmente largamente diffuse, tanto da aver coinvolto a Parigi 193 Paesi, responsabili del 96 per cento delle emissioni. L'Italia è arrivata a Parigi tra i pochi Paesi ad aver rispettato gli impegni di Kyoto: dal 1990 abbiamo ridotto le nostre emissioni del 23 per cento e produciamo da fonti rinnovabili un terzo dell'energia consumata. Importante è stato inoltre il contributo della Presidenza italiana dell'UE alla costruzione dell'avanzata posizione europea, come importante è stato il nostro ruolo nello sciogliere i punti di conflitto nella trattativa fatta a Parigi, per cui ringraziamo il Ministro ancora oggi. Con la ratifica dell'accordo confermiamo il nostro impegno a lavorare per tenere l'innalzamento della temperatura sotto i due gradi, possibilmente fermandoci a 1,5 gradi. La ratifica, inoltre, ci permette di continuare a partecipare con protagonismo ai prossimi appuntamenti, a partire da COP22 che inizierà a Marrakech, come diceva il relatore, dal 7 novembre. Un protagonismo che deve essere nostro, certamente, ma ancor di più europeo. Veniva detto giustamente che l'Unione europea ha ratificato il 4 ottobre l'accordo di Parigi, ma già a marzo 2015 aveva condiviso un impegno a ridurre le emissioni di gas a effetto serra del 40 per cento rispetto al 1990. Dopo l'approvazione dell'Accordo da parte dell'Europa abbiamo anche raggiunto quel traguardo del 55 per cento dei Paesi firmatari che hanno ratificato che serviva per renderlo effettivo. Insomma, dal prossimo 5 novembre avremo in vigore un accordo storico, capace di unire tanti Paesi - dalle grandi potenze, a Stati piccolissimi - intorno a obiettivi vincolanti per tutti, ma - giustamente - con modalità di realizzazione degli impegni calati sulle caratteristiche di ciascun contesto nazionale e con un sistema condiviso di governance internazionale. Approvando il disegno di legge oggi in discussione e completando la ratifica dopo il voto della Camera dei deputati, diamo seguito anche noi agli impegni presi, stanziando le risorse necessarie per i progetti pilota, per informare ed educare e per contribuire al Green climate fund (il Fondo verde per il clima), per il quale lo stanziamento è di 50 milioni l'anno per il triennio 2016-2018. La ratifica - bisogna sempre sottolineare ciò - rende vincolanti gli obiettivi e gli impegni dell'Accordo di Parigi. Votando in tal senso, dimostriamo di saperci assumere una responsabilità verso il futuro e le prossime generazioni. D'altra parte, un accordo che fosse stato calato dall'alto e avesse imposto a ciascun Paese le cose da fare avrebbe rischiato di essere un atto nobile, ma poco aderente alle necessità e alle scelte politiche di ciascun Governo. Lasciare a ciascun firmatario l'onere di autoimporsi vincoli stringenti è invece una scelta che mi pare ci aiuti a far crescere davvero la consapevolezza delle istituzioni e delle società e far essere l'Accordo davvero una scelta di ogni Paese. Le questioni climatiche - è bene che anche su questo si arrivi a una larga consapevolezza - rischiano non solo di danneggiare l'ambiente, ma anche di acuire disuguaglianze e produrre cambiamenti il cui impatto si annuncia davvero travolgente. Negli ultimi duecento anni (l'era definita Antropocene, nella quale per la prima volta l'uomo ha un impatto determinante sulla natura) l'impronta umana sulla terra è cresciuta enormemente, con la popolazione sestuplicata, passata da 1 a 6,6 miliardi, e con l'attività economica cresciuta di otto volte soltanto dal 1950 a oggi. Si è trattato di una grande transizione demografica e industriale, sostenuta principalmente dall'utilizzo di fonti di energia fossili, con un livello di inquinamento che ha alterato in maniera sostanziale gli equilibri del pianeta. Gli scenari per il 2100, senza interventi urgenti, decisi e concreti sono inquietanti: un aumento compreso tra i tre e i sei gradi delle temperature medie, l'innalzamento di due metri del livello del mare, 200 milioni di possibili rifugiati climatici e un aumento del 50 per cento del fabbisogno energetico mondiale. La questione riguarda davvero tutti - i Paesi sviluppati, così come quelli in via di sviluppo - ed è evidente come le questioni ambientali siano strettamente connesse a quelle sociali ed economiche. Non possiamo più considerare l'ambiente in cui viviamo come qualcosa di particolare ed estraneo a noi, ma dobbiamo sempre più integrarlo in tutte le politiche: si tratta dello spazio in cui viviamo e nulla può prescindere da questo. La lotta ai cambiamenti climatici riguarda, dunque, anche la lotta alle ingiustizie, alla diseguaglianza e alla povertà, così come le sfide di politica economica e industriale, per aprire una stagione di crescita che rilanci gli obiettivi di uno sviluppo sostenibile, così come è stato fatto all'ONU nel settembre 2015, incoraggiando anche le imprese e sostenendole a puntare su fonti energetiche sostenibili, innovazione, nuove tecnologie, creatività e ricerca. Questi sono tutti fattori presenti nel DNA dell'Italia, che dobbiamo saper riscoprire, valorizzare e modernizzare, ma - soprattutto - sostenere e incentivare. In questo senso, dobbiamo anche superare la storica contrapposizione tra obblighi ambientali e diritto allo sviluppo, trovando nuove forme di collaborazione tra Paesi e nel Paese, anche con quel meccanismo di differenziazione di oneri e obblighi e di scambio di conoscenze previsto dallo stesso Accordo di Parigi. Come sostiene l'ONU con l'Agenda 2030, lo sviluppo sostenibile riguarda tutti i Paesi e impegna tutti i Governi. L'obiettivo n. 13 dei 17 approvati nel settembre 2015 riguarda proprio il cambiamento climatico e la sfida a limitare l'aumento della temperatura e del suo impatto. Questo non è però un tema a sé, bensì integrato con le sfide preliminari contro la fame e la povertà, per ottenere l'uguaglianza di genere, l'istruzione di qualità, l'uso di energie pulite, la salute, l'innovazione e il lavoro. Lo sviluppo sostenibile, inteso in questo nuovo modo, è la cornice dentro il quale collocare ogni nostra scelta e ogni nostro agire per il futuro. È fondamentale che non sia soltanto - diciamo così - un espediente retorico. Ecco perché il provvedimento che oggi siamo chiamati a votare è davvero così importante. Non possiamo però nasconderci: quello di oggi, colleghi, è soltanto un primo passo e anche dopo la ratifica definitiva dell'Accordo in esame dovremo continuare costantemente, seriamente e concretamente il nostro impegno. Serve guidare il mondo davvero verso una nuova fase. Serve che la politica si dimostri capace di leggere, interpretare e governare i cambiamenti, che ormai caratterizzano stabilmente la nostra società e i processi di trasformazione ambientale, demografica e industriale, che sono in atto e che non si fermeranno. Lo ripeto: lo dobbiamo almeno alle prossime generazioni, se non anche a noi stessi, che oggi siamo in vita. Serve una rivoluzione green, articolata in ogni settore, per cambiare in profondità gli stili di vita, rendere consapevoli le cittadine e i cittadini di quanto importante sia questa sfida e attivare tutte le istituzioni, ciascuna per le proprie specifiche responsabilità. Infine, questa scelta deve diventare politica mainstream del legislatore, guidando ogni scelta e ogni politica, come elementi di un complessivo e sostenibile impegno con il futuro di tutti. Per le donne e gli uomini il possibile precede il reale ed è questa capacità che oggi dobbiamo riscoprire, abbandonando il determinismo e riprendendo in mano il cambiamento, orientandolo al benessere e alla sostenibilità. È una sfida complessa ed epocale, rispetto alla quale, ratificando l'Accordo in esame, dimostriamo di essere pronti. Dal momento del voto in avanti, però, dovremo dimostrare anche di esserne concretamente all'altezza.
2016-10-27	PD	PuppatoLaura	Stamattina abbiamo fatto molto tardi per il dilungarsi di diversi interventi sulla materia e vorrei ripristinare nel giro di pochi minuti un po' di verità rispetto ad alcuni dati forniti, che sono suscettibili di qualche modifica. Per quanto attiene alle rinnovabili, va innanzitutto detto che nel nostro Paese, secondo dati del giugno 2016, la quota di produzione da fonti rinnovabili ha superato quella da fonti fossili. Ciò è quanto riportato dal settimo rapporto di Fondazione Symbola e Unioncamere. Inoltre, vantiamo comunque il record mondiale tra i Paesi industrializzati per la quota di fotovoltaico con l'8 per cento nel mix nazionale. Va detto anche che, quando si afferma che siamo in ritardo rispetto alla ratifica, lo possiamo dire in relazione al fatto che avremmo voluto che la rappresentanza politica mondiale recuperasse le iniziative europee ben prima di quanto ha fatto nell'ambito della ratifica sottoscritta proprio dai due Paesi che inizialmente avevano avuto qualche difficoltà ad accettare una forte riduzione delle emissioni in atmosfera. Anche in conseguenza degli indiscutibili dati dell'Intergovernmental panel on climate change (IPCC), Cina e Stati Uniti d'America hanno dovuto prendere atto che era urgentissimo procedere. Pertanto, rispetto a questa necessità di partire insieme con le politiche di efficientamento e di riduzione delle emissioni in atmosfera possiamo tranquillamente dire che siamo stati in ritardo come Paesi europei soprattutto rispetto al resto del mondo. Per correttezza dobbiamo anche dire che siamo in anticipo rispetto al termine che si era data la COP21, avendo siglato il 22 aprile di questo anno presso l'ONU l'Accordo internazionale tra 170 Paesi. Sei mesi dopo, esattamente il 5 ottobre di questo anno, abbiamo sostanzialmente già ratificato l'Accordo: una quantità di Paesi superiore al 50 per cento (86 su 170) e una quantità di emissioni superiore al 55 per cento - oggi siamo ben oltre il 62 per cento - ha già ratificato questo accordo e messo in moto quella macchina che dovrà vederci a Marrakech, tra pochi giorni, stendere definitivamente i piano di azione per i prossimi anni. L'Europa è stata - voglio dirlo - un esempio positivo, un elemento di sfida sul tema delle emissioni in atmosfera. Ciò ha permesso agli Stati Uniti d'America, con Obama, di partire, già dal 2009 con la COP15 di Copenaghen, accelerando sull'importanza di condividere questa nuova linea strategica funzionale alla salvaguardia del pianeta, ma anche alla qualità del benessere dei cittadini che in questo pianeta abitano, nella riduzione delle emissioni in atmosfera. L'Europa, infatti, ha dimostrato che si può scendere del 19 per cento nelle emissioni dal 1990 a oggi, e che si è incrementato del 46 per cento il prodotto interno lordo. Ancora una volta - lasciatemelo dire - l'Italia è un esempio. Siamo il primo Paese europeo - non il secondo né il terzo - per riduzione delle emissioni in atmosfera dal punto di vista industriale. La nostra quota non è -19 ma -28,2 per cento rispetto al 1990 sulle emissioni industriali. C'è un dato che credo debba essere consegnato perché di particolare rilievo: abbiamo 14,3 tonnellate di petrolio equivalente per ogni milione di euro prodotto; siamo, dunque, ben al di sotto di Spagna, Germania e Francia, con 312 tonnellate per milioni di euro prodotto. Siamo sotto qualunque altro Paese europeo, escluso il Regno Unito, la cui produzione non è però manifatturiera, per cui abbiamo una riduzione di quasi 200 tonnellate rispetto alla Germania. Abbiamo, quindi, obiettivamente una quantità di investimento in tecnologie pulite abbondantemente superiore a tutti gli altri Paesi europei. Concludo con le 107 tonnellate di anidride carbonica, la famigerata CO₂ equivalente per milione di euro prodotto. Anche in questo caso siamo primi in Europa con 50 tonnellate in meno della Germania, escludendo la Francia che, com'è noto, con il nucleare parte da un vantaggio competitivo limitato alle emissioni in atmosfera. Dico un'altra cosa. Siamo stati un esempio positivo ma non ce ne vantiamo; lo diciamo perché abbiamo ascoltato una serie di pessimismi che superano abbondantemente i pessimismi della ragione. PRESIDENTE. Deve concludere, senatrice. PUPPATO (PD). Il 15 ottobre a Kigali, in Ruanda, 197 Paesi - lo dobbiamo dire, signor Presidente - hanno trovato un'intesa straordinaria, definita da Kerry, segretario di Stato americano, da Arias Cañete, commissario europeo per l'azione per il clima, e da Solheim, direttore esecutivo dell'UNEP, l'agenzia dell'ambiente dell'ONU, la più grande convenzione per la riduzione di temperatura mai raggiunta a seguito dell'uso degli idrofluorocarburi per il funzionamento di frigoriferi e impianti di condizionamento. Solo questo prevedrà una riduzione, dal 2017 in avanti, di mezzo punto nell'effetto climatico dal punto di vista dei gas serra. PRESIDENTE. Concluda, senatrice, stiamo riscaldando il pianeta. PUPPATO (PD). Siamo un Paese traino, ma, al contempo, come è scritto benissimo in questo disegno di legge di ratifica, come tutti i Paesi traino, dobbiamo essere un esempio positivo per forzare la mano, per spingere l'acceleratore, per fare in modo che il pacchetto clima-energia come il pacchetto sull'economia circolare raggiungano i loro scopi in tempi rapidi, producendo gli effetti auspicati da tutti noi. Rivolgo un ringraziamento particolare a chi, in questi anni, ha voluto che l'Italia rappresentasse il meglio per quanto riguarda il tema delle energie rinnovabili e della riduzione delle emissioni in atmosfera.
2016-11-03	LN	ArrigoniPaolo	La Lega Nord ha sempre ritenuto importante, per la stessa conservazione della specie umana, il contrasto della tendenza alla perdita della biodiversità attraverso la tutela delle aree protette e degli ecosistemi. Studi scientifici dimostrano come la stabilità degli ecosistemi incida anche sulla salute umana. Il nostro Paese detiene il primato europeo della biodiversità; ha una dotazione importante di habitat, molti di questi dichiarati prioritari a livello comunitario. Tra parchi nazionali e regionali e aree marine protette risulta protetto circa il 12,5 per cento del territorio nazionale, una percentuale che, sommata alle aree protette a livello europeo, ossia ai siti di interesse comunitario (SIC) e alle zone di protezione speciale, arriva persino al 21,8 per cento. Queste percentuali sono in continuo aumento. Si tratta di una ricchezza che occorre valorizzare adeguatamente quale risorsa vera e propria del nostro territorio e da non trattare come un mero vincolo territoriale. Secondo il nostro Gruppo, le Regioni e gli enti locali, ossia le istituzioni più vicine alle necessità del territorio e dei cittadini, devono essere i soggetti responsabili della governance delle aree protette e della co-pianificazione paesaggistica. Il permanere delle aree protette nazionali risponde ormai a esigenze di mero finanziamento delle spese correnti degli enti parco e, vista l'esiguità delle risorse disponibili, interessa solo quelli meno virtuosi che non sono in grado di sviluppare finanziamenti mediante idonee pratiche di autofinanziamento, di sviluppo del turismo sostenibile e di promozione dei prodotti tipici. Una delle riforme importanti proposte dal disegno di legge è la semplificazione per l'istituzione delle aree marine protette prevedendo l'estensione dei parchi nazionali terrestri anche nelle aree protette marine contigue. Purtroppo, però, non si prevede la possibilità di istituire aree marine protette e riserve marine anche da parte delle Regioni al fine di evitare, per i tratti di mare contigui alle aree protette regionali, una doppia gestione con oneri a gravare sulle finanze pubbliche. Riteniamo tale carenza molto grave, dal momento che il sistema delle aree marine protette è in sofferenza a causa delle ridotte disponibilità finanziarie per la gestione ordinaria e per gli investimenti. Anzi, l'istituzione di riserve marine in corrispondenza di tratti di costa dove sono già presenti enti gestori di aree protette regionali dovrebbe essere prioritaria nell'ambito della riforma. Un altro concetto non condivisibile è l'individuazione di un territorio contiguo nell'area del parco che, nonostante sia esterno al perimetro del parco, viene sottoposto alla governance dell'ente parco stesso. Non riteniamo opportuno che il regolamento del parco definisca l'esercizio delle attività anche nelle aree ad esso contigue e nelle aree SIC e nelle zone di protezione speciale, che anche parzialmente ricadono nel perimetro del parco, sottraendo con ciò le competenze al Comune e alla Regione. Non ci piace la disposizione del disegno di legge ove prevede che, rispetto alle aree contigue, possono essere previste dal regolamento del parco misure di disciplina della caccia, della pesca e delle attività estrattive per la tutela dell'ambiente. Se si pensa alla grande estensione del territorio protetto nazionale in continuo aumento, si tratta di un'imposizione di divieti assurdi che non rientrano nella giurisdizione dell'ente parco. Un'altra grande novità introdotta con il presente disegno di legge è l'imposizione di addizionali a tutti i canoni concessori alle concessioni idroelettriche, alle attività estrattive, al passaggio di oleodotti e metanodotti, ai beni demaniali, a titolo di contributo alle spese dell'ente parco per il recupero della naturalità. Senz'altro lo scopo è quello di trovare finanziamenti per la gestione dei parchi, vista la penuria delle risorse statali. Peraltro, tale imposizione non riguarda solo le aree interne al perimetro del parco - anche perché alcune attività sono proprio vietate all'interno dei parchi - ma riguarda anche tutte le aree contigue. Sono sottoposti alla nuova tassa anche gli agricoltori titolari di impianti a biomassa nelle aree del parco e nelle aree contigue: si tratta di una tassazione, per noi della Lega Nord, inaccettabile. Non si capisce poi il perché dell'esonero dal contributo per i produttori di energia elettrica da fonti rinnovabili con impianti già in esercizio nei parchi. Parliamo dell'eolico e del fotovoltaico, impianti veramente impattanti, comunque più degli oleodotti e metanodotti.
2016-11-03	M5S	FattoriElena	Ministro Martina, credo che lei abbia sbagliato domanda, oppure ha sbagliato risposta, perché io le avevo chiesto un'altra cosa: l'agricoltura di precisione riguarda la domanda successiva. Le ho chiesto, signor Ministro, come mai, all'interno del progetto CREA, ci siano tanti progetti di studio sulle centrali a biogas che sono alimentate da cereali di bassa qualità; non le ho chiesto se le piaceva il programma che ha presentato, perché immagino che le piaccia. Infatti, se lei dà incentivi alle centrali a biogas e mette soldi per studiare il compostaggio anaerobico per produrre energia, è chiaro che va verso la produzione di cereali di bassa qualità. Mi aspettavo che lei mi rispondesse in maniera diversa. Evidentemente non ha la risposta, ma se si vuole potenziare il made in Italy e il grano di qualità sicuramente non si danno incentivi alle centrali a biogas che utilizzano perlopiù mais di ultima categoria, se non OGM, o comunque piante che non c'entrano niente con il settore cerealicolo di qualità. A me piacerebbe, ogni volta che viene in Aula, che studiasse la risposta alle domande e non faccia uno show su quello che produce. Va bene la ricerca, va bene l'agricoltura di precisione, ma non era questa la domanda. La domanda era: come avete potuto incentivare le centrali a biogas che utilizzano cereali di bassa qualità anziché potenziare il made in Italy di qualità. Per favore ci conceda la risposta alle domande.
2016-11-03	M5S	FattoriElena	Signor Ministro, di fronte alla crisi del cereale di qualità in Italia, da poco abbiamo discusso in Commissione il documento legato al riordino del Consiglio per la ricerca in agricoltura e l'analisi dell'economia agraria (CREA). Il centro è di ricerca ma all'interno del piano triennale si evincono molte linee guida di carattere politico-amministrativo. In particolare, emerge dalla lettura del documento e dalla qualità degli atti di emanazione dell'Esecutivo, come per i diversi settori ci siano interventi di carattere estemporaneo e non programmatico, nemmeno di tutela rispetto a elementi legati a eventi imprevisti, come aethina tumida e xylella. Certo si capisce come ci sia una direzione che vada verso il miglioramento della produttività del settore attraverso nuove tecnologie, ma la fotografia che emerge fa il paio con l'ultimo report annuario sull'agricoltura. Mi spiego meglio: dai dati presenti nell'analisi dell'annuario, il settore agricolo risulterebbe in crescita. Andando più nello specifico, però, aumenta il consumo di suolo, il comparto che potremmo definire classico è in sostanziale stagnazione, come ci dicono gli agricoltori, mentre il settore che cresce di più è quello legato all'impiantistica di smaltimento a biomassa e a biogas, che come sappiamo è alimentato da cereali di bassa qualità, mentre i nostri agricoltori sono costretti a svendere i cereali di alta qualità. Il riordino del CREA è pieno di indicazioni in merito. Ministro Martina, le vorremmo chiedere se non sarebbe meglio rilanciare il settore cerealicolo classico di qualità e devolvere questo tipo di attività al settore volto alla produzione di energia.
2016-11-08	PD	PuppatoLaura	Questi hanno reso evidente un quadro decisamente multiforme per questa Regione italiana, talvolta di rilievo assolutamente positivo, ma spesso evidenziando lacune, che abbiamo ritenuto doveroso esporre doviziosamente in questo ampio excursus contenuto nella corposa relazione, cui ha contribuito il magistrato Francesco Castellano con il suo staff di consulenti l'ingegnere Cozzupoli e il dottor Galeazzi. Va detto subito che leggendo le prime sette pagine si respira aria buona, per così dire. Siamo la prima Regione d'Italia per quanto attiene la raccolta differenziata, con il 64,6 per cento di fronte a una media delle Regioni del Nord del 54 per cento e una media nazionale del 42 per cento. Abbiamo anche ulteriori elementi di valutazione positiva: una quantità di rifiuto ad abitante tra le più basse dell'intero panorama nazionale e valori pro capite quasi doppi rispetto alla media nazionale, relativamente alla raccolta organica. Da questo punto di vista, quindi, va dato decisamente un valore positivo, ma va anche precisato che non vi è particolare merito dell'istituzione regionale ma, relativamente alla realtà da cui provengo, e che conosco molto bene per aver fatto il sindaco per due mandati in quella Regione, un particolare contributo offerto dalla realtà dei consorzi Treviso 2 e 3, di Contarina, che oggi è best practice in Europa relativamente al riciclo dei rifiuti urbani. Va detto che certamente il contagio positivo che quell'area geografica è riuscita a mettere in campo, rispetto all'area quasi intera del Veneto (ci sono infatti ancora delle sacche di resistenza), ha fatto in modo che alcuni sindaci, particolarmente evoluti e responsabili, abbiano prodotto un sistema di raccolta e di smaltimento dei rifiuti che è diventato riferimento europeo, una best practice europea. Questo però non ha nulla a che vedere, come vedremo in corso di trattazione, con il modo in cui è stato gestito normalmente il rifiuto, soprattutto per quanto riguarda i rifiuti speciali e industriali e i fanghi di depurazione nell'ambito della stessa medesima Regione del Veneto. Altri valori interessanti e positivi sono gli impianti. In Regione Veneto si può sicuramente parlare di sistema impiantistico dedicato alla valorizzazione e al recupero delle frazioni secche riciclabili, con oltre 1.100 impianti di selezione e recupero per 11 milioni di tonnellate di rifiuti trattati. Si tratta, quindi, di piattaforme in cui vengono trattati sia rifiuti raccolti in Veneto, sia rifiuti extra Veneto, soprattutto per la parte speciale, ma anche per la parte urbana. In particolare, vanno rilevate le situazioni relative al trattamento del vetro, che sono tra le migliori d'Italia, e quelle di carta e plastica. Passo ora al tema del business dei rifiuti. Evidentemente, un'impiantistica di queste dimensioni può far parlare di una gestione relativa alla materia prima e seconda di un alto livello ma - ahinoi - pone in evidenza ai nostri occhi l'irregolarità, vorrei dire l'illegittimità, nel trattamento dei rifiuti, che abbiamo ampiamente documentato nelle ulteriori (dopo le 7) quasi 450 pagine della relazione. Andando a pagina 19 della relazione, riguardante le «Criticità connesse alla gestione degli impianti di trattamento» nell'ambito della Regione Veneto, possiamo leggere un inciso significativo: «il reato di cui all'articolo 260, nella realtà veneta, si è posto subito in modo particolare poiché (...) per la maggior parte dei casi riguarda aziende di medie dimensioni, che lavorano e trattano regolarmente rifiuti. Nella prassi, spesso si verifica che le indagini sulle contravvenzioni pongono in evidenza che il fenomeno non è episodico, in quanto si è in presenza di situazioni reiterate, sistematiche, tanto che alla fine si può configurare l'ipotesi di traffico illecito di rifiuti, quindi di attività organizzate continuative connotate da finalità di profitto. Di norma, il fenomeno tipico del Veneto è quello di un'impresa, regolarmente autorizzata, la quale, in violazione delle autorizzazioni dell'AIA, normalmente concesse per la gestione di particolari rifiuti non pericolosi, adotta viceversa una serie di comportamenti deviati rispetto alla struttura normativa e alle prescrizioni fissate in sede amministrativa. Accade, cioè, che l'impresa riceva rifiuti anche pericolosi, comunque non compresi nel codice CER per cui è autorizzata e provveda alla loro successiva miscelazione con i rifiuti per cui è autorizzata». Si legge nella relazione che, grazie a pieghe dei controlli non particolarmente efficaci, si opera in maniera difforme da quella prevista, con distorsioni delle regole di mercato. Le pratiche più in uso che producono lo smaltimento illegale di consistenti quantitativi di rifiuti sono quelle del cosiddetto giro bolla, cioè dell'operazione, da effettuarsi evidentemente presso un impianto di stoccaggio, di sostituzione del documento di accompagnamento originario del rifiuto, riportando indicazioni false o di comodo, quindi con un codice CER immutato, al fine di poterne accelerare il recupero o lo smaltimento. Il miscuglio di rifiuti è dunque difficile da contestare e anche da controllare, atteso che le sue caratteristiche sono piuttosto indeterminate e, come si diceva, difficili anche da caratterizzare mediante un'analisi rispetto al singolo rifiuto determinato da un processo produttivo ben preciso. Quindi, il trasporto di miscele di rifiuto, la loro mescolanza con altri rifiuti, oppure diluito nella sua tossicità dall'aggiunta di acqua, è in molti casi difficilmente verificabile. Tutto questo - lo dobbiamo e lo possiamo dire con questa pesante documentazione - si è verificato anche perché in Regione Veneto abbiamo avuto il caso forse più emblematico d'Italia per quanto riguarda una figura apicale, l'ingegnere Fabio Fior. Ci si stupirà, quando parliamo di un argomento di tanta rilevanza, che ci si appigli ad una singola identità. Ebbene, questa storia ha davvero dell'incredibile, perché la quantità di incarichi apicali - leggo per opportunità e per evitare gli errori - che questo ingegner Fior ha avuto a partire dall'anno 2000 cessando solo nel 2014 è davvero incredibile. Nella lunga carriera ai vertici dell'amministrazione regionale divenne dal 2000 al 2014: dirigente apicale della direzione tutela ambiente, contestualmente vice presidente della commissione tecnica regionale per l'ambiente (CTRA), a partire dal 5 luglio 2002 e fino al 23 agosto 2010, vice presidente della commissione di valutazione di impatto ambientale, poi dirigente del settore energia, quindi, dal 1° aprile 2014, dirigente del settore del progetto integrato Fusina per la sezione Venezia, quindi responsabile del patto dei sindaci e ancora sezione energia... si può ben dire che egli svolgesse tutti i ruoli in commedia, con una quantità di incarichi che però ancora non gli erano sufficienti; contestualmente infatti svolgeva un ruolo di consulente aziendale, quindi tutte le aziende che intendevano presentare richieste di autorizzazione dovevano transitare attraverso il suo ruolo dirigenziale. Ma a lui competevano anche le autorizzazioni integrate ambientali e infine poteva eseguire anche l'attività di collaudo dei relativi impianti, visto che sostanzialmente qualche centinaio di autorizzazioni in tal senso gli sono state concesse nel corso di quindici anni da parte della Giunta regionale del Veneto. Ma non contento, grazie ad una legge unica in Italia, la legge n. 3 del 2000, che aveva istituito solo in Veneto la figura del terzo controllore per un piano di controllo... PRESIDENTE. Deve concludere, senatrice Puppato, perché è già oltre di tre minuti rispetto ai dieci minuti che ha a disposizione. PUPPATO, relatrice sul documento XXIII, n. 17. Pensavo di averne di più, signora Presidente, e volevo fare una disamina... PRESIDENTE. Per la presentazione delle relazioni sono previsti solo dieci minuti, quindi la invito a concludere. PUPPATO, relatrice sul documento XXIII, n. 17. Allora ci limiteremo. Dicevo che ha costituito all'uopo una sfilza enorme di società prestanomi, che non sto qui ad elencare, e ha avuto una quantità impressionante di appoggi politici e tecnici. La sua figura ha intersecato il MOSE e il Consorzio Venezia; questa figura, insieme o forse connivente con le aziende che inizialmente hanno gestito la questione relativa alla gestione dei rifiuti nel Veneto, ha certamente portato ad una sorta di palude nell'ambito della gestione dei rifiuti, che ha evidenziato nel corso di questi anni molte lacune. La prima che elenco è il caso dell'autostrada Valdastico Sud che ha fatto scoprire come milioni di tonnellate di quei rifiuti siano finiti all'interno dei sottofondi stradali e rilevati vari. Altro esempio che testimonia la gestione scorretta sul tema fanghi, è il grave caso - chiudo con questo, signora Presidente - di un'azienda di Adria, la Coimpo, che ha trattato fanghi di depurazione nel 2014, ahinoi, salendo all'attenzione nazionale per una nube tossica che si è scatenata ed ha provocato la morte di quattro operai. Infatti questa azienda che era per l'appunto affiliata a questo sistema di opacità e mala gestio, trattava i fanghi in modo improprio e pericoloso e quel giorno, sversando in una vasca interrata una sostanza (l'acido solforico), ha prodotto questo grave incidente mortale. Lì si è scoperto (l'ARPA Veneto lo ha scoperto posteriormente) che questo materiale in uscita era solo un quinto di quello in entrata. PRESIDENTE. Senatrice Puppato, casomai depositi il testo del suo intervento, ma non è possibile continuare, perché dobbiamo svolgere entro stasera le tre presentazioni. PUPPATO, relatrice sul documento XXIII, n. 17. Pensavo di poter avere qualche minuto in più, signora Presidente. PRESIDENTE. Li ha già avuti, senatrice Puppato, è già arrivata a quindici minuti. La invito a depositare il suo intervento. PUPPATO, relatrice sul documento XXIII, n. 17. Chiudo. C'è quindi una situazione critica generalizzata nel trattamento dei rifiuti in Veneto, con insufficiente attività di controllo per la carenza di personale tecnico dell'ARPA Veneto che allo stato appare destinata a rimanere invariata. Altro tema e chiudo davvero, sono l'inquinamento da Pfas nella valle del Chiampo e in un'area di oltre 160 chilometri quadrati pertinenti a tre province, le acque di raffreddamento degli impianti della Miteni SpA. Queste ultime, infatti, hanno sversato per molti anni sostanze perfluoroalchiliche molto persistenti, che non essendo trattenute dall'impianto di depurazione, hanno moltiplicato per mille il valore massimo consentito nelle acque. PRESIDENTE. Ha facoltà di parlare il senatore Arrigoni per illustrare il documento XXIII, n. 19.
2016-11-09	LN	ArrigoniPaolo	Grave infine - e lo voglio qui ancora denunciare - è la pubblicazione su «ilfattoquotidiano.it» dello scorso 21 maggio 2016 di notizie riservate, evidentemente fatte uscire sotto banco dal palazzo, riguardanti la relazione ancora a quel momento non approvata dalla Commissione d'inchiesta. Sfruttando solo alcune parti della relazione, è stato evidente lo scopo di denigrare e diffamare una Regione che ha il primato dell'eccellenza nella raccolta differenziata e nel recupero di materia e di energia da rifiuti, per influenzare negativamente l'opinione pubblica. È stato un pessimo attacco politico per screditare il presidente Zaia e le forze di governo della Regione.
2016-11-09	LN	ArrigoniPaolo	Signor Presidente, colleghi, onorevole Sottosegretario, il Gruppo Lega Nord e Autonomie voterà contro la relazione territoriale sulla Regione Veneto proposta dalla Commissione d'inchiesta. Riteniamo che questa volta la Commissione sia andata oltre i confini dell'obiettività e dell'imparzialità che la dovrebbero caratterizzare, trasformando piuttosto il documento in un attacco politico contro la Regione Veneto e il suo Governo. Si tratta di una relazione impostata male, che pecca di superficialità, che ricorre talvolta anche a toni dispregiativi, che arriva a confondere il lettore in 455 pagine di testo e che prende come esempio la Regione più virtuosa in materia di gestione di rifiuti - e non solo rifiuti solidi urbani - e la presenta come il peggior paradigma del territorio italiano. Eppure, come evidenzia la stessa relazione e come conferma l'ultimo rapporto ISPRA sui rifiuti urbani, la più alta percentuale di raccolta differenziata di rifiuti è conseguita proprio dal Veneto con una percentuale del 67,6 per cento, con capofila la provincia di Treviso che, nel 2014, ha superato l'80 per cento. Si tratta di percentuali che raddoppiano quasi il dato nazionale dell'ultimo rapporto ISPRA, che si attesta al 45,2 per cento, contro dati regionali vergognosi come il 18,6 della Calabria e il 12,5 della Sicilia, Regione quest'ultima oggetto oggi dell'altra relazione al nostro esame. Non dimentichiamoci, inoltre, che la Regione Veneto presenta un PIL tra i più elevati del Paese e registra oltre 60 milioni di presenze turistiche annue che - lo sappiamo benissimo - impattano negativamente sulla raccolta differenziata. Sono 494 gli impianti pubblici di depurazione e 1.500 gli impianti di trattamento che utilizzano i rifiuti per il recupero di energia e di materia. Il paradosso è che la relazione della Commissione d'inchiesta critica questo elevato numero di impianti poiché impedirebbe all'ARPA di effettuare controlli efficaci. Si tratta di forzature lampanti, di una palese esagerazione. La relazione non rende giustizia ad una Regione che, negli anni, ha costituito l'esempio della struttura imprenditoriale nella gestione dei rifiuti verso un'economia circolare che ha anticipato anche le norme comunitarie; un'economia circolare oggetto, questa settimana, anche della fiera Ecomondo di Rimini, in cui molti Presidenti di Regioni e amministratori locali parlano a vanvera, perché lontani anni luce dall'averla minimamente impostata e perseguita sul proprio territorio.
2016-11-09	PD	OrruPamelaGiacomaGiovanna	La costituzione degli ATO di fatto ha privato i Comuni delle proprie competenze generando una gravissima crisi finanziaria, derivante soprattutto dalla gestione poco trasparente e interamente in deficit svolta all'interno degli ATO, i quali - come affermato anche nelle conclusioni della relazione - vengono utilizzati prevalentemente come strumento di consenso da parte della politica locale. La decisione di realizzare i quattro megainceneritori, che fu sospesa a seguito di alcune inchieste giudiziarie, ha provocato un totale disimpegno da parte delle amministrazioni comunali nel continuare la politica di raccolta differenziata, determinando un ulteriore peggioramento del sistema del ciclo dei rifiuti della Regione. Il quadro fin qui delineato è stato approfondito dalla Commissione parlamentare di inchiesta sulle attività illecite connesse al ciclo dei rifiuti nella precedente legislatura, conclusasi con la relazione del 2010. Come confermato anche dall'ANCI Sicilia nel corso dell'audizione del 3 novembre scorso presso la Commissione territorio, ambiente, beni ambientali del Senato, a partire dal 2010 la Regione Siciliana ha modificato la gestione del sistema integrato dei rifiuti, facendo cessare la gestione basata sui 27 ATO costituiti nel 2002 ed effettuando una nuova governance fondata su 10 ATO (uno per ogni Provincia e uno per le isole minori) e sulle società di regolamentazione, ossia le SRR (Società per la regolamentazione del servizio di gestione dei rifiuti). A partire dal 2012, è stata introdotta da parte della Regione una deroga al numero massimo di 10 ATO e, quindi, si è passati dai 10 agli attuali 18 ATO: uno per le Province di Enna, Siracusa, Ragusa e isole minori; due per le Province di Messina, Trapani, Agrigento e Caltanissetta; tre per le Province di Palermo e Catania. A distanza di sei anni dalla riforma del 2010, si è arrivati al paradosso per cui gli ATO, diminuiti in un primo momento, non solo continuano a esistere, ma hanno anche duplicato le funzioni con la distinzione tra liquidatori e commissari di nomina regionale cui sono affidate funzioni di gestione. L'eredità lasciata dalle scelte effettuate a partire dal 2002, oggi, si riscontra nel fatto che molti territori siciliani sono invasi dai rifiuti e l'idea di portare i rifiuti fuori dalla Regione testimonia la totale crisi del sistema. Nell'estate appena trascorsa, poi, si è verificata l'esplosione dell'ennesima emergenza rifiuti, nel corso della quale sono state dettate da parte del governo regionale nuove disposizioni che, di fatto, hanno comportato per molti Comuni il conferimento della frazione indifferenziata dei rifiuti in discariche situate anche a diverse centinaia di chilometri di distanza da quelle in precedenza individuate. Dalla relazione redatta dalla Commissione, che riguarda la terza fase del commissariamento, dal 2013 al 2016, si evince chiaramente un quadro di corruzione molto grave e preoccupante, nel quale l'infiltrazione delle organizzazioni di stampo mafioso avviene in un secondo tempo e in maniera più subdola, ovvero nel noleggio a freddo, nei subappalti, nelle assunzioni imposte e spesso realizzate nell'ambito degli ATO, nelle truffe e attraverso la corruzione. L'illegalità connessa al ciclo dei rifiuti, inoltre, trova terreno fertile nella mancanza di programmazione e di controllo, strumenti che la Regione Sicilia ha utilizzato fino ad oggi. Visto che l'intero ciclo dei rifiuti si regge sulle maxidiscariche e tenuto conto dell'elevato inquinamento delle zone limitrofe, il governo regionale ha messo in discussione l'operato delle amministrazioni precedenti e ha attuato un'operazione di trasparenza attraverso la verifica degli iter amministrativi con cui sono state rilasciate le autorizzazioni alle discariche di rifiuti urbani private in esercizio e attraverso la verifica delle tariffe da queste applicate. Inoltre, ha deciso di trasferire la competenza alla valutazione e al rilascio dell'autorizzazione integrata ambientale (AIA) sulle discariche, dall'assessorato al territorio e all'ambiente all'assessorato all'energia e ai servizi di pubblica utilità. Qui è stato riscontrato un vero e proprio ostracismo da parte del dipartimento dell'ambiente, il quale avrebbe dovuto trasmettere la documentazione al dipartimento dell'acqua e dei rifiuti, a cui era stata affidata la nuova competenza in materia di istruttoria e rilascio dell'AIA. Da ciò è scaturito un quadro davvero allarmante, un quadro di corruzione di gravità devastante, consumato in un ufficio cardine nel settore dei rifiuti, quale quello competente al rilascio delle autorizzazioni: fatti di una tale gravità da cui si può presumere una permanente deviazione delle funzioni pubbliche in favore di imprese private operanti nel settore dei rifiuti. Dalle attività della Commissione emergono altri tre dati allarmanti: il primo riguarda alcune società che, pur essendo coinvolte in indagini giudiziarie, continuano la loro opera di smaltimento dei rifiuti; iL secondo, sempre con riferimento alle infiltrazioni della criminalità organizzata, riguarda la creazione e il controllo di discariche abusive sul territorio siciliano. Questi traffici di rifiuti sono stati resi possibili, evidentemente, dalla mancanza di adeguati controlli da parte degli organi preposti, non essendo pensabile che ingenti quantitativi di rifiuti possano circolare senza alcun tipo di controllo sul territorio siciliano, per poi giungere a destinazione in un sito non autorizzato. Il terzo dato di cui bisogna tener conto, signor Presidente, è che non esiste una vera concorrenza tra la lobby di chi vuole i megainceneritori e la lobby di chi ha la gestione delle discariche, perché in entrambi i casi sono presenti i medesimi gruppi, tant'è che nella relazione stessa si parla esplicitamente di «differenziazione dell'investimento illecito». La relazione fa emergere la necessità di effettuare una programmazione per la gestione del ciclo dei rifiuti, in modo da poter evitare il completo collasso del sistema in Sicilia. In conclusione va fatta una considerazione meritoria sull'operato della magistratura in Sicilia, laddove, anche dopo l'applicazione di misure cautelari reali su impianti e discariche di grandi dimensioni, ha assunto su di sé l'onere, congiuntamente agli organi amministrativi, di ricondurre la gestione degli impianti nella legalità. Signor Presidente, dal quadro appena descritto, emerge la mancanza di programmazione da parte della Regione Sicilia, che ha affrontato il problema relativo al ciclo dei rifiuti, e ciò sicuramente non ha aiutato a risolvere il problema. Auspico, quindi, un intervento da parte del Governo - come peraltro è scritto nella risoluzione - affinché anche in Sicilia si possa arrivare a un quadro di programmazione e di legalità indispensabile per una gestione efficiente ed efficace del ciclo dei rifiuti, in collaborazione con tutte le amministrazioni e gli enti interessati.
2016-11-16	M5S	MartelliCarlo	Il Concorde, dunque, è stato ucciso dal fax. Allo stesso modo, in un'epoca in cui c'è la dematerializzazione dell'economia e, quindi, la non necessità dello spostamento materiale delle persone, continuiamo a pensare di fare questo tipo di linee ferroviarie, tanto più che è stato detto e ridetto fino alla noia - e non da me, ma dai tecnici - che non è possibile mandare treni passeggeri a 300 chilometri orari e treni merci lunghi un chilometro sulla stessa linea, non essendo possibile garantire la sicurezza della linea stessa. Per di più nessuno fa la seguente, semplice, osservazione: un treno ad alta velocità e a pieno carico spende il 91 per cento della propria energia per spostare se stesso, e cioè il treno, e solo il 9 per cento dell'energia per spostare i passeggeri. Questo non è un utilizzo intelligente dell'energia, perché la maggior parte di essa viene impiegata per spostare il mezzo stesso. Oltretutto, le previsioni di traffico passeggeri su quella linea ci dicono che essa non andrà mai a saturazione per ciò che riguarda i passeggeri e, al massimo, potrà andare a saturazione per le merci, non prima del 2040 e all'avverarsi di tutta una serie di condizioni. Dunque, di fronte a una crisi del commercio mondiale e al fallimento della sesta più grande compagnia di trasporto marittimo, che senso ha pensare a un'opera di trasporto merci totalmente svincolata dal contesto mondiale? Ovviamente non ha senso. Dobbiamo dire anche un'altra cosa: pensiamo al trasporto merci. Vi ricordate? Non esistono carri ferroviari per il trasporto merci ad alta velocità, né sono allo studio: vanno a 90 o, al massimo, a 120 chilometri orari. Nel momento in cui inserite tracce orarie all'interno di un percorso alternando mezzi che dovrebbero andare a 300 con altri che dovrebbero andare a 90, spiegatemi dove è l'economicità dell'operazione. Ovviamente non c'è. Dovreste anche spiegarmi perché un prodotto che arriva via nave dalla Cina impiegando qualche settimana di tempo e viaggiando a 20 nodi, ossia a circa 37 chilometri orari, improvvisamente dovrebbe recuperare il tempo perso balzando su un treno e venendo trasportato ad alta velocità, pur supponendo l'esistenza dei carri ad alta velocità che non ci sono da nessuna parte. Non c'è logica in questa operazione. Al signor Matteo Renzi, ballista seriale che va in Europa ad alzare la voce dicendo che forse porrà il veto dopo aver votato per 148 volte su 148 a favore di ogni provvedimento della Commissione europea, vorrei rivolgere la seguente domanda. Visto che sta andando a piangere miseria per poche centinaia di milioni, perché ha intenzione di impegnare miliardi di risorse in questa opera che non si ripagherà mai? La società Eurotunnel insegna: non è mai stata in pareggio e non ha mai prodotto un centesimo di utile; è continuamente ricapitalizzata da Francia e Gran Bretagna. Eppure, è in completa saturazione. Questa opera non funziona da alcun punto di vista. Prima di trovarci con l'elefante bianco, sarebbe meglio fermarsi e non impegnare risorse in questo.
2016-11-16	PD	IdemJosefa	Signor Presidente, premetto che nessuno meglio di Maiorca può raccontare Maiorca e, in questo senso, voglio ringraziare il grande atleta per averci narrato con grande poesia le sue gesta. Tuttavia, ho comunque cercato di cogliere alcuni aspetti della sua persona e della sua personalità, che hanno contraddistinto la sua unicità e ci hanno consegnato una grande eredità da trasmettere. Per questo motivo, è davvero con grande emozione che ricordo oggi Enzo Maiorca - il signore degli abissi, come lo chiamarono - per aver fatto della ricerca della profondità una sua ragione di vita. In questo senso, la profondità ha diverse accezioni, riferendosi non solo a quella dell'acqua, ma anche a quella del pensiero. Purtroppo non ho mai avuto la fortuna di conoscere di persona Enzo Maiorca ma, superando il lutto per la sua scomparsa che accomuna chi lo ha conosciuto di persona e chi ne conosce il mito soltanto per vie indirette, vorrei cogliere questo momento per farmi interprete e magari anche amplificatore delle gesta, dei messaggi e dei valori che Enzo Maiorca ci ha lasciato in eredità. Tanti di noi quest'anno hanno seguito le Olimpiadi di Rio de Janeiro. Abbiamo gioito, orgogliosi per medaglie e vittorie, e abbiamo partecipato alla rabbia e alla delusione di chi non ha coronato i propri sogni. Se avessimo incontrano i protagonisti il giorno dopo, molto probabilmente li avremmo subito riconosciuti e fermati e insieme a loro avremmo rivissuto il momento magico delle Olimpiadi. Quanta energia traggono gli atleti da questo abbraccio collettivo!
2016-11-22	LN	ArrigoniPaolo	Profondamente ingiusto è, infine, prevedere solo la sospensione, e per un tempo limitatissimo (settembre 2016), degli obblighi di versamento delle tasse, dei contributi, dei tributi, delle rate di mutuo, dei premi assicurativi, delle bollette dei servizi a consumo come acqua, energia elettrica, gas, telefono e canone Rai. Bisognava accogliere la nostra proposta di esenzione delle tasse per tre anni, invece niente. Pertanto, famiglie e imprenditori, presto, non solo si ritroveranno costretti a pagare, ma anche a restituire gli arretrati per effetto della sola sospensione.
2016-11-23	M5S	MangiliGiovanna	Signor Presidente, i terremoti degli ultimi anni hanno portato in sé delle grandi tragedie, con un elevato numero di vittime, ma purtroppo la terra ci sta dando degli avvertimenti. In Italia i geologi si aspettano terremoti con energia trenta volte più forte di quella di Amatrice. Non si può sapere quando, né dove di preciso, ma di sicuro avverranno. A fronte di queste evenienze «bisogna essere preparati adeguatamente in termini di qualità dell'edificato». Ma in Italia si perde facilmente la memoria e manca la cultura della manutenzione che sarebbe, invece, ragionevole e di buon senso. La scarsa attenzione, l'inadeguatezza del patrimonio esistente e la mancanza di investimenti per la messa in sicurezza di edifici pubblici e privati sono, infatti, emerse in tutta la loro drammaticità. Intervenire significa prendersi carico dell'emergenza sì, ma anche del post emergenza, ovvero della fase della ricostruzione. È nostro preciso obbligo intraprendere azioni che consentano di ricostruire in sicurezza gli edifici andati distrutti; e quando parliamo di edifici ci riferiamo non solo a quelli privati, ma anche a quelli pubblici, fra i quali rientra tutto il patrimonio artistico, architettonico e culturale che costituisce il cuore pulsante dell'economia di quei territori. Spetta a noi contribuire a salvaguardare e conservare quel patrimonio. Spetta a noi ridare un volto a quei paesi rasi al suolo, garantendo l'identità territoriale e la cultura del luogo. Ricostruire significa garantire la conservazione e la valorizzazione del tessuto socio-economico delle località colpite, ricche di storia e tradizioni locali. Ricostruire significa agire attraverso interventi generalizzati di messa in sicurezza delle infrastrutture, ma soprattutto degli abitanti; abitanti che hanno sinora dimostrato di avere un ammirevole coraggio. Sappiamo che la forza degli italiani è straordinaria e sa andare oltre alle risorse economiche che verranno stanziate sia con questo provvedimento sia con altri che dovranno venire. Saranno forza e solidarietà unite al sostegno economico, che ciascuna istituzione non dovrà fare mancare, a consentire la ripresa. Ciò che importa in questo momento è dare la possibilità ai cittadini di Abruzzo, Marche, Umbria e Lazio di avere un luogo sicuro dove poter vendere i prodotti tipici locali; significa dare un luogo sicuro dove far riprendere l'attività scolastica dei bambini; significa consentire di ricevere assistenza sanitaria in sicurezza; significa permettere il transito viario attraverso infrastrutture sicure. Se è vero che tutta l'Italia ha bisogno di un piano che metta al sicuro le case degli italiani, è anche vero che questa Italia lacerata dai drammi di agosto e ottobre non può essere lasciata sola. Non può essere lasciata sola nemmeno dall'Europa: l'Europa, pertanto, non si tiri indietro. È sconcertante accorgersi come essa sia così fredda e come chieda delucidazioni sulle spese eccezionali dovute al sisma e ai migranti, senza però dare cenni di solidarietà. Le vite e la dignità umana contano più dei vincoli di bilancio. Inutile dire che la politica non può muoversi solo a seguito di eventi eccezionali come possono essere i terremoti, non può agire solo in stato di emergenza. Eppure, ormai si sa che il 75 per cento degli immobili in Italia non rispetta alcun criterio antisismico. E non rispettare le norme antisismiche significa lasciare la vita degli uomini nelle mani della natura, che non fa sconti a nessuno quando trema così impetuosamente come nei mesi scorsi. Come disse Sandro Pertini in occasione del terremoto dell'Irpinia del 1980, «il miglior modo di ricordare i morti è quello di pensare ai vivi». Per questo motivo bisogna ricostruire celermente e con efficacia, ma nel rispetto dei principi di legalità, trasparenza e imparzialità. Non deve più succedere quello che è accaduto a L'Aquila, dove le case ricostruite dopo il terremoto del 2009 sono state progettate e costruite male e con materiali scadenti. La ricostruzione deve essere sicura e, in caso di ulteriori scosse, non deve far sprofondare nella paura gli abitanti dei paesi già duramente colpiti. Purtroppo siamo di fronte a eventi spesso imprevedibili e, per questo, è importante trovare soluzioni adeguate per mettere in sicurezza il territorio prima che determinate tragedie accadano. Ormai lo sanno tutti che gran parte del territorio italiano è in situazione di estrema criticità. Non possiamo permetterci di attendere puntualmente il disastro di turno. Lo dobbiamo ai cittadini che vivono in quei luoghi. Significherebbe sradicarli dalle loro origini, imporgli una vita che non sarebbe la loro. Ha più senso investire i soldi in prevenzione, anziché attendere gli eventi catastrofici per ricostruire. Oggi più che mai siamo chiamati ad agire per la messa in sicurezza del territorio, che significa non consumo di suolo, ma indirizzare gli investimenti per la protezione di ciò che di più prezioso abbiamo. Il Movimento chiede con forza e vigore al Governo di attivarsi, affinché non solo si indaghi per capire quali siano i reali rischi di ciascun territorio, ma anche per trovare le soluzioni pratiche per contrastarli. In conclusione, oggi a ciascuno di noi viene chiesto uno sforzo che va oltre le singole ideologie politiche. È il momento di essere tutti uniti di fronte a questa tragedia. È il momento della collaborazione costruttiva: siamo chiamati a farlo in nome di una visione del nostro Paese come unica comunità. E le collettività dei territori colpiti dal sisma del 24 agosto e dei successivi del 26 e del 30 ottobre, giustamente, non vogliono né scuse né retoriche, ma soprattutto non vogliono, non possono e non devono più aspettare. Intervenire tempestivamente è un dovere per noi istituzioni e un diritto per i cittadini che non hanno più una casa, una scuola dove mandare i loro figli, la bottega o il capannone dove esercitavano le loro attività commerciali e lavorative. Saremo sempre e ovunque al fianco di tutti i cittadini in sofferenza economica e sociale. Per questo annuncio il voto favorevole del Gruppo Movimento 5 Stelle.
