2016-01-21	PD	LumiaGiuseppe	Signor Presidente, il Partito Democratico voterà a favore della proposta di risoluzione che sostiene la Relazione del ministro Orlando sullo stato della giustizia. Ha fatto bene il Ministro ad usare un tono positivo, senza scadere nella demagogia e nel trionfalismo. Colleghi, diciamoci con estrema lealtà la verità. Fino a qualche anno fa, era impensabile confrontarsi con i dati oggettivi che il Ministro ha presentato al Parlamento; dati oggettivi che ci indicano finalmente un'inversione di tendenza. Il sistema giustizia non è più solo un problema, aggiungo un gravissimo problema, delle istituzioni e della società del nostro Paese. Iniziano ad esserci segnali che ci indicano che la giustizia può essere cambiata e può diventare una risorsa; la giustizia non è più una mission impossible, ma può essere riformata. È incredibile, per molti anni il conflitto - ha fatto bene il Ministro a ricordarlo - è stato a somma zero, sterile, ed ha impedito ai cittadini di avere un servizio adeguato, moderno ed efficiente, in grado di coniugare due esigenze che nei cittadini vanno di pari passo e che nella politica si dividono: più sicurezza e più garanzie. Ecco perché approviamo questa Relazione. Signor Ministro, ha fatto bene a presentarci i dati sulla condizione carceraria. La senatrice Ginetti le ha esposto le nostre valutazioni. È chiaro a tutti che questo Parlamento, qui al Senato, ha condiviso con lei un percorso di riforma che ci ha portato finalmente ad una netta diminuzione della popolazione carceraria, da 67.971 del 2010 a 52.164 del 2015, senza ricorrere all'amnistia o all'indulto. Non è mai successo nella storia del nostro Paese. Ministro, ha fatto bene a ricordare l'obiettivo, per anni richiamato a suon di parole cui non sono mai seguiti fatti corrispondenti, del processo telematico. Finalmente nel nostro Paese il processo telematico ha preso il via. Lo stesso vale per la diminuzione delle cause civili e dell'arretrato civile; essere scesi da 6 milioni di pendenze a 4 milioni e, finalmente al di sotto nel 2016, è un obiettivo vero, reale e impensabile fino a qualche mese o anno fa. Vengo al personale. Ministro, il personale amministrativo si era ormai ridotto ai minimi termini. L'impegno, coperto sul piano finanziario, delle 4.000 unità che entro il 2016 andranno nelle nostre cancellerie e uffici giudiziari mi pare importante e positivo. Vorrei poi segnalare un dato in particolare, perché in questi anni sappiamo che gli investimenti nel nostro Paese non sono stati il punto di forza: un miliardo di investimenti nel nostro Paese in due anni sulla giustizia. Il Ministro ha anche citato un dato che non vorrei venisse messo in secondo piano, anche in risposta ad alcuni interventi critici che ci sono stati: la costituzione del tribunale delle imprese. Per la prima volta nel nostro Paese l'80 per cento in un anno delle pendenze in questo campo sono state risolte. Questo è un punto qualificante perché a livello globale le imprese che vogliono investire in Italia guardano a questo aspetto, tant'è vero che comincia ad esserci un ritorno di investimenti nei nostri territori. Ministro, penso che le sfide che lei ha lanciato sulla globalizzazione nella lotta al terrorismo, alle mafie, alla corruzione, con l'altra sfida della maggior efficienza e più ragionevole durata dei processi, ci troveranno pronti e preparati. Il Ministro si ricorderà che questo Parlamento e il Senato hanno avuto coraggio. Sulla depenalizzazione sono stati il Parlamento, il Partito Democratico, la maggioranza e i Gruppi dell'opposizione che hanno scelto questa via. Ministro, le chiediamo di andare avanti sulla depenalizzazione del reato di immigrazione clandestina. È stata quest'Aula che ha detto al Governo: basta con questo percorso, perché è solo demagogico e privo di effetti. Abbiamo bisogno di altri strumenti per intervenire con più efficacia e con una dimensione che non nega la nostra cultura giuridica delle garanzie. Ministro, ci troverà preparati anche sui diritti: sul divorzio breve non abbiamo fatto degli errori; anzi, questa Assemblea ha saputo dare un'indicazione positiva e le assicuro che sarà così anche sulle unioni civili. Siamo pronti a questa delicatissima sfida per fare in modo che anche il nostro Paese abbia una legislazione avanzata, come ci viene richiesto a livello internazionale. Presidente, noi in questa Aula sul falso in bilancio, sull'autoriciclaggio, sul 413- ter, sul 416- ter, sull'Agenzia nazionale per i bene sequestrati e confiscati, sul reato ambientale il Parlamento ha fatto la sua parte: ha incalzato il Governo e ha saputo con questo trovare delle soluzioni. Alcune vanno migliorate, altre potenziate, ma si è voltata pagina, Presidente. Ecco perché riteniamo che siamo pronti con il Governo nelle prossime settimane a tre grandi sfide: la riforma del processo penale, la riforma del processo civile e anche la riforma, che tutti si attendono, dell'organizzazione giudiziaria. Ministro, su questo punto staremo attenti perché vogliamo questa riforma, ma non vogliamo delle semplificazioni che possono fare dei danni ai cittadini. Presidente, Ministro, siamo pronti. Il Partito Democratico voterà sì. Questa Camera e il Parlamento sono in condizione di affrontare la sfida della giustizia e di fare in modo che la riforma finalmente sia una risorsa e non più un problema.
2016-02-02	LN	ArrigoniPaolo	Prima di argomentare il mio ragionamento nel tentativo di scalfire l'ideologia che ispira il disegno di legge in esame, voglio ricordare la recente vittoria del popolo sloveno che, non condizionato dal diktat europeo, con una consultazione referendaria ha detto no al piano di rottamazione della famiglia promosso dalla lobby LGBT, affossando così la proposta di riconoscere il matrimonio tra persone omosessuali e le consequenziali aperture per legittimare l'adozione dei bambini. Ricordo che, diversamente da quanto qualcuno vorrebbe fare credere, all'Unione europea non è stata attribuita una specifica competenza a portata generale in materia di famiglia, non rinvenendosi nei trattati istitutivi alcuna disposizioni in ordine ad un, seppur parziale, trasferimento di sovranità da parte dei Paesi membri. In base al generale principio di attribuzione, tra i settori che risultano devoluti alle competenze delle istituzioni comunitarie, anche a seguito delle modifiche dei trattati apportate dalla riforma di Lisbona, non figura, infatti, quello della famiglia, che pertanto rimane soggetto alla sovranità degli Stati. Con l'ampliamento, determinato dal Trattato di Maastricht, delle competenze e degli obiettivi comunitari anche al di là di quelli strettamente mercantilistici, sono intervenute, però, le interferenze tra la realizzazione del mercato unico e la disciplina dello status delle persone e dei rapporti di famiglia. Così, pur sempre difettando di una diretta competenza comunitaria a regolare sul piano sostanziale tale tipo di rapporti, l'azione delle istituzioni ha assunto una crescente incidenza sul diritto di famiglia fino a condizionare la disciplina a riguardo vigente nei singoli Stati membri. Ad una prima fase, contrassegnata dall'emanazione di atti non vincolanti, specialmente del Parlamento europeo, quali - ad esempio - le numerose risoluzioni in materia di tutela dei diritti e delle libertà fondamentali degli individui, tra cui quella sulla parità dei diritti per gli omosessuali nella comunità europea, è seguita una seconda fase in cui l'impatto del processo di integrazione europea è andato facendosi sempre più pregnante, sia per la natura degli atti che hanno assunto la forma di strumenti comunitari vincolanti, sia per le finalità perseguite. L'incidenza del diritto dell'Unione europea sulla disciplina nazionale della famiglia si è realizzata anche attraverso la tutela dei diritti fondamentali di cui la Corte del Lussemburgo si è resa principale promotrice. Oggi, a seguito dell'entrata in vigore della riforma di Lisbona, una codificazione dei diritti fondamentali, per di più con forza giuridica pari a quella dei trattati, esiste anche a livello dell'Unione europea e si identifica - come è noto - nella Carta dei diritti fondamentali dell'Unione europea. È in questo scenario confuso che trova un varco l'ingiustificabile ingerenza scritta in appena 170 caratteri dal segretario generale del Consiglio d'Europa, Thorbjørn Jagland: «Incoraggio l'Italia a garantire il riconoscimento legale alle coppie dello stesso sesso, così come stabilito dalla sentenza della Corte europea dei diritti umani del 21 luglio 2015 e come accade nella maggior parte degli Stati membri del Consiglio d'Europa». Voglio affermare con chiarezza che non ci stupiamo di ciò, ma rimaniamo basiti da come queste ingerenze sulla nostra sovranità nazionale possano condizionare il nostro Governo. In questa deludente Europa, dove prevalgono esclusivamente la ragione economica, una politica interna occasionale, una gestione irresponsabile dell'immigrazione, una politica estera ondivaga, la difesa della sovranità nazionale sui temi di tale rilevanza politica diviene una bandiera da fare assolutamente garrire in nome della verità. Da sempre la battaglia identitaria, caratterizzata dalla difesa dei popoli nella loro dimensione territoriale, religiosa e culturale costituisce l'ossatura di tutta l'attività politica della Lega Nord. Questa battaglia, cominciata oramai molti anni fa, si è confrontata nel tempo con problematiche (quali l'immigrazione incontrollata, la perdita dei riferimenti valoriali e religiosi, l'usurpazione della sovranità dei popoli, il senso diffuso di insicurezza e la sfiducia nella classe politica) che hanno acquisito sempre maggior peso nell'attualità nazionale ed internazionale e hanno destrutturato il modus vivendi tradizionale della civiltà occidentale europea. Il modello mondialista, senza frontiere per le merci come per gli uomini, improntato ad una ricerca di pace globale, basata unicamente sul riconoscimento di uno stile di vita uniformato, dove ciò che conta è soltanto il produrre e il consumare, è imploso, lasciandosi alle spalle metastasi molto gravi. E il fallimento di Schengen lo sta a dimostrare. Siamo stati costretti a lanciare ripetuti gridi di allarme di fronte all'abbandono delle nostre radici. La nostra opera di denuncia è stata costante e mirata, insieme ad un'attività di proposta e di stimolo ai Governi che si sono succeduti, alle istituzioni internazionali ed al Paese affinché fossero adottati i provvedimenti opportuni. Il nostro passato, la nostra storia e la nostra stessa cultura non devono essere dimenticati, ma devono essere posti come forte baluardo contro la perdita di valori cui costantemente assistiamo. È assurdo ipotizzare che questa Europa possa condizionare gli Stati membri sul tema dell'esclusività della famiglia quale società naturale fondata sul matrimonio e sulla primaria e incontrovertibile tutela dell'interesse dei minori ad avere una famiglia, che in nessun modo può essere contrapposto al desiderio di genitorialità. Quale dignità politica ha questa Europa per volere insistentemente condizionare le decisioni degli Stati membri violandone la loro stessa sovranità? È un'Europa che è stata capace di negare le sue stesse radici, quelle radici cristiane che hanno apportato significati prevalentemente morali e spirituali elaborando il concetto di psiche, l'idea dell'uomo capace di intendere e di volere, l'importanza della cura dell'anima, il valore e la centralità dell'uomo come persona in rapporto con gli altri e con Dio, promuovendo i valori dell'uguaglianza, della tolleranza e della libertà oltre che della grandezza dell'umile, mettendo al centro dell'esistenza umana il principio dell'amore. Quando si parla di laicità delle istituzioni democratiche, così come di autonomia della politica, si fa riferimento ai principi fondamentali di uno Stato di diritto, posti a perseguimento e a garanzia del bene comune, della libertà religiosa e di culto di tutti. Colleghi, oggi viviamo in un clima di profonda crisi identitaria. Si assiste sempre di più nella nostra società moderna, o meglio post moderna, al sorgere di un individualismo sincretistico. Aumentano così i particolarismi e gli egoismi individuali, e si ha l'impressione che ci si avvii verso un'epoca in cui non ci sia più nulla che ha valore. Tutto ciò, se spinto all'eccesso, può portare solo a separazioni, conflitti e violenze. Il relativismo e il sincretismo sono la conseguenza di una cultura in cui la vuota apparenza sembra prevalere sulla sostanza; i valori sono diventati sempre più delle sensazioni. Un'Europa che voglia essere unita, non solo teoricamente ma anche e soprattutto nella sostanza, non può prescindere dal riconoscimento anche formale delle proprie radici quale elemento fondante e caratterizzante la propria storia. In più di un'occasione i popoli europei si sono espressi contro i trattati che sono stati sottoposti alla loro approvazione, anche perché non hanno riconosciuto in essi la tutela delle proprie origini e della propria identità.
2016-02-03	LN	ConsiglioNunziante	Signor Presidente, colleghi senatori, il testo al nostro esame è conseguenza dei radicali mutamenti nella struttura parentale. Infatti, i dibattiti sul matrimonio gay, sulle condizioni per l'adozione e l'eventuale accesso alla tecnologia riproduttiva sono frutto dell'attraente idea basata sulla possibilità di vivere secondo una scelta individuale, apparentemente senza limiti. Questa è la cosiddetta ideologia gender, che si propone come passaggio dalla dualità sessuale (l'essere uomo maschio o femmina) al concetto di genere, termine aperto che abbandona la bipolarità sessuale degli esseri umani, proponendo cinque generi: maschile, femminile, ermafrodita, omosessuale, transessuale. I fautori di questa teoria sostengono che le differenze tra uomo e donna siano il prodotto di culture e di epoche determinate e che sia l'ambiente socioculturale ad assegnare alle persone la loro identità sessuale. Non sarebbe un dato naturale, stabile e biologicamente determinato. Infatti, non si parla più di sesso maschile e femminile, ma di genere, imponendolo come dato mutevole, come ruolo sociale fluido, dipendente dalla cultura, dalla società, ma ancor più dalla propria scelta individuale e dalla propria sensibilità. La femminilità e la mascolinità non sarebbero altro che costruzioni culturali indotte. Non ci sono le donne e gli uomini, esistono solo delle identità neutre che possono decidere, anche più volte nel corso della vita, l'identità sessuale da assumere. E non solo: l'ultima frontiera pare essere il genderqueer, ovvero la rivendicazione della libertà di non identificarsi con alcun genere o con più generi contemporaneamente o successivamente. A questo punto viene spontaneo chiedersi il perché di questa violenza contro la natura umana. Le radici di questa battaglia e della teoria gender trovano la loro linfa in correnti politiche e filosofiche che accusano la dualità antropologica umana (uomo-donna) d'essere la causa e l'origine dell'infelicità umana. Bisognerebbe liberarsi di tutte le differenze, quindi anche quelle tra uomo e donna, per stabilire un'autentica uguaglianza tra gli esseri umani ed esser così liberi e felici. L'ideologia gender nasce per tradurre operativamente questo pensiero: l'uguaglianza dei generi maschile e femminile. Si vuole il superamento dell'eterosessualità obbligata per la creazione di un uomo nuovo, cui va riconosciuta la libertà di scegliere tutto di se stesso, la libertà di dare sfogo alla propria identità sessuale, indipendentemente dalla sua natura, dalla sua sessualità biologicamente definita. Se la doppia sessualità viene abbandonata quale parametro ontologico dell'uomo, qualsiasi deviazione sessuale rispetto all'eterosessualità va intesa come normale. Al momento si parla ancora di gay, lesbiche, bisessuali e transessuali, ma una volta normalizzate queste deviazioni si presenteranno altri scenari e saremo costretti ad accettare pedofilia e poligamia. Noi non nasciamo persone per poi assumere una sessualità, ma siamo maschi o femmina dal momento del concepimento. Lo siamo dal punto di vista genetico e sin dal concepimento tutte le cellule dell'uomo, che contengono i cromosomi X e Y, sono differenti da quelle della donna, che contengono tutte i cromosomi X e X. Il sesso genetico comporta tutta una serie di modificazioni a livello ormonale e anatomico, che fa sì che ogni singola cellula del corpo umano sia o maschile o femminile. È quindi possibile affermare, su basi empiriche e scientifiche, che la differenza sessuale esiste in natura e che non è frutto di una fittizia e arbitraria costruzione culturale. Sono proprio le differenze sessuali presenti negli individui che ci permettono di distinguere la realtà femminile da quella maschile. La dualità tra i sessi è un dato naturale, caro Presidente, è uno dei dati fondamentali dell'essere umano e nessuna corrente egualitaria potrà disconoscerlo. La dualità sessuale, contrariamente a quanto propinato dall'ideologia gender, non contraddice affatto la parità fondamentale tra i due sessi. Un uomo e una donna hanno in comune la stessa natura umana. Neanche le differenze psicologiche si possono annullare o attribuire completamente agli influssi socioculturali. Non è la cultura che, da sola, costituisce la differente psicologia tra uomo e donna. Dobbiamo difendere un modello antropologico che valorizzi la complementarietà dei sessi, capace di spiegare che la distinzione tra uomo e donna non è un'etichetta fittizia contro la neutralità sessuale imposta dall'ideologia gender, che non libera l'individuo, ma lo svilisce. I tentativi di diffusione della cultura gender si stanno verificando soprattutto in ambito scolastico, sulla base di quanto sancito dalla legge contro la violenza di genere che, tra le sue pieghe, contiene la possibilità per gli insegnanti di educare gli alunni alla cultura gender, attraverso libri di testo all'uopo predisposti, fin dalla scuola dell'infanzia. Questa strategia è stata rafforzata dall'approvazione del comma 16 della legge n. 107 del 2015, meglio nota come quella della buona scuola, che ribadisce i medesimi principi. È molto attivo nel propagandare la teoria del gender l'Ufficio nazionale antidiscriminazioni razziali, ente governativo istituito all'interno del Dipartimento per le pari opportunità presso la Presidenza del Consiglio dei ministri, che ha approvato, nel 2013, il documento denominato Strategia nazionale per la prevenzione e il contrasto delle discriminazioni, basate sull'orientamento sessuale e sull'identità di genere, ovvero le linee guida per l'applicazione dei principi contenuti nelle raccomandazioni del Comitato dei ministri del Consiglio d'Europa, volti a combattere la discriminazione fondata sull'orientamento sessuale o l'identità di genere. Tale documento contempla, in particolare, uno specifico punto strategico (Asse educazione e istruzione) per diffondere la teoria del gender nelle scuole, attraverso anche iniziative rivolte ad alunni e docenti, ai fini dell'elaborazione del processo di accettazione del proprio orientamento sessuale e della propria identità di genere. Tali misure devono comprendere «la comunicazione di informazioni oggettive sull'orientamento sessuale e l'identità di genere». Il documento prevede espressamente, tra l'altro, l'obiettivo strategico di «ampliare le conoscenze e le competenze di tutti gli attori della comunità scolastica sulle tematiche LGBT (lesbiche, gay, bisessuali e transgender )», di «garantire un ambiente scolastico sicuro e gay friendly », di «favorire l' empowerment delle persone LGBT nelle scuole, sia tra gli insegnanti che tra gli alunni», nonché di «contribuire alla conoscenza delle nuove realtà familiari e superare il pregiudizio legato all'orientamento affettivo dei genitori per evitare discriminazioni nei confronti dei figli di genitori omosessuali», attraverso una serie di punti, tra cui la valorizzazione dell' expertise delle associazioni LGBT nella formazione, il coinvolgimento degli uffici scolastici regionali e provinciali sul diversity management per i docenti, la predisposizione della modulistica scolastica amministrativa e didattica in chiave di inclusione sociale, l'accreditamento delle associazioni LGBT presso il Ministero dell'istruzione dell'università e della ricerca e, non ultimo, l'arricchimento delle offerte di formazione con la predisposizione di bibliografie sulle tematiche LGBT. Lo stesso documento prevede anche la «realizzazione di percorsi innovativi di formazione e di aggiornamento per dirigenti, docenti e alunni sulle materie antidiscriminatorie, con un particolare focus sul tema LGBT, sullo sviluppo dell'identità sessuale nell'adolescente, sull'educazione affettivo-sessuale, sulla conoscenza delle nuove realtà familiari», e che tale formazione «dovrà essere rivolta non solo al corpo docente e agli studenti (con riconoscimento per entrambi di crediti formativi) ma anche a tutto il personale non docente della scuola (personale amministrativo e collaboratori scolastici)». Simili iniziative, caro Presidente, sono volte ad un unico obiettivo, che è quello di espropriare mano a mano la famiglia, ambito privilegiato e naturale di educazione, che ha il compito di formazione in campo sessuale, disconoscendo il fatto che la stessa famiglia rappresenti l'ambiente più idoneo ad assolvere l'obbligo di assicurare una graduale educazione della vita sessuale, in maniera prudente, armonica e senza particolari traumi. Esse si pongono in palese violazione del diritto fondamentale riconosciuto, garantito e tutelato dalla Dichiarazione universale dei diritti dell'uomo. L'articolo 26 e l'articolo 30 della Costituzione italiana attribuiscono ai genitori il diritto di priorità nella scelta di educazione da impartire ai propri figli e garantiscono e tutelano il diritto dei genitori ad educare i propri figli. Queste iniziative sono state adottate omettendo la consultazione di tutte le parti sociali interessate, violando in tal modo il principio ribadito all'interno dello stesso documento. Nessuna associazione familiare o associazione professionale dei docenti è stata coinvolta; di contro, hanno partecipato al gruppo di lavoro ben ventinove associazioni LGBT. Non si è neppure tenuto conto del diritto dei genitori alla corresponsabilità educativa, previsto dalle «Linee di indirizzo sulla partecipazione dei genitori e corresponsabilità educativa», diramate dal Ministero dell'istruzione dell'università e della ricerca, che ha partecipato al tavolo di coordinamento interistituzionale appositamente attivato per la stesura del documento denominato Strategia nazionale per la prevenzione e il contrasto delle discriminazioni basate sull'orientamento sessuale e sull'identità di genere. Noi del Gruppo Lega Nord nutriamo forti dubbi in merito alla promessa fatta dal ministro Giannini, seguita poi da apposita circolare, di potenziare e generalizzare il consenso informato dei genitori riguardo alle attività extracurricolari introdotte dall'ormai noto comma 16 della legge di riforma della scuola, di recente approvazione. I progetti ispirati al gender infatti potrebbero con facilità essere nascosti dietro una serie di intenzioni apparentemente buone e sarebbe estremamente pericoloso che la scuola proponesse, ricercando o meno il consenso, teorie gravemente contrarie al bene dei nostri figli, in dispregio alla moltitudine di persone che sabato scorso al Circo Massimo a Roma, hanno manifestato contro il disegno di legge Cirinnà. È fondamentale che i genitori vigilino sui programmi scolastici e sulle attività extracurricolari svolte dai propri figli. Oggi non solo bisogna seguire attentamente i propri ragazzi per quanto riguarda le amicizie per evitare che finiscano coinvolti in episodi di bullismo e cyber bullismo, o utilizzino sostante stupefacenti per sballare. Tutto ciò oggi non basta più. Bisogna seguirli attentamente anche nel loro percorso scolastico e non è possibile delegare ad altri questa fondamentale funzione, nella convinzione che i maestri o i professori ne sappiano più dei genitori. Al contrario, bisogna rivendicare il diritto dei genitori di educare i propri figli secondo i propri principi, senza che nessuno, per nessun motivo al mondo, possa espropriarcene. Signor Presidente, sabato scorso al Family Day c'ero. Non so se c'erano due milioni o un milione di persone. Signor Presidente, non so quanti erano, ma le posso garantire che non ho mai visto così tanta gente tutta insieme. Tanta gente ha partecipato attivamente e anche chi non ha potuto essere presente ha dato con il cuore il sostegno all'iniziativa, perché i bimbi sono i primi ad avere il diritto di conoscere la mamma e il papà. Il Gruppo Lega Nord mette in chiaro di essere contrario alle adozioni gay e a questo scimmiottamento del matrimonio. Ci sono tanti gay che si vogliono distinguere da quelli che vanno in piazza a fare carnevalate, tante persone che vivono la loro vita da etero o da omosessuali, ciascuno in base alle proprie scelte e alla propria natura, e che chiedono le cose più normali del mondo, lavoro, più sicurezza, meno tasse, e cercano di avere una vita dignitosa. Chiedono cose normalissime e appunto per questo noi vorremmo un'Italia più normale per tutti, gay o etero. Questo non lo si può ottenere, signor Presidente, con un siffatto Governo e una siffatta maggioranza parlamentare. Le adozioni gay non devono esistere né in cielo, né in terra. Noi siamo e rimarremo sempre contrari a ogni ipotesi di adozione gay. Al momento della nascita, un bambino ha diritto di vedere in faccia la madre e il padre. Poi, quello che succede nel corso della vita è un'altra cosa. Ognuno è libero di vivere la sua vita come vuole, ma fino ad un certo punto. Signor Presidente, devo dire che questa Europa mi ha un po' rotto le scatole. Finché si occupava della lunghezza dei cetrioli o della grandezza delle vongole, che comunque non era proprio normale, si poteva anche chiudere un occhio; poi ha deciso che si può fare il cioccolato senza il cacao e il vino senza l'uva; ma che ora abbia deciso anche come fare i matrimoni, mi sembra assolutamente fuori luogo! In quale cassetto, questa Europa, ha dimenticato la sussidiarietà? Nelle materie in cui gli Stati dovrebbero avere una sorta di legittima autonomia l'Europa tende a renderli uniformi, appiattendoli verso il basso e cercando di fare una marmellata di tutti i Paesi. Non si occupa della specificità che hanno, della questione culturale, né di quella economica. Nelle materie in cui invece viene chiamata in prima linea, ad esempio, per la difesa e l'immigrazione, l'Europa potrebbe agire con maggiore efficacia, mentre fa assolutamente troppo poco, e forse il compito dell'Europa doveva essere appunto quello. Invece che lavorare per risolvere i problemi veri degli italiani, il Governo si occupa delle adozioni gay, si regalano le cittadinanze agli immigrati e si attaccano le Regioni meglio governate. Poi, dagli esponenti del PD in questi giorni è anche stata detta qualche perla! L'onorevole Guerini, vice segretario del PD, commentando il Family Day ha dichiarato che è compito della politica ascoltare tutti e confrontarsi con tutti. Ha aggiunto, inoltre, che sulle unioni civili ci sarà un dibattito lungo e approfondito e poi il Parlamento voterà, voterà precisamente quello che hanno deciso prima! Il senatore Marcucci ha detto: «Rispetto assoluto del Family Day, ma il Parlamento non farà un passo indietro sulle unioni civili», non facendo che confermare quanto ho appena detto. L'onorevole Rosato, capogruppo alla Camera, sostiene che «la piazza non cambia l' iter della legge ma non è mai successo che un provvedimento uscisse dal Parlamento identico a come è entrato». E questo è l'augurio che noi facciamo a questa legge. Egli è l'unico che mi è parso più possibilista sulla capacità di questo Parlamento e di questo Senato di incidere su una legge che a noi pare, già dalla prima lettura, qualcosa di assolutamente non condivisibile. Che le famiglie siano oscurate e si confonda la loro identità in una marmellata dove tutto è uguale è cosa inaccettabile per noi. La nostra civiltà è a tal punto in crisi che oggi la generazione dei genitori deve spiegare e convincere i propri figli che ci si sposa tra un uomo e una donna, tanto è diffusa l'ideologia omosessualista. Considerando poi che questi figli non hanno una stabilità lavorativa, cresciuti con la cultura dei soli diritti e libertà, senza la consapevolezza dei doveri, delle regole, delle responsabilità e, probabilmente, del sacrificio, il risultato è che non ci pensano proprio a mettere su famiglia e meno che mai a dare alla luce dei figli. Concludo, signor Presidente, con una considerazione. Nel corso di questi due anni di legislatura sono stati approvati provvedimenti che hanno stravolto la storia e la cultura millenaria di questo Paese: noi di questo siamo veramente dispiaciuti e siamo davvero insoddisfatti dell'operato di questo Governo.
2016-02-04	LN	StefaniErika	Se rileggiamo ed esaminiamo tutte queste norme e le leggiamo in un unum, ci rendiamo conto che, in realtà, queste forme di tutele e previsioni guardano alla famiglia in funzione della generazione e della procreazione di figli. Gli stessi lavori preparatori dell'Assemblea costituente utilizzano l'aggettivo «naturale», indicando che la famiglia non è un istituto creato dalla legge, ma una formazione di diritto naturale, legata alla natura umana e preesistente rispetto all'organizzazione statale. Questo è importante e dobbiamo sempre ricordare che, per quanto abbiamo una libertà come legislatori, il legislatore non può creare qualcosa di estremamente innaturale che nella società non è ancora previsto e non esiste. Se poi ricordiamo che alcuni diritti individuali che derivano dall'istituzione matrimoniale non sono assoluti di per sé, ma sono subordinati alla condizione dell'essere coniugati, quello che viene fatto nel provvedimento (e che, a nostro avviso, suscita la perplessità maggiore) è che alla fine si parla di unioni civili e si fa poi un richiamo quasi integrale alla normativa sul matrimonio. In Commissione giustizia è passato l'emendamento con cui si prevede che l'unione civile sia una formazione sociale (passaggio importantissimo, con il quale si dice quindi che non è la famiglia), ma poi si fa il richiamo integrale, con una sovrapposizione degli istituti, alla materia matrimoniale. È molto importante riuscire a comprendere quali saranno le conseguenze di questo richiamo. Nessuno della Lega Nord ha mai detto che le coppie omosessuali non abbiano il diritto a ricevere una tutela e un riconoscimento della loro unione. Abbiamo sempre detto che è doveroso - come ci ha imposto la stessa Unione europea - elaborare una disciplina e riconoscere diritti e doveri alle coppie omosessuali, ma senza fare una sovrapposizione tra le unioni civili come istituto e l'istituto del matrimonio; questo per un ragione non tanto ideologica, religiosa, spirituale, ma in termini quasi tecnici. Riteniamo che l'unione civile vada tutelata, ma che vadano parimenti tutelati i diritti dei minori. In questo momento riteniamo che il concetto di famiglia debba essere limitato e ascritto esclusivamente alle famiglie in cui ci siano un padre, una madre e dei figli. La nostra preoccupazione è che attraverso questo disegno di legge si dia la stura a vere e proprie adozioni da parte di coppie omosessuali. Pur comprendendo, sicuramente a livello emotivo, che ci sono persone che nutrono sentimenti di affetto tra di loro, e che quindi le coppie omosessuali abbiano legittimamente il desiderio di avere un figlio, ricordiamo sempre che un desiderio non è un diritto. Avere un figlio non è un diritto: è il figlio che ha dei diritti. Per questa ragione riteniamo si debba stralciare la parte che richiama la normativa sul matrimonio e che, al contempo, si debba prevedere una disciplina che tuteli le unioni civili limitata ai medesima rapporti, senza andare a fare quel detto richiamo. È inutile far finta che non esistano principi costituzionali quali il principio di eguaglianza, sancito all'articolo 3 della Costituzione, che la Corte costituzionale ha applicato in molte decisioni, proprio al fine di eliminare norme discriminatorie relative a situazioni uguali o omogenee, oppure contenenti una disciplina uniforme per fattispecie diverse. Parole complesse per dire semplicemente che, se si fanno richiami alla normativa sul matrimonio, come fa poi qualsiasi Corte, qualsiasi giudice, qualsiasi pronuncia a dire - anche eventualmente con uno stralcio del famoso articolo 5 e una revisione dell'articolo 3 - che non è un matrimonio, con tutte le conseguenze che derivano dal caso (quindi, non solo la stepchild adoption ma tutte le adozioni)? La Corte costituzionale si è già espressa su questi temi, e noi non possiamo far finta che ciò non sia successo. Non possiamo imporre noi come legislatori il superamento dei principi della Carta costituzionale. Oppure facciamo - come è già successo - una revisione della Costituzione. Avete voluto rivedere la Costituzione, per quanto riguarda il diritto della stessa rappresentatività da parte dei cittadini all'interno delle istituzioni, prevedendo un'elezione di secondo grado dei membri del Senato; allora, prima di fare questo, probabilmente potevate benissimo andare a incidere sulla Costituzione anche per quanto riguarda la definizione stessa di famiglia. Non vorrei tediarvi, però vorrei fare riferimento alla più volte ricordata sentenza della Corte costituzionale n. 138 del 2010, citata - anche a sproposito - quasi a supporto della tesi per cui l'unione civile è un istituto pienamente costituzionale, anche con il richiamo alle norme sul matrimonio. Basta semplicemente ricordare alcuni passaggi della Suprema corte. Quando parla di formazione sociale, la Corte richiama espressamente l'articolo 2 della Costituzione, e dice che nella nozione di formazione sociale è da annoverare anche l'unione omosessuale, intesa come stabile convivenza tra due persone dello stesso sesso, con la conseguenza di ottenere anche il riconoscimento giuridico dei connessi diritti e doveri. Ma precisa - cosa che penso debba essere sottolineata chiaramente - che si deve escludere che l'aspirazione al riconoscimento come formazione sociale «possa essere realizzata soltanto attraverso una equiparazione delle unioni omosessuali al matrimonio». La Corte, quindi, esclude che si possa fare questo richiamo e dice che il legislatore, quindi il Parlamento, nell'esercizio della sua piena discrezionalità, può individuare le forme di garanzia e il riconoscimento delle unioni, ma all'interno dell'articolo 2, ovvero come formazione sociale e non come famiglia. Poiché la famiglia è fondata sul matrimonio, non si possono quindi fare richiami alle norme sul matrimonio quando si parla di formazione sociale e, quindi, di unioni civili. La stessa Corte, in relazione alla disciplina dell'articolo 29, richiamando quanto ho detto poc'anzi, parla sempre di una società naturale, considerando che la famiglia contemplata dalla norma ha dei diritti originari e preesistenti allo Stato. È vero che la Corte afferma che i concetti di famiglia e di matrimonio non possono ritenersi «cristallizzati» con riferimento a un'epoca (il mondo cambia, gli usi e i costumi cambiano, c'è un'evoluzione della nostra società che non possiamo negare), ma dice altresì che l'interpretazione di un articolo «non può spingersi fino al punto di incidere sul nucleo della norma, modificandola in modo tale da includere in essa fenomeni e problematiche non considerati in alcun modo quando fu emanata». Al tempo dell'Assemblea costituente non si pensava nemmeno alla formazione di una famiglia di coppie omosessuali, e quindi la nozione di matrimonio nel 1942 era necessariamente basata sulla considerazione che i coniugi dovessero essere persone di sesso diverso. Dobbiamo ricordare che le sentenze della Corte per noi devono essere una guida. La Corte precisa che «questo significato del precetto costituzionale» - quindi la nozione di famiglia - «non può essere superato per via ermeneutica», perché non si tratta di una semplice rilettura del sistema, ma si procederebbe a una vera e propria interpretazione creativa: non possiamo inventarci le nome costituzionali, ma dobbiamo utilizzarle come un principio, come delle direttive alle quali il legislatore si deve assolutamente ispirare. Da ciò derivano un po' tutte le perplessità che noi continuiamo ad evidenziare in questa materia. Dobbiamo cercare di non confondere i nostri princìpi, i nostri valori e il nostro sistema giuridico con situazioni emotive, affettive e sentimentali. Si comprendono ovviamente le esigenze di tutta la nostra umanità, ma che l'articolo 5 estenda l'adozione contravviene alle stesse norme costituzionali. Quando abbiamo proposto la questione pregiudiziale, abbiamo evidenziato come l'articolo 117 della Costituzione stabilisca che la potestà legislativa è esercitata nel rispetto dell'ordinamento comunitario e degli obblighi internazionali. Ricordiamo che la Convenzione di New York del 1989 parla del rispetto dell'interesse superiore del minore, del diritto del minore al legame con i propri genitori e, in caso di adozione, di una verifica della situazione del minore in rapporto al padre e alla madre. Le notizie all'ordine del giorno ci parlano di opinioni varie e discordanti da parte di esponenti del mondo della psichiatria e della psicologia, ma a noi basta che vi siano almeno dei dubbi in merito alla possibilità che un figlio abbia la serenità di crescere in un nucleo omogenitoriale. Nel dubbio dobbiamo essere cauti, non possiamo forzare con una norma la natura stessa del procedere dei rapporti umani e prevedere queste norme all'interno di un disegno di legge, tra l'altro senza che vi sia stata alcuna analisi approfondita sul tema delle adozioni. Una normativa complessa e garantista, posta a tutela del minore, del diritto del minore ad avere una famiglia, non la possiamo stravolgere senza aver posto in essere un processo di approfondimento anche con le necessari audizioni. Per questo riteniamo che il provvedimento in discussione doveva tornare in Commissione per affrontare la tematica o vedere completamente stralciata l'ipotesi dell'adozione, al fine di non incidere assolutamente su un tema e su un istituto fondamentale e delicatissimo. Per questa ragione ribadiamo la nostra posizione di estrema contrarietà, sottolineando che deve passare il messaggio e deve essere compresa la ragione per la quale noi riteniamo che, anche se vengono stralciati il famoso articolo 5, i richiami all'articolo 3 e l'ipotesi di adozione, un mero richiamo alle norme sul matrimonio alla fine comporta una parificazione dell'unione civile a tale istituto, con la possibilità che una sentenza o una pronuncia in futuro venga poi a concedere dei diritti come conseguenza di tale rinvio e del riconoscimento dell'applicazione, quantomeno normativa, dell'istituto del matrimonio. È inutile continuare a dire, come diciamo spesso noi, che dobbiamo ragionare di altri argomenti, che l'Italia è in crisi, che c'è il mondo dei lavoratori, degli esodati e i problemi dell'immigrazione e della sicurezza. È vero; ma è anche vero che certi temi vanno affrontati con grande serenità, senza andare a rincorrere il consenso di qualche nicchia di elettorato. Penso che tutti noi siamo chiamati ad approntare delle leggi generali e astratte che tengano in considerazione tutto il nostro apparato e ordinamento. Se cominciamo ad andare ad incidere su sistemi, valori e principi sui quali è stata forte ed è diventata grande l'Italia, iniziamo a destabilizzare tutto un sistema.
2016-02-04	LN	StucchiGiacomo	Parlare di unioni civili, di matrimonio piuttosto che di convivenza, parlare di famiglia naturale, di unioni tra uomo e donna o tra persone dello stesso sesso è sicuramente uno degli argomenti che oggi, diciamo così, è importante per quanto riguarda una parte dell'opinione pubblica ed è ritenuto dalla maggioranza un argomento che ha una sua urgenza. Forse l'urgenza, dal punto di vista politico, dovrebbe essere riservata ad altri temi, alle problematiche del lavoro, del sociale e a quelle relative all'immigrazione oltre che a tante altre questioni maggiormente urgenti. Ma - tant'è - di fronte a questo nuovo asse che si è creato sull'urgenza dell'approvazione del disegno di legge Cirinnà ci troviamo quest'oggi a confrontarci su questo tema. Tema che comunque non è secondario, perché nessuno di noi vuole impedire alle persone di vivere i propri affetti liberamente - ci mancherebbe altro - e anche la propria sessualità, nel rispetto delle norme, e a questo proposito, naturalmente, faccio riferimento alle tutele per i minori che sono fondamentali. Non ci interessa quello che ognuno fa a casa propria. Ci interessa, invece, quella che può essere la declinazione nel contesto sociale, e quindi verso tutti i cittadini, di diritti che magari vengono riconosciuti ad unioni che non sono matrimoni, sono unioni civili, sono un qualcosa che il sottosegretario Scalfarotto definisce per importanza al pari dei matrimoni e qualcun altro, invece, definisce matrimoni di serie B. Anche in questo caso, all'interno della stessa maggioranza non politica, ma parlamentare che sta portando avanti questo provvedimento, non vi è univocità di valutazione.
2016-02-17	M5S	CatalfoNunzia	Signor Presidente, se dovessi parafrasare e poi riassumere quanto oggi detto dal Presidente del Consiglio, che si è riempito la bocca della parola «comunità» (comunità che non riesce ad assicurare neanche nel suo Paese, figuriamoci in Europa), dovrei dire che da tutti i concetti non esce fuori altro che nulla. Mi inchino a cotanta lungimiranza del Presidente del Consiglio che, come al solito, è venuto a parlarci di un'Europa che non esiste. È dall'inutile semestre italiano di Presidenza che straparla di un presunto cambio di marcia dell'Unione europea sull'austerità; oggi si è accorto che l'Unione europea non ha cambiato di una virgola la sua politica economica. Ecco allora che lo vediamo rivendicare in tutte le sedi qualche decimale aggiuntivo di deficit e quel poco che ottiene lo sperpera in mancette elettorali, invece di usarlo per rilanciare gli investimenti pubblici e l'occupazione e per misure strutturali come il reddito di cittadinanza. Mentre il Presidente del Consiglio maneggia di inesistenti di vittorie, il Consiglio europeo garantisce al Regno Unito il rispetto della sua sovranità politica ed economica e lo favorisce in materia di immigrazione, perché teme fortemente il referendum indetto da Cameron, un sacrosanto diritto della Gran Bretagna, come dice il Presidente. Proprio nel rispetto del referendum, mi preme ricordare a quest'Aula e a questa maggioranza (proprio nel rispetto dei cittadini), che nelle Aule parlamentari è già stato depositato dal Movimento 5 Stelle un disegno di legge d'iniziativa popolare per l'indizione di un referendum sulla permanenza dell'Italia nell'euro. Cosa fa invece questo Presidente del Consiglio nominato e non eletto da quei cittadini che dice di rispettare quando parla di referendum ? Chiede all'Europa...
2016-02-17	PD	CociancichRoberto	Signor Presidente, «(...) oggi è il momento in cui bisogna saper gettare via vecchi fardelli divenuti ingombranti, tenersi pronti al nuovo che sopraggiunge, così diverso da tutto quello che si era immaginato; scartare gli inetti tra i vecchi e suscitare nuove energie tra i giovani. Oggi si cercano e si incontrano, cominciando a tessere la trama del futuro, coloro che hanno scorto i motivi dell'attuale crisi della civiltà europea e che, perciò, raccolgono le eredità di tutti i movimenti di elevazione dell'umanità, naufragati per incomprensione del fine o dei mezzi con cui raggiungerla. La via da percorrere non è facile, né sicura, ma deve essere percorsa e lo sarà». Quelle che ho pronunciato, signor Presidente, non sono ovviamente parole mie, ma solo di Altiero Spinelli, di Ernesto Rossi e di Ursula Hirschmann, contenute nel famoso Manifesto di Ventotene che molte volte viene richiamato come una delle fonti, delle sorgenti dell'idea di Unione europea. Nel cuore di questa idea, signor Presidente, sta proprio il fatto di gettare via i vecchi fardelli. Ed i vecchi fardelli sono questa idea che aveva caratterizzato il periodo antecedente, anzi gli anni in cui si scriveva il Manifesto (fra il 1941 e il 1944), per il quale ci si doveva screditare e combattere frontalmente gli uni contro gli altri. Credo che oggi la sfida sia ancora aperta e sia quella di rinunciare a delegittimarsi reciprocamente e cercare invece, pur nel rispetto delle reciproche differenze e nella convinzione di avere posizioni anche conflittuali, la legittimazione reciproca come un patrimonio a cui non possiamo rinunciare. E credo che questo sia veramente il punto sul quale noi dobbiamo oggi porre una linea difensiva sulla quale non possiamo assolutamente demordere. Oggi l'idea che l'Unione europea rappresenta è l'aspetto più alto che siamo riusciti ad ottenere dal punto di vista della legittimazione reciproca, e questo è importante. Ogni qualvolta l'Unione europea ha saputo riconoscersi, attraversare la frontiera tra la Ruhr e la Saar e partire dal conflitto che ha insanguinato le nostre frontiere, andando a riconoscersi in una comunanza di popoli europei, è avanzata e ha prodotto ricchezza e progresso. Ogni qualvolta noi abbiamo costruito muri e innalzato fili spinati, abbiamo, invece, compiuto un passo indietro. Per questo il Consiglio europeo di domani è particolarmente cruciale, perché vengono rimesse in discussione la natura e la ragione stessa del nostro essere insieme. È invece importante che tutto il Paese e anche il nostro Parlamento, da questo punto di vista sia unito. E voglio dire ai membri del mio partito, ai componenti del Gruppo del Partito Democratico, che ogni qualvolta noi saremo divisi e non ci riconosceremo reciprocamente nelle ragioni costitutive del nostro partito, saremo perdenti. E lo dico anche con riferimento a quanto è successo nelle scorse ore. Noi dobbiamo riconoscere il valore reciproco delle differenze e cercare di creare una sintesi. Questo vale per noi, come Gruppo del Partito Democratico, e se riusciremo a farlo, avremo autenticamente uno spirito europeo. L'Europa ha esattamente la capacità di fare una sintesi delle diverse tradizioni, delle diverse ideologie e delle diverse posizioni culturali. Noi dobbiamo muoverci con questo spirito, a testa alta, facendo valere le posizioni italiane. E dico questo anche con riferimento ad alcune polemiche sollevate sulla scarsa presenza dii funzionari italiani nelle istituzioni europee. Lo spirito europeo non deve far venire meno il desiderio e la volontà di farci rispettare. Oggi l'Italia - e lo dico al Governo - deve essere più rappresentata nelle istituzioni europee, anche nelle posizioni chiave. Su 28 pozioni chiave - e non lo dico per essere antitedesco, al contrario - 18 sono rivestite da funzionari di alto livello tedeschi. Questo - secondo me - è qualcosa che deve cambiare nel futuro, proprio nello spirito di un riconoscimento e di una costruzione reciproca che si manifesta anche nella scelta delle posizioni chiave dove si decide. Infine, signor Presidente, c'è il tema della migrazione, più volte evocato in questa discussione, che non è soltanto un problema di buonismo contro cattivismo e di sicurezza. È un problema di tipo strategico sul futuro dell'Europa. L'Europa fa fronte a una enorme crisi, anche di natura demografica, e noi non possiamo non porci questo problema. Qual è il futuro dell'Europa? È una domanda che l'Europa deve porsi rispetto al venir meno e all'invecchiamento della sua popolazione. Cercare una grande alleanza con i Paesi che stanno intorno a noi, con le forze generose ed entusiaste che cercano di venire a lavorare nel nostro Paese, è una opportunità grande e una risorsa che non possiamo trascurare. Oggi noi abbiamo bisogno, da un punto di vista strategico, per mantenere il nostro livello di ricchezza, di ridurre gli squilibri macroeconomici ed economici tra il Nord e il Sud del mondo, tra il continente europeo e il mondo che esce dal deserto. Come ricordava don Giulio Albanese ieri in Commissione affari costituzionali, l'Africa è un continente straordinariamente ricco di risorse, e noi dobbiamo riuscire a creare delle relazioni equilibrate. Da questo punto di vista, approvo il fatto che sia data compiuta attuazione alla riforma della cooperazione internazionale. È necessario mettere mano alla legge sull'immigrazione, anch'essa vecchia; riguardare con maggior lungimiranza alla legge sull'asilo in una prospettiva europea; portare a termine la riforma della cittadinanza e stringere un grande patto con le comunità di migranti che, dal mio punto di vista, devono essere guardate come portatrici di quelle energia e speranza di cui noi, oggi, a volte siamo poveri. E tutto questo lo vediamo anche nel nostro dibattito quando, invece di ascoltarci o di pensare insieme al futuro, lasciamo che sia semplicemente una occasione per insultarci reciprocamente come, purtroppo, è avvenuto anche oggi. Concludo ripetendo le parole di Altiero Spinelli: «La via da percorrere non è facile né sicura, ma deve essere percorsa e lo sarà».
2016-02-17	PD	GinettiNadia	Prendendo allora in prestito il titolo della lectio magistralis del presidente Napolitano, identità nazionali, e autocoscienza europea nei nuovi orizzonti mondiali non possono essere considerati antagonisti, ma motori propulsivi per il rafforzamento dell'unità politica europea, di un'area regionale cui l'orizzonte mondiale chiede di svolgere un ruolo di maggior protagonismo nel contesto di questi nuovi equilibri e vecchie priorità e valori. In quest'ottica, signor Presidente, ci è sembrato debole e non all'altezza delle sfide attuali il documento dei cinque Presidenti (BCE, Eurozona, Commissione, Consiglio e Parlamento europeo), che avrebbe dovuto segnare dal 2012 il consolidamento degli interessi comuni verso una maggior integrazione economica bancaria, fiscale, ma anche sociale e soprattutto politica, come lei rivendica, perché nessuna idea di costruzione può reggersi se non poggia su una più ampia impalcatura, quella dell'unità politica di istituzioni europee legittimate da un popolo europeo che riesca a guardare a Bruxelles non come sede di una burocrazia asfittica, ma come autorevole ambito di governo federale. Le Nazioni sovrane non sono più il quadro in cui possiamo pensare di risolvere i problemi del presente, della sua complessità e dei nuovi scenari geopolitici. Le parole di Jean Monnet sono drammaticamente attuali e ancora oggi efficaci davanti a nuovi muri e filo spinato che non saranno mai abbastanza impermeabili alla forza di fenomeni di portata mondiale. Accogliere chi scappa da guerre e persecuzioni non è una concessione compassionevole ma un dovere e un obbligo sanciti da convenzioni internazionali sottoscritte all'indomani degli orrori della Seconda guerra mondiale. Il diritto alla vita è un diritto universale, di tutti, indipendentemente da dove si nasce o da chi si fugge. Presidente, in questi settant'anni di processo, sicurezza interna e maggiori controlli alla frontiera esterna non sono alternativi alla gestione dell'accoglienza e alla protezione dei rifugiati, così come il tema della cooperazione giudiziaria e di polizia contro il terrorismo, il rafforzamento dell'Agenzia europea EASO e gli hotspot di registrazione e identificazione non sono alternativi al processo di integrazione e rafforzamento dell'Unione europea. Parliamo di frontiere esterne di fronte ad un'unica area interna di libera circolazione, un'unica frontiera esterna di competenza dell'Unione europea, come ci è imposto e richiesto dal Trattato di Lisbona, che parla già agli articoli 77 e 78 di politica europea comune di immigrazione e di asilo. Presidente, fa bene a chiedere flessibilità per le spese che abbiamo sostenuto in materia d'immigrazione perché si tratta di politica europea e le risorse devono essere europee. Concludo dicendo che non è negoziabile né il percorso avviato dall'isola di Ventotene né l'insieme dei valori della costruzione europea. Non basta che la Commissione europea richiami gli Stati membri ad essere fedeli a parametri e indicatori economici e finanziari; ci deve richiamare alla fedeltà e alle ragioni del comune progetto di costruzione dell'Europa unita.
2016-02-23	LN	ConsiglioNunziante	Come sempre succede, il decreto-legge in esame è di fatto un provvedimento omnibus, niente affatto rispettando il carattere di omogeneità previsto dalla legge 23 agosto 1988, n. 400, che stabilisce che i decreti-legge devono contenere misure di immediata applicazione e che il loro contenuto deve essere specifico, omogeneo e corrispondente al titolo. Il decreto-legge in esame si compone di 13 articoli che alla Camera dei deputati sono stati blindati, poco discussi e messi in condizione di non nuocere al sistema, limitandosi a portare avanti quello che la politica probabilmente non è stata in grado di affrontare seriamente. Si è quindi cercato di inserire misure che tenessero conto del funzionamento e dell'organizzazione delle pubbliche amministrazioni con riferimento alle infrastrutture, ai trasporti, alle questioni alimentari e forestali e, addirittura, alla materia sanitaria. Praticamente, qualcosa di omogeneo! Probabilmente in questo decreto-legge il Governo ha cercato di rendere omogenea solamente la necessità di assicurare l'efficienza e l'efficacia dell'azione delle diverse amministrazioni interessate. È stato anche interessante cercare di capire in che termini è avvenuta l'introduzione di alcuni elementi che non avrebbero assolutamente nulla a che fare con le proroghe. Praticamente, all'interno di questo decreto-legge sono stati addirittura inseriti alcuni elementi nuovi come il rimborso elettorale con lo stanziamento di risorse per quelle Province che, tra le altre cose, sono state abolite. Anche in questo caso si tratta di una aberrazione per la spesa pubblica. Poi c'è la questione del direttore generale per il grande progetto di Pompei, che magari potenzialmente vedrà anche crollare qualche muro ma che è stato inserito in questo decreto-legge. Sono state inserite addirittura norme senza copertura, e questo la dice lunga sull'incapacità di governare, ma d'altronde avete posto la questione di fiducia e dunque è andato tutto in cavalleria. Spero anche, signor Presidente, che non vengano prorogate le norme contenute in quelle 24 slide che il Presidente del Consiglio ci ha propinato riguardo ai festeggiamenti per i due anni del suo Governo. Qualcuno, nell'intervento precedente al mio, ha ritenuto che quel Governo sia stato e sia tuttora abusivo. Praticamente è stata prodotta una slide ogni mese. Speriamo che i risultati di questi due anni non vengano prorogati anche per i prossimi ventiquattro mesi, salvo andare alle elezioni, come noi speriamo, un po' prima. Il Presidente del Consiglio ha affermato che la disoccupazione è calata all'11,4 per cento: una balla colossale che, tra le altre cose, ci è costata circa 11 miliardi per creare poco più di 100.000 posti di lavoro, per i quali, tra l'altro, non si ha alcuna prova che la decontribuzione affidata al jobs act abbia inciso favorevolmente. Dovrà passare probabilmente ancora qualche anno per vedere quanto effettivamente abbia inciso quella legge. A gennaio la cassa integrazione è tornata a salire e spero che anche questa non venga prorogata e che il Governo metta in campo azioni serie e concrete in un piano industriale credibile. Infatti, se si ragionasse in termini positivi per un piano industriale e per un piano dell'energia credo che non vi sarebbe bisogno di prorogare la cassa integrazione ma forse è più facile prorogare quest'ultima che mettere mano alle questioni economiche. Si è parlato anche della disoccupazione dei giovani, scesa al 37,9 per cento, un dato che non tiene conto dei giovani che non studiano e non cercano più lavoro, quindi anche questo, signori, è un dato alquanto falso. Altra questione è la balla che riguarda il PIL, passato da meno 1,9 per cento a più 0,8. Gli ultimi dati dell'OSCE sono drammatici e l'intervento di Draghi è stimato nello 0,3 per cento di PIL. Il petrolio ai minimi ha fatto la sua parte e la restante parte l'ha fatta l'euro debole per gran parte dell'anno, incentivando le esportazioni. Condizioni queste, signor Presidente, la cui assenza avrebbe condotto ad un tracollo economico senza pari, altro che ripresa! L'Italia sembra andare verso l'inevitabile mancato rispetto della riduzione del debito a partire dal 2017. Altro tema delicato è quello dell'immigrazione. Anche in questo caso, signor Presidente, si continua a prorogare, anzi, a procrastinare più che a prorogare questo incredibile problema. L'Italia chiede all'Europa l'emissione di eurobond per fare fronte agli oneri finanziari: spese enormi che non siamo in grado di affrontare. La crescita del 2015 è stata molto inferiore rispetto alle previsioni. Solo lo 0,6 per cento. Dovremmo avere uno spread probabilmente a 500 o 600. Ricordo quando Berlusconi è stato costretto a dimettersi e le notizie di questi giorni sulle intercettazioni la dicono lunga e raccontano molto bene come sono andate le cose. Il Documento di economia e finanza che il Governo presenterà in aprile terrà conto ufficialmente di un peggioramento anche rispetto alle previsioni per l'anno in corso e quindi aprirà la strada ad una manovra correttiva di 3-5 miliardi. Il 2017 è tutto da vedere. Ne vedremo delle belle, ma c'è già da coprire un conto da 17 miliardi in aumento di IVA e accise previsto dalle clausole di salvaguardia. O pensate di prorogare anche questi? Ma anche mettendo da parte i conti pubblici, l'Italia di Renzi non sembra avere cambiato verso rispetto ai partner europei, compresi quelli storicamente più vicini. L'anno scorso l'Italia è cresciuta dello 0,6 per cento, contro il 3,2 per cento della Spagna e l'1 per cento della Francia. Il bel Paese non ha cambiato verso nemmeno sul debito, quasi il 133 per cento del PIL, contro una media europea dell'87,2 per cento. C'è qualche segno positivo sulla disoccupazione, ma il tasso di occupazione resta molto basso, così come la produttività del lavoro, che ci vede in fondo alla classifica dell'Unione europea. Si tratta di statistiche da Paese povero, signora Presidente, e sono tre o quattro anni che continuiamo a prorogare anche queste. Spero di non dover più assistere ad un'eventuale proroga dello scempio economico delle consulenze della ministra Madia, nei prossimi due anni; le consulenze esterne si sono moltiplicate, alla faccia della spending review. Siamo passati da una spesa di 737 milioni ad 1 miliardo e 197 milioni: 453 milioni di euro sottratti a questioni ben più importanti. Possibile, signora Presidente, che tra i nostri tre milioni di dipendenti statali e pubblici non vi sia qualcuno esperto, in grado di supportare tecnicamente la Ministra, che più volte ha dato la sensazione di non conoscere bene neppure lei le proprie leggi? Qualcuno ha paventato che forse un consulente in questo caso, anche pagato bene, sarebbe importante. Mi chiedo come sia possibile vantarsi e sbandierare in tutta Europa successi su riforme che sono state solo parzialmente realizzate e i cui risultati si vedranno nell'arco dei prossimi tre o quattro anni (se si vedranno). Mi chiedo soprattutto come sia mai possibile collegare la riforma costituzionale, cioè lo scempio della Costituzione che avete fatto (tra l'altro ancora non definitivamente approvata ed oggetto delle forche caudine del referendum di ottobre), con una ventilata ripresa. Parlate di un'Italia rimessa in moto, quando tutti gli indici economici sono assolutamente negativi. Vorrei cospargere, signora Presidente, il mio intervento di sale grosso, ma non vorrei che ciò fosse inteso come qualcosa di troppo dolce per questa maggioranza. In questo provvedimento, trattandosi di un decreto-legge omnibus, inserite anche la proroga dei mille sogni, la cui realizzazione, due anni or sono, il neo Presidente del Consiglio ha garantito agli italiani. Adesso nel libro dei sogni si inaugurerà anche la Salerno-Reggio Calabria, modello Cetto La Qualunque (quando inaugurò il ponte sullo Stretto alla fine del film). Tutti possono fare così il Presidente del Consiglio, signora Presidente. E ci provo anch'io; tra l'altro, Consiglio lo sono, mi manca solamente il Presidente.
2016-02-24	LN	TosatoPaolo	Su questo provvedimento ci viene chiesta la fiducia al Governo Renzi. La Lega Nord dice chiaramente no a questo Presidente del Consiglio e al suo Governo parolaio e assolutamente inconcludente. Ci siamo chiesti se tutte le affermazioni del Presidente del Consiglio rispetto al miglioramento della situazione dei conti pubblici, della ripresa e della vita dei nostri cittadini siano realistiche o, invece, frutto di fantasie e propaganda. Ebbene, i dati di fatto ci spingono a pensare che questo Governo non meriti fiducia e che le chiacchiere del Presidente del Consiglio stiano a zero, cioè non abbiano più alcuna credibilità. Lui non è solo il Presidente del Consiglio. Renzi è anche il segretario del Partito Democratico, che governa questo Paese ininterrottamente dal novembre del 2011. Questo metodo che utilizza per dire che questo Governo sta facendo meglio di quelli precedenti, e cioè dei Governi Monti e Letta, è una procedura furbesca. Nella realtà dei fatti c'è una continuità che è rappresentata dalla forza che governa questo Paese da cinque anni, che è il Partito Democratico. Non si può dire che le cose stiano migliorando. Gli ultimi tre Governi hanno creato innumerevoli problemi e ingiustizie come quello degli esodati, dei lavoratori colpiti dall'infame legge Fornero. Il Governo Renzi sta facendo meglio? No, perché non mette in discussione queste ingiustizie, ma le poche certezze che ancora hanno i nostri cittadini, come, ad esempio, le pensioni di reversibilità. Afferma che si sta attuando una politica che va a tutelare maggiormente i cittadini. Noi sappiamo che molti cittadini hanno subito negli ultimi anni delle tragedie legate a calamità naturali. Mi riferisco alle ultime, a quelle del Brenta o dell'Emilia. Ebbene, non ci sono stati interventi adeguati; non sono stati risarciti i danni subiti e addirittura in Emilia ci sono cittadini che vivono nei container e, se non riescono a pagare le utenze, vengono minacciati di esser cacciati o considerati morosi. Le nostre comunità sono sempre più in balia di bande di criminali che entrano nelle loro abitazioni e che possono derubarle e fare di loro ciò che vogliono. Qual è la reazione del Governo? È pressoché inesistente. È passata ormai nel nostro Paese l'idea che non ci si possa nemmeno difendere e che, se qualcuno prova a farlo, rischia in proprio la galera o di perdere il proprio patrimonio con richieste assurde di risarcimenti danni. Non c'è più la certezza della pena, ma quella dell'impunità e degli svuota carceri promossi da questo Governo. Ci sono poi le politiche folli rispetto all'immigrazione con prefetti che, su ordine e mandato del Ministro dell'interno, arrivano addirittura a minacciare le comunità di sequestrare le abitazioni private non utilizzate. Queste sono le follie di questo Governo. Ci sono cittadini che sono colpiti ogni giorno dall'Agenzia delle entrate e da Equitalia senza pietà. Non potendo onorare i propri debiti nei confronti dello Stato per una pressione ormai allucinante, sanno che entrano in un circuito in cui, se non pagano una volta, lo Stato può chiedere tre volte tanto quello che non sono riusciti a versare, se non di più. Questo Governo cosa fa? Tratta con i grandi evasori fiscali. Non solo con le sanatorie, che ovviamente questo Governo chiama con termini stranieri per non far capire di cosa stiamo parlando, come per la voluntary disclosure. Addirittura, quando ci si sono grandi gruppi internazionali che evadono, il Governo va a fare sconti, e non a triplicare come fa con i cittadini normali, su quello che costoro dovrebbero allo Stato e alle casse dell'erario. Ci si sono poi delle situazioni che sono ormai diventate inaccettabili. Come si fa a dare fiducia a un Presidente del Consiglio che afferma che il problema dell'occupazione si sta risolvendo, che ci sono sempre un maggior numero di contratti a tempo determinato e che questo è un segnale di ripresa? Lo vada a dire a tutti coloro che non hanno lavoro e non hanno alcuna prospettiva di ottenerlo. Sempre il Presidente del Consiglio afferma che la pressione fiscale sta calando. Lo vada a dire a tutti coloro che hanno mille contenziosi con l'Agenzia delle entrate e rischiano di chiudere le proprie attività per impossibilità di onorare i propri impegni. Come si fa a dare fiducia a un Governo che, nel giro di una notte, con un decreto ha rubato a innumerevoli cittadini, poche migliaia (poche lo dico ironicamente), i risparmi di una vita? Questo Governo con le sue azioni non merita assolutamente alcuna fiducia. La potrà ottenere forse da quest'Aula, attraverso trasformismi di rappresentanti dei cittadini che spesso e volentieri, una volta entrati in quest'Aula dimenticano di dover rappresentare le loro necessità e le loro esigenze, e hanno come priorità, purtroppo, solo se stessi e la volontà di portare avanti la legislatura. Ma certamente non ha più la fiducia del Paese e non avrà neanche quella della Lega Nord. Noi rimandiamo quindi al mittente questa ennesima richiesta di fiducia. Nessuna fiducia a questo Governo. Nessuna fiducia al presidente del Consiglio Matteo Renzi.
2016-03-03	M5S	BertorottaOrnella	Signor Presidente, signor Ministro, che il territorio italiano rappresenti il principale punto di approdo dei migranti, insieme alla Grecia, è un dato di fatto, come i problemi che inevitabilmente questo flusso crea. Uno di essi è proprio lo smaltimento dei barconi dei migranti utilizzati per la traversata. Da una mia recente ispezione al porto di Pozzallo ho potuto constatare come il Governo consideri queste barche dei rifiuti speciali, privilegiando la distruzione e lo smaltimento a carico dello Stato piuttosto che l'effettivo percorso di recupero, spesso possibile ed auspicabile. Ci risulta infatti che la circolare della Presidenza del Consiglio dei ministri datata 13 febbraio 2003 e rubricata «Distruzione di imbarcazioni utilizzate per reati di immigrazione clandestina», prevede la possibilità di procedere, in mancanza di istanze di affidamento avanzate dagli organi di polizia o da altri organi dello Stato, alla distruzione dei mezzi sequestrati. Considerato che lei, in occasione dell'audizione svolta presso il Comitato Schengen, ha dichiarato che non sarebbe scorretto parlare di dare vita a una filiera produttiva che possa garantire il recupero dei barconi stessi, potrebbe illustrarci quali misure il Governo sta adottando o intende adottare per rendere concreto questo progetto che appunto consisterebbe nel recupero delle stesse imbarcazioni e nel recupero dei materiali riciclabili e riusabili di quelle barche? È sua intenzione agire in questo senso? E in quali tempi intende farlo, considerando che molti bandi per lo smaltimento dei barconi a carico dello Stato sono in fase di chiusura?
2016-03-15	FI	DAliAntonio	Di fronte all'idea di fossilizzare l'attenzione su un episodio drammatico, del quale naturalmente viene esaltata la data stabilendo che quello sarà il giorno della memoria, mi chiedo per quale ragione non si inserisca anche l'emigrazione di cui ho parlato, così come noi chiediamo con gli emendamenti che abbiamo presentato e in base all'accoglimento o meno dei quali valuteremo l'atteggiamento da tenere in sede di votazione finale. Perché non andare nelle nostre scuole a parlare anche della nostra emigrazione, che ha toni altrettanto drammatici quanto quelli che oggi contraddistinguono la migrazione dall'Africa verso la Sicilia e verso l'Europa? Che poi non si tratta di un fatto soltanto mediterraneo. Ho ascoltato importanti citazioni su Mare nostrum, ma perché limitare il discorso al Mediterraneo? L'emigrazione e l'immigrazione sono fatti epocali e storici che hanno contraddistinto gran parte dell'evoluzione sociale delle nostre popolazioni e, ripeto, in particolare della Sicilia, dalla quale provengo, per cui, molto spesso, noi, con un sorriso non dico sarcastico ma certamente di circostanza, ascoltiamo determinati discorsi che parlano di mura, che parlano di ostacoli, che parlano di dinieghi. Noi abbiamo una storia millenaria che ci ha assolutamente abituati all'integrazione e, anzi, in questa fase della nostra storia di nazione siciliana, soffriamo della marginalità che il contesto italiano e il contesto europeo ci assegnano come terra di frontiera, mentre noi siamo terra di centralità mediterranea.
2016-03-15	FI	DAliAntonio	In base a questo, ripeto, chiediamo che il testo venga integrato da due semplicissimi emendamenti che sarebbero fondamentali e che mirano a far sì che nelle nostre scuole si parli non solo di immigrazione ma anche di emigrazione, in omaggio alla storia del nostro Paese, perché solamente questo omaggio potrà far comprendere meglio ai nostri giovani e alla nostra società i valori che, attraverso la giornata della memoria, si vogliono affermare. Non credo di dire cose che esulano dal contesto nel quale stiamo discutendo. Ripeto: volendo attenermi, senza andare oltre, al testo del disegno di legge, dico che noi abbiamo il dovere di insegnare nelle nostre scuole i valori dell'immigrazione e dell'emigrazione che, insegnati assieme, portano ad una comprensione vera del significato dell'integrazione e quindi della pacifica convivenza.
2016-03-15	FI	DAliAntonio	Molti studiosi hanno recentemente esplorato il fenomeno migratorio italiano, meridionale e siciliano in particolare, da e per le coste dell'Africa. La nostra emigrazione in Tunisia è stata svincolata da ogni sospetto di volontà di colonizzazione, perché quel Paese non è mai stato italiano ed ha visto migliaia e migliaia di cittadini (contadini, operai, commercianti, piccoli artigiani e anche imprenditori) recarsi in quella terra per portarvi la loro ansia di sviluppo, di crescita e di integrazione con gli abitanti di quella terra. Mi chiedo quindi perché, se non ci sono motivi - quelli sì - demagogici e parziali, si limiti questa Giornata alla memoria delle vittime dell'immigrazione, soprattutto nel momento in cui essa andrà a incidere sull'educazione dei nostri giovani, dato che si istituisce non un giorno di festa nazionale ma un giorno indirizzato principalmente all'azione nelle nostre scuole. Mi chiedo perché ignorare tutto quello che rappresenta il dramma, oltre che le positività dell'immigrazione - perché noi tendiamo sempre a sottolineare i drammi, ma dovremmo sottolinearne anche alcune positività - e non inserire nel ricordo anche la storia della nostra emigrazione, che, come ha ricordato il senatore Micheloni, è fatta anche di eventi drammatici, che non sono solamente quelli che già ricordiamo, come il disastro di Marcinelle o altri, cui abbiamo già dedicato una giornata di ricordo. Mi riferisco all'emigrazione che partiva con i piroscafi, senza sapere quale potesse essere la vera destinazione di chi disperatamente cercava di attraversare l'oceano, o all'emigrazione che sostava a Ellis Island. Peraltro, abbiamo visto anche recentemente una riscoperta dei valori e delle drammaticità attraverso importanti produzioni cinematografiche sulla storia dei nostri concittadini che emigrarono in passato.
2016-03-15	FI	DAliAntonio	Se nelle scuole della nazione siciliana si insegnasse la storia della Sicilia come storia del popolo siciliano, ogni capitolo conterrebbe una storia di immigrazione o di emigrazione, ma si sa che la storia la scrivono i vincitori e per questo nelle nostre scuole non abbiamo un'adeguata istruzione della storia della nostra Sicilia. Ritengo pertanto che questa Giornata in memoria delle vittime dell'immigrazione possa avere significato solo se, come si afferma anche nella relazione introduttiva al disegno di legge, si ricordi anche la nostra emigrazione che è immigrazione di italiani in altri Stati. Non è solo un fatto di reciprocità, ma proprio di educazione che noi dobbiamo dare ai nostri giovani.
2016-03-15	FI	DAliAntonio	Signor Presidente, cercherò di attenermi al testo del disegno di legge e al suo scopo, cercando di sfuggire alle tentazioni di discorsi importanti dal punto di vista valoriale e filosofico. Cercando di rimanere in questo ambito, dirò che stiamo per istituire una giornata della memoria, che è indirizzata, per quello che ci dice l'articolo 2, principalmente all'istruzione dei nostri giovani e quindi a sollecitare nelle scuole d'Italia un momento di riflessione e di attenzione ai fenomeni dell'immigrazione. Noi non possiamo non essere d'accordo su questo, ma a patto che ciò non riguardi solamente l'immigrazione di questi giorni ma tutta l'immigrazione e l'emigrazione che ha contraddistinto la storia del nostro Paese e in particolare della terra dalla quale provengo. Infatti, in quest'Aula parlamentare siamo troppo abituati, ormai, a legiferare sulla base di emozioni transitorie e immediate.
2016-03-15	LN	TosatoPaolo	La Lega Nord non condivide questo dibattito; non condivide il fatto che si tenga impegnato il Parlamento su siffatti temi; non capisce perché la Giornata delle vittime dell'immigrazione abbia più dignità della Giornata delle vittime della crisi economica (che sono purtroppo tante) o del terrorismo. È evidente quindi che alla base di questo provvedimento c'è solo ed esclusivamente una cinica propaganda. Anche se fossimo l'unica forza politica contraria al provvedimento, noi vogliamo affermare la nostra contrarietà e diciamo no alle meschinità e all'ipocrisia che stiamo ascoltando in questo inutile dibattito parlamentare.
2016-03-15	LN	TosatoPaolo	Negare la drammaticità della presenza di vittime e morti alla propaganda e al sostegno di una specifica politica sull'immigrazione è un atto assolutamente fuorviante e meschino. Sfruttare i buoni sentimenti dell'opinione pubblica per fare propaganda è insopportabile e rappresenta - ad avviso mio e della Lega Nord - una forma di cinismo che forse è peggiore di quella degli indifferenti rispetto a simili tragedie umane.
2016-03-15	LN	TosatoPaolo	Questo provvedimento non è utile a nessuno: non è utile ai migranti, al nostro Paese e ai nostri cittadini. È utile, forse, esclusivamente a una parte politica che avrà la possibilità, in una giornata dell'anno, di affermare nelle scuole e nelle cerimonie che vorrà realizzare su tutto il territorio nazionale la propria esclusiva visione sul tema dell'immigrazione. Quella sarà la giornata della propaganda del Partito Democratico.
2016-03-15	LN	TosatoPaolo	Tuttavia, il disegno di legge in esame inciderà in qualche modo per limitare le vicende drammatiche, i naufragi che avvengono ancora in questi giorni? È evidente a tutti che il provvedimento non inciderà minimamente rispetto a questi fatti tragici. Quindi, la domanda a cui dobbiamo rispondere è a cosa esso serve. Se non ha alcun effetto tangibile, immediato per evitare siffatte tragedie, qual è il motivo per il quale il Senato e la Camera devono essere oggi impegnati e nel futuro per approvarlo? Quale obiettivo si pone? Innanzi tutto, si tratta di organizzare, il 3 ottobre di ogni anno, cerimonie finalizzate a sensibilizzare l'opinione pubblica alla solidarietà civile nei confronti dei migranti, al rispetto della dignità umana e del valore della vita di ciascun individuo, all'integrazione e all'accoglienza. Ha poi l'altro obiettivo di promuovere nelle scuole di ogni ordine e grado - sempre nella data del 3 ottobre - incontri finalizzati a sensibilizzare e a formare i giovani sui temi dell'immigrazione e dell'accoglienza.
2016-03-15	LN	TosatoPaolo	È evidente che quella giornata sarà inevitabilmente dedicata alla propaganda sulle politiche dell'immigrazione della sinistra, del Partito Democratico e di questo Governo. Non avrà alcun effetto concreto nel salvare vite umane, ma avrà esclusivamente l'obiettivo di educare i giovani ad una visione del tema dell'immigrazione così come impostata da una parte politica.
2016-03-15	PD	AlbanoDonatella	Non è questa la sede per affrontare il tema dei cambiamenti e delle modifiche che andrebbero introdotte nelle regole europee, tuttavia mi piace pensare che nell'Unione europea che lasceremo ai nostri figli e ai nostri nipoti i migranti saranno accolti ovunque con eguale dignità umana, attraverso l'introduzione di standard minimi validi in tutti i Paesi membri. Mi auguro che i migranti possano essere equamente suddivisi tra tutti i Paesi con un sistema intelligente di quote, che tenga conto delle esigenze del mercato del lavoro di un'Unione formata da 500 milioni di persone e che quindi può e deve riuscire a gestire un fenomeno migratorio che, pur arrivando al milione di unità all'anno, rappresenterebbe comunque una percentuale vicina allo zero per cento della popolazione totale. Invece, una situazione come quella odierna, in cui il peso della crisi è scaricato tutto sui Paesi di frontiera e su quei pochi, generosi Paesi che, su base volontaria, decidono di offrire accoglienza ai profughi, è destinata a fallire poiché non introduce criteri comprensibili da tutti i cittadini, correndo il rischio di creare tensioni e recriminazioni di vario genere. Chiaramente, nel medio-lungo periodo dobbiamo andare oltre la gestione dell'emergenza, intervenendo sulle cause dell'immigrazione, magari attraverso l'introduzione di accordi di partenariato con i Paesi dell'altra sponda del Mediterraneo da cui transitano i migranti, rafforzando anche ulteriormente il pattugliamento delle coste, il più vicino possibile ai porti dei Paesi nordafricani dai quali salpano i barconi, ma sempre agendo come Unione europea e non come Italia, Grecia o Spagna. Per riuscire a creare una politica di accoglienza a tutto campo dobbiamo incoraggiare delle iniziative politiche che combattano le ragioni alla base dell'emigrazione dai Paesi del Medio Oriente e dell'Africa. La stabilizzazione della situazione di Stati che si stanno sfaldando, la limitazione di violenza e guerre civili devono procedere di pari passo con precisi sforzi che supportino lo sviluppo economico e la creazione di reali prospettive economiche e sociali, in special modo per i tanti giovani cittadini di quelle nazioni, se non vogliamo che a decine di milioni, nei prossimi anni, premano alle nostre frontiere. Tutti gli sforzi delle comunità di Stati, innanzitutto dell'Unione europea e delle Nazioni Unite, devono avere questo scopo. Spero quindi che l'Europa, chiamata ad assumersi le proprie responsabilità, decida di non lasciare soli i Paesi di frontiera come l'Italia e la Grecia, e possa garantire ai Paesi più coinvolti dai fenomeni migratori, principalmente per motivi geografici, tutto il supporto necessario al fine di gestire con maggiore efficacia i numerosi sbarchi, modificando anzitutto la norma sul diritto di asilo contenuta nel Regolamento di Dublino del 2008, con l'introduzione di quote proporzionali che superino il vincolo del primo Paese di ingresso nell'Unione, oggi troppo penalizzante per i Paesi mediterranei. I cittadini europei si sono già dimostrati sensibili a queste tematiche, con manifestazioni di solidarietà, segnali concreti di una nuova sensibilità civile che si sta formando su questi temi e che dovrà rappresentare uno dei fondamenti dell'Unione europea del futuro. Purtroppo però, a queste spontanee aperture si sono contrapposte manifestazioni di chiusura e di odio, muri che si alzano e frontiere che si chiudono. Spetta allora ai Governi - e mi auguro che il Governo italiano possa farsene portavoce - creare un'Europa più solidale nei confronti dei migranti, che possa dare risposte concrete, reali e rapide alla richiesta di accoglienza e di solidarietà umana che giunge dai suoi confini. Voglio concludere, signora Presidente, ribadendo il mio sostegno all'introduzione di questa giornata della memoria, ricordando una frase pronunciata da un giovane rifugiato che disse: «Non sono pericoloso, sono in pericolo». Ebbene non possiamo e non dobbiamo girarci dall'altra parte quando riceviamo queste richieste di aiuto, dobbiamo invece offrire il nostro sostegno e la nostra solidarietà, tenendo a mente le parole di Papa Francesco quando denuncia la globalizzazione dell'indifferenza quale male della nostra epoca e della nostra società, perché questo è ciò che vorremmo ricevere, se un giorno ci trovassimo noi nella stessa situazione.
2016-03-15	PD	AlbanoDonatella	Quella tragedia, seppur annunciata perché preceduta e purtroppo seguita da altre vicende di morte e disperazione, ha risvegliato in molte coscienze un senso di responsabilità e vicinanza nei confronti delle tante migliaia di persone, che da anni affrontano la breve traversata che separa le nostre coste dall'Africa, e ha spinto il Parlamento e il Governo a tradurre quello schiaffo in una risposta politica, con la decisione di istituire una giornata della memoria delle vittime dell'immigrazione. Questa giornata deve servire da monito, come stabilito nel testo di legge che siamo chiamati ad approvare, con il fine di promuovere la memoria dei naufragi nei quali hanno perso la vita i migranti, nel tentativo di raggiungere le coste italiane. Una giornata nella quale verranno organizzati incontri e iniziative, in modo particolare nelle scuole di ogni ordine e grado, al fine di sensibilizzare i cittadini in ordine alla dignità dei migranti, all'importanza della loro integrazione e al diritto di asilo.
2016-03-15	PD	FasioloLaura	Ma dove è quell'impulso ideale che, dopo la Seconda guerra mondiale, ha consentito ai Padri fondatori di riconoscersi per origini comuni cittadini di un unico continente geografico e culturale? Sembra quasi incredibile il punto di arrivo. Oggi vediamo avanzare spinte nuove, ma con una velocità e con un modo quasi uniformemente accelerato: mi riferisco a spinte nazionalistiche, rigurgiti xenofobi e pulsioni incivili alimentate da demagogia e da basso populismo raccatta voti. Purtroppo, assistiamo a una risposta fatta di manganellate, di gas lacrimogeni, di getti d'acqua nei confronti di uomini, donne, bambini, anziani. Verso persone che vanno alla ricerca di un varco verso la speranza. Certi video hanno lasciato in questi giorni la società civile sconcertata. Perché l'Europa con le sue istituzioni democratiche mette all'angolo principi solidaristici? Perché non procede con una politica seria di relocation, richiamata più volte dal relatore? Perché non agisce in sinergia? Perché non ridiscute il Regolamento di Dublino III? Perché non si va alla ricerca di soluzioni urgenti e dignitose per i rifugiati? Perché dobbiamo soccombere a una paura indotta? Sarebbero i migranti a dover avere paura; non noi. Noi dobbiamo assicurare e garantire la sicurezza, il che è altro. Perché questi atteggiamenti difensivi e di chiusura? Questi non devono prevalere. L'Italia ha fatto e sta ancora facendo la sua parte in prima linea per un'efficace politica di accoglienza per identificare i migranti e gestirne il flusso, per accelerare le procedure per il ricollocamento, a prescindere da restrizioni, senza discriminazione, sulla base della nazionalità. L'Italia si impegna in una politica non adeguatamente riconosciuta dall'Europa. Abbiamo ben diritto, qualche volta, a battere il pugno sul tavolo. Dobbiamo velocizzare la procedura dell'asilo, fare in modo che le buone pratiche del Sistema di protezione richiedenti asilo e rifugiati (SPRAR) si diffondano e che il trasferimento dai centri di accoglienza avvenga rapidamente. Italia e Grecia hanno accettato di creare hotspot, dove identificare migranti. Questi non devono però trasformarsi in una struttura afflittiva, quasi semicarceraria, dove queste persone siano costrette a rimanere per tempi lunghi. La sosta negli hotspot deve essere veramente breve dopo l'identificazione. Ebbene, Italia e Grecia da sole non possono risolvere problemi che appartengono a tutti i 28 Paesi membri dell'Unione; appartengono alla civiltà della nostra Europa. Ecco, dunque, l'importanza di testimoniare con questo provvedimento la nostra attenzione quotidiana nei confronti di popolazioni in sofferenza che vedono nell'Europa il sogno di un futuro possibile e non la dannazione. Per tutti coloro che nei viaggi della speranza hanno perso la vita in mare (20.000 persone solo negli ultimi anni), la Giornata nazionale in memoria delle vittime dell'immigrazione è un evento e una celebrazione dovuta e commossa. È una giornata che, come quella della memoria e quella del ricordo - con un altro disegno di legge sarà istituita anche quella per le vittime della mafia - deve coinvolgere tutto il mondo adulto, ma soprattutto il mondo dei giovani e della scuola - anche altri l'hanno detto - in una riflessione profonda e per una risposta - bene ha detto il relatore Mazzoni - all'indifferenza. Affinché tutti gli studenti, dal mondo dell'infanzia a quello dell'adolescenza, comprendano il valore dell'uomo e riflettano, non solo per un giorno, su: chi è quella donna «clandestina»?. La parola è usata spesso in modo dispregiativo. Chi è quel migrante? Chi è il volto che sta dietro a una parola? Affinché quindi tutti gli studenti pensino e si immedesimino nel dramma e nella sofferenza che si nasconde dietro alla parola. La fuga dalla guerra e dalla morte per cercare la vita non è solo il frutto di un desidero legittimo, ma è espressione di un diritto inviolabile. Ma questa sfera dei diritti sembra davvero sfuggire a più di qualcuno.
2016-03-15	PD	FasioloLaura	Vorrei aggiungere qualche mia osservazione, richiamandomi all'alto valore di questo disegno di legge, che istituisce la Giornata nazionale della memoria delle vittime dell'immigrazione, che deve far ricordare e riflettere. È assolutamente doveroso, e non è che il minimo, ricordare i 366 - tale numero è emerso in tutti gli interventi - morti in mare nella prima grande strage di Lampedusa e i 20 dispersi. Ricordiamo che oggi le persone morte sono oltre 20.000.
2016-03-15	PD	ManconiLuigi	Bene, questa realtà è stata come rimossa, ed è una realtà fatta di dolore, sacrificio, ma anche di conoscenza, di esperienza e di intelligenza. È stata certamente un'impresa travagliata, quella di quei milioni di italiani che hanno attraversato il mondo, ma è stato anche motivo di orgoglio, perché quei milioni di italiani hanno trovato la capacità non solo di integrarsi, ma anche di contribuire alla ricchezza nazionale dei Paesi che li hanno ospitati. Di questa straordinaria vicenda umana, che ha riguardato i nostri avi e nonni, in Italia si è quasi dispersa la memoria. Di questa straordinaria vicenda umana non si è fatta storia, non si è fatta narrazione, non si è fatta - passatemi il termine - epopea. E devo usare intenzionalmente questo termine perché l'immigrazione poteva essere uno di quei miti fondativi della nostra identità nazionale che ha un'importanza notevole nel rafforzare il legame sociale, nel costruire identità e appartenenza. Ma questo non è stato fatto e quella vicenda umana è caduta nell'oblio. Della nave Sirio, di cui parlava il senatore Micheloni, che nel 1906 è affondata davanti alle coste spagnole con quasi 300 italiani finiti in fondo al mare e, più di recente, della tragedia di Marcinelle, citata dal senatore D'Alì, che ha visto centinaia di italiani morire in fondo alla miniera belga, non c'è memoria. Ma non c'è nemmeno memoria culturale, non c'è storia musicale, letteratura, né cinematografia di quelle vicende, perché di esse si è fatta, appunto, un'operazione di rimozione. E penso che proprio questa operazione di rimozione sia tra le cause principali dell'incapacità nostra - parlo proprio di noi tutti - di riconoscere nelle ansie, nelle speranze e nella sofferenza degli stranieri che arrivano in Italia l'ansia, le speranze e la sofferenza dei nostri avi e dei nostri nonni. E dietro c'è qualcosa che davvero va analizzato, ed è il fatto che un popolo come il nostro, che ha raggiunto nei decenni una qualche sicurezza economica, oggi messa a repentaglio dalla crisi ed erosa da tanti fenomeni e dalla crescita della povertà, ha avuto bisogno di dimenticare quel proprio passato migratorio perché richiama una povertà che si vuole lasciare alle spalle e di cui, in qualche misura, ci si vergogna.
2016-03-15	PD	ManconiLuigi	C'è, può esserci negli atti simbolici una forza e una materialità capaci davvero di indirizzare gli orientamenti collettivi. Dunque, un atto simbolico può avere questa potenza e ritengo che questo atto simbolico oggi sia ancora più necessario proprio perché, in materia di immigrazione e di asilo, assistiamo quotidianamente al ripetersi, all'intensificarsi sì di atti simbolici, ma di atti simbolici di ostilità, che producono diffidenza, che scavano fossati, che incentivano il conflitto etnico. Ebbene, da qui nasce la necessità di realizzare altri, diversi, positivi atti simbolici.
2016-03-15	PD	ManconiLuigi	La sollecitazione ad elaborare un disegno di legge che istituisse la Giornata nazionale della memoria per le vittime dell'immigrazione viene dal sindaco di Lampedusa, Giusi Nicolini, e dal Comitato 3 ottobre, costituitosi appena alcuni giorni dopo il naufragio di quella data, che annoverava e tuttora annovera tra i suoi membri, tra gli altri, familiari e amici delle vittime di quel terribile naufragio.
2016-03-15	PD	ManconiLuigi	Tutto questo non è certo facile; non lo è in tutti i Paesi europei e in tanti sistemi democratici, ed è ancora meno facile, per certi versi, nel nostro Paese per una ragione che è già stata qui richiamata, con intenti e accenti diversi, e persino con finalità diverse - ma che comunque penso siano tutti da valorizzare - nell'intervento del senatore Micheloni, così come nell'intervento del senatore D'Alì, che pure sembrava andare in opposta direzione. Qual è il dato che io ritengo necessario evidenziare per spiegare la peculiarità di un atteggiamento della nostra società nazionale nei confronti dell'immigrazione? Penso che nella nostra società sia stata operata una grande rimozione, ed è esattamente la rimozione di quegli oltre 30 milioni di italiani che, come ricordavano i senatori Micheloni e Uras, dall'Unità d'Italia ad oggi sono partiti dal nostro Paese per cercare altrove, in altri Paesi e in altri continenti, un'opportunità di lavoro che era poi un'opportunità di vita e di futuro.
2016-03-15	PD	MicheloniClaudio	Ebbene, è la stessa cosa che diciamo noi oggi dell'immigrazione, ma adesso con un'aggravante: immigrazione uguale delinquenza più terroristi.
2016-03-15	PD	MicheloniClaudio	La parola «integrazione» ci richiama alle nostre politiche, alla Realpolitik. Io, che non sono della famiglia politica della cancelliera tedesca Merkel, non posso tuttavia non esprimere grande rispetto per la sua reazione al voto di domenica in Germania. Nonostante gli esiti del voto, la signora Merkel continua a ribadire che la politica giusta sull'immigrazione è quella che propone lei. Ne pagherà i costi, ma la porterà avanti. Dunque, ci richiama anche a questo, ad una vera politica di cooperazione allo sviluppo. E la politica di cooperazione allo sviluppo non può essere determinata dagli interessi delle nostre organizzazioni o aziende, che per decenni ha sempre ragionato nell'ottica di investire un euro purché ne tornino due nelle sue casse. Non è questa la vera politica di cooperazione allo sviluppo. Questa discussione ci deve servire ad aprire un dibattito più ampio. Credo che perlomeno il nostro dovere morale oggi lo abbiamo assolto con il disegno di legge al nostro esame.
2016-03-15	PD	MicheloniClaudio	Oggi nella politica europea è di gran moda un'assimilazione tra due parole, che alcuni vorrebbero riunire in una sola: immigrazione uguale delinquenza. Inoltre si dice che le prigioni europee sono piene di stranieri. Negli anni Settanta, con una manipolazione nella lettura che si può fare dei dati statistici, si sosteneva che le prigioni svizzere erano piene di italiani.
2016-03-15	PD	PaduaVenera	Signora Presidente, onorevoli colleghi, il progetto di legge di cui stiamo discutendo riconosce il 3 ottobre quale Giornata nazionale in memoria delle vittime dell'immigrazione, con lo scopo di sensibilizzare e formare l'opinione pubblica e le giovani generazioni alla solidarietà civile nei confronti dei migranti, al rispetto della dignità umana e al valore della vita.
2016-03-15	PD	PaduaVenera	Vorrei rimarcare il significato più profondo che rappresenta l'istituzione di una Giornata in memoria delle vittime dell'immigrazione: promuovere l'educazione dei nostri ragazzi nelle scuole e dei cittadini e delle cittadine nei luoghi in cui vivono. È questo un investimento culturale per il futuro del nostro Paese, che potrà, spero, contagiare gli altri Paesi europei che, purtroppo, come vediamo adesso un po' troppo spesso, piuttosto che innalzare e costruire ponti, innalzano veri e propri muri, fatti di mattoni: una chiusura, simboleggiata da questi mattoni che mettono l'uno sull'altro. Ma torniamo a noi.
2016-03-16	FI	DAliAntonio	Credo che abbiamo il dovere di reggere con equilibrio tutte le questioni, al di là degli impegni che qualcuno può avere preso al di fuori di questa Aula. L'Assemblea è tale perché deve, con assoluto equilibrio, esaminare tutte le vicende. Istituire una giornata non è una cosa secondaria. È accaduto in un dibattito sui temi dell'immigrazione che si sia divagato o profittato di cose che hanno un loro circoscritto ambito per dibattere di massimi sistemi. Purtroppo è stato fatto un po' da tutti.
2016-03-16	FI	DAliAntonio	D'ALI' (FI-PdL XVII). Signor Presidente, il Gruppo di Forza Italia non voterà favorevolmente questo provvedimento. Mi rivolgo anche al collega Crimi: non è scandaloso che il Parlamento occupi due sedute per esitare un disegno di legge su una giornata della memoria; è scandaloso che ciò accada su un input esterno per un accordo fuori dal Parlamento e che lo stesso Parlamento, pur riconoscendo l'opportunità di doverlo modificare, non riesca a farlo. Così è stato detto dal relatore. Quindi questa è una Giornata della memoria dimezzata. Noi vogliamo che i nostri giovani abbiano una parziale visione del fenomeno dell'immigrazione, fenomeno storico assolutamente collegato soprattutto alla nostra storia (e parlo, come ho detto in discussione generale, da siciliano), e si vuole pure ostentatamente evitare che in un unico contesto venga decisa una cosa che poteva essere decisa serenamente e - vorrei dire anche - quasi con l'accordo di tutti. La solita logica dei numeri che prevale sulla logica del ragionamento, della razionalità, sulla logica di ciò che sarebbe più corretto fare. Ma a forza di andare avanti con questo sistema - stiamo parlando de minimis, come tutti possono comprendere - prima o poi troverete sicuramente il punto di difficoltà, e non vi basterà la logica dei numeri, sia quelli originariamente scelti dal popolo italiano sia quelli occasionalmente catturati nell'ambito dei corridoi e dei palazzi parlamentari. Prima o poi questo vi capiterà, e allora questo vostro atteggiamento di assoluta chiusura alla possibilità di un ragionamento un po' più complessivo verrà censurato dagli italiani nel momento in cui saranno chiamati a esprimere una valutazione sul vostro operato come Governo e come maggioranza. La Giornata nazionale in memoria delle vittime dell'immigrazione era una questione assolutamente semplice e piana. L'avete voluta ridurre, dimezzare. Nel corso del dibattito, nonostante le dichiarazioni che avete fatto, avete poi voluto mortificare uno dei temi principali che riguarda la nostra storia. È vero, c'è un episodio drammatico tant'è che questa Giornata la fissate - e questo nessuno ve l'ha contestato - nella ricorrenza di quel giorno, ma è da quei temi che poi si traggono fuori le caratteristiche generali di interesse veramente complessivo dell'educazione da dare ai nostri giovani. Volete che tutto sia ricondotto in quest'ambito: non avrete il nostro voto favorevole.
2016-03-16	FI	DAliAntonio	Il Ministro della pubblica istruzione, a seguito di questa norma, dovrà emanare degli indirizzi di attività per la celebrazione di questa giornata. Potrebbe stabilire, per esempio, che gli alunni delle scuole svolgano un tema, ma questo senza l'approvazione delle mie proposte, verterà solamente sui temi dell'immigrazione verso il nostro Paese e non sarà l'occasione per poter ricordare ai nostri giovani un fenomeno straordinariamente importante nella nostra storia, che è quello dell'emigrazione italiana.
2016-03-16	FI	DAliAntonio	Voglio ricondurre, come ho detto in sede di discussione generale, ad un'equilibrata presenza di questa materia nella celebrazione del Paese e nell'educazione presso i nostri giovani. Non è ammissibile, secondo me, che il Parlamento dia un indirizzo celebrativo e pedagogico nelle nostre scuole riguardo ai temi dell'immigrazione e trascuri i temi della grande epopea dell'emigrazione italiana, come l'ha chiamata il senatore Manconi. Perché non dobbiamo varare un provvedimento equilibrato e ogni volta dobbiamo prendere derive non dico demagogiche - non condividerei questo tema - ma unilaterali, solo perché qualcuno fuori ha preso degli impegni? Questo Parlamento ha l'impegno di rappresentare l'intero Paese.
2016-03-16	LN	CalderoliRoberto	La sfiducia nell'Europa e la voglia di rimettere le guardie alle frontiere portano alla luce un dato interessantissimo, la terza cifra che non ti aspetti. Il 40,2 per cento dei simpatizzanti del Partito Democratico che si schiera contro Shengen rivuole i confini. Certo, è un numero inferiore a quello dei leghisti e dei forzisti, ma rivuole i confini. Come si spiega? Dalla destra - come dice Barbagli, l'ex direttore dell'Istituto Cattaneo - te lo aspetti, dalla sinistra no. Certo, un peso hanno i media che dipingono ogni giorno un'Europa nel caos. Ma la cruda verità è che le stesse persone che si sforzano di dimostrare che quello degli immigrati non è un problema - parlo degli italiani di sinistra - in realtà pensano che lo sia. Non hanno il timore di perdere il posto di lavoro, ma sentono l'allarme per una nuova criminalità che, purtroppo, i dati reali confermano e c'è la paura che gli immigrati siano loro concorrenti nel welfare, nell'assegnazione delle case - per esempio - o nelle file al pronto soccorso. La sinistra ha risolto il problema non affrontandolo: semplicemente non ne ha parlato. Ha dato tutta la colpa all'Europa e stop. Queste cose le scrivono «la Repubblica» e credo illustri professori. Ma è finito il tempo di dare la colpa all'Europa, perché in questo momento ha assunto un atteggiamento completamento diverso dal nostro: sta reagendo. Mentre noi siamo qui a parlare di queste cose, undici Paesi, dell'area Schengen e non, hanno sospeso Schengen o ne hanno limitato la portata; sette Paesi hanno costruito o intendono costruire delle barriere, dei muri, degli ostacoli col filo spinato. Come li chiamate voi se non respingimenti? Solo che, quando di respingimenti e di rimpatri ne parlava la Lega, eravamo dei razzisti, mentre oggi sono razzisti la Gran Bretagna, la Francia, la Spagna, l'Austria. Questi sono i Paesi razzisti o siamo noi dei matti? Noi siamo dei matti perché, nel momento in cui tutti si difendono da questa ondata, noi creiamo le giornate della memoria. Ricordo, tra l'altro, che c'è già la Giornata del rifugiato. Quindi, se si istituisce quella dei migranti e della memoria dei migranti, evidentemente stiamo parlando dei clandestini e non di coloro che vengono qui sfuggendo alle guerre. Ma quando gli altri Paesi mettono dei limiti numerici oppure bloccano le frontiere, noi ci inventiamo di andare a prenderli sotto le coste libiche; ci siamo inventati l'abolizione del reato di immigrazione clandestina; qualcuno cerca di far passare anche l'espansione della cittadinanza applicando lo ius soli, ovvero lo ius culturae. Ieri ho sentito qualcuno dire che erano cittadini francesi e belgi quelli che hanno fatto gli attentati a Parigi. Sono diventati cittadini europei, francesi e belgi, grazie allo ius soli, e noi in questo momento cerchiamo di introdurlo a casa nostra.
2016-03-16	LN	CalderoliRoberto	Non solo e non basta, perché ci si è inventati lo ius culturae, che rappresenta veramente il rischio di qualcosa che viene meno nella nostra identità e della sicurezza a casa nostra, perché noi intendiamo dare la cittadinanza non a coloro che sono venuti nel nostro Paese entro una certa età e hanno studiato: la diamo anche a chi non ha conseguito un titolo di studio, come nel caso della formazione professionale. Quindi, sarà non lo ius culturae, ma lo ius ignorantie, perché potrebbero anche non parlare italiano e noi gli daremmo la cittadinanza comunque. Certo, sempre meglio questo che quanto sta avvenendo a Bologna dove, per integrare meglio i migranti, istituiamo corsi di arabo in modo che noi possiamo meglio socializzare con i bambini che vengono a casa nostra. Qui stiamo veramente rasentando la follia. Concludo il mio intervento ricordando una questione. Oggi stiamo parlando di questo disegno di legge - voi ve lo voterete - mentre dieci giorni fa abbiamo parlato dell'immigrazione e del Consiglio europeo. Quest'oggi tornerà in Senato ancora Renzi in vista del prossimo Consiglio europeo. Mi fa rabbrividire l'idea che noi siamo qui a far questo, mentre Renzi sarà a dialogare in sede europea con un Paese come la Turchia che va con l'ISIS, che si permette di chiudere i giornali dell'opposizione e di controllare completamente l'informazione: sarà a dialogare con dei ricattatori che chiedono dei soldi oppure dei vantaggi per il loro ingresso in Europa per potersi far carico dei migranti: 6,4 miliardi per cosa? Per tenerli a casa loro e farli morire di fame e di freddo? Non vi sentite un po' ipocriti nel girarvi dall'altra parte e stare qui oggi a festeggiare? Oggi c'è solo da festeggiare una sconfitta: la sconfitta di tutta la politica migratoria e immigratoria dell'Europa.
2016-03-16	LN	CalderoliRoberto	Signor Presidente, colleghi, non mi unirò ai peana che ho sentito ieri, ma vorrei richiamare un po' tutti i colleghi al tema su cui stiamo discutendo, ovvero l'istituzione della Giornata nazionale in memoria delle vittime dell'immigrazione. Ieri ho sentito parlare di tutto, soprattutto e solo di immigrazione: di Giornata della memoria ho sentito parlare poco. Cosa voglio dire? Innanzi tutto, l'istituzione di una Giornata nazionale è assolutamente inutile, perché ritengo completamente inflazionata la materia. Dovrebbe essere considerato offensivo istituire un'altra giornata quando ci si riferisce a delle vittime, a dei poveretti morti in mare. Lo dico perché - per chi non lo sapesse - le nostre giornate più o meno ufficiali dedicate a qualcosa sono 253: brilliamo per la giornata dedicata al gatto; alla difesa della rana, alla lentezza, agli UFO, e non può mancare la giornata degli angeli custodi. E probabilmente avremmo bisogno anche qui di angeli custodi per evitare di istituire l'ennesima giornata! Con quelle ufficiali, partendo proprio da oggi e arrivando fino al 2 giugno, praticamente ce n'è una ogni due o tre giorni. Anche stamattina c'è una cerimonia commemorativa della strage di via Fani, dove sono sempre presenti ogni tre giorni il Capo dello Stato, il Presidente del Consiglio, il Capo di Stato maggiore. Mi chiedo se, in un momento in cui l'ISIS minaccia i Paesi occidentali, forse non sarebbe il caso di mandarne uno a rappresentare il Paese. Se dovesse infatti intervenire un attacco in quell'occasione, tutti sarebbero alla giornata di commemorazione e nessuno difenderebbe i patri confini. D'altra parte, questa giornata non è solo inutile. Credo che anche il costo non debba essere dimenticato: diciamo sempre che tutto è senza oneri a carico dello Stato, ma poi ovviamente gli oneri ricadono sulle scuole, sui Comuni, su Province e Regioni. E, quindi, qualcosa ci costa. Io la considero non solo inutile, ma addirittura dannosa nella fase storica che stiamo vivendo. Assistiamo in questo momento alla chiusura della rotta balcanica; a 75 chilometri di distanza abbiamo le coste da cui potrebbe riaprirsi la migrazione attraverso il Canale di Otranto e noi, differentemente da tutto il resto del mondo, andiamo a istituire la Giornata nazionale in memoria delle vittime dell'immigrazione. È come dire: venite qui perché la strada giusta è quella del Canale di Otranto. D'altra parte, credo sia la politica - è sempre stata sottesa, dal Governo Monti a quelli di Letta e Renzi - ad aver portato a questi risultati, perché ho sentito numeri che possono essere ampiamente contraddetti anche da parte del relatore, senatore Mazzoni. Io ho visto solo una cosa: fra Mare nostrum, Triton e Poseidon abbiamo portato a casa, andandoli a prendere, dei clandestini fra i quali c'era anche qualche rifugiato. Ieri ho sentito qualcuno citare il tono negativo attribuito al termine "clandestino", ma chi entra senza rispettare le regole nel nostro Paese si chiama clandestino. Punto.
2016-03-16	M5S	CrimiVitoClaudio	Approvate queste inutili leggi per celebrare la memoria delle vittime dell'immigrazione, quando Alfano è ancora il ministro dell'interno, quando le cooperative, da destra a sinistra, mangiano sugli immigrati. È solo un modo per pulirvi la coscienza con il sangue dei disperati, di quei disperati che voi per primi avete contribuito a rendere tali bombardando i loro Paesi.
2016-03-16	M5S	CrimiVitoClaudio	Dove stavate durante il semestre europeo, quando dicevate che avreste risolto il problema dell'immigrazione? Così lo risolvete, con la giornata in memoria delle vittime? L'ipocrisia perbenista uccide questo Paese. Più dei corrotti e più dei ladri, il dramma sono i disonesti intellettuali, quelli che poi prenderanno voti dicendo che hanno affrontato il problema dell'immigrazione con inutili leggi come questa.
2016-03-16	M5S	CrimiVitoClaudio	Ipocrisia, falsità e complicità: sono queste le parole che mi vengono in mente quando sento parlare di istituire una Giornata nazionale in memoria delle vittime dell'immigrazione. Potevamo impiegare questo tempo per tentare di risolvere i problemi legati alla gestione dell'accoglienza degli immigrati e invece il tempo lo stiamo perdendo per istituire una giornata della memoria che non risolve niente e non serve ai cittadini; non serve a nessuno: neanche alle vittime e ai familiari delle vittime o ai loro parenti e amici. Serve solo ad imbastire il vostro teatrino dell'ipocrisia: da una parte ci sono quelli che «immigrati a casa, sempre e comunque» (anche se una casa non ce l'hanno più, perché gliel'abbiamo distrutta); dall'altra quelli che pensano di lavarsi la coscienza con le giornate della memoria. Fatevela da soli questa legge. Noi non siamo complici di chi blocca il Parlamento a fare cose inutili e poi si presenta in tv a fare la parte degli statisti. Questa è una legge alla memoria dei disperati, ma mangiate sulle cooperative che quei disperati cercano di accogliere.
2016-03-16	M5S	CrimiVitoClaudio	La verità, signori, è che nessuno di voi vuole risolvere il problema, nessuno lo vuole affrontare veramente. Il tema dell'immigrazione deve rimanere irrisolto per permettervi di raccattare voti in campagna elettorale, da una parte e dall'altra. Se si affrontasse seriamente, molti di voi perderebbero la poltrona. Per questo ci asterremo.
2016-03-16	M5S	CrimiVitoClaudio	Serve trasparenza in quelle cooperative che mangiano sul disastro dell'immigrazione e sono cooperative cielline, falsamente cattoliche, e cooperative rosse, falsamente comuniste. Oggi stiamo parlando dell'istituzione di una giornata della memoria e non di soluzioni alla immigrazione e ai morti in mare; quelli li risolviamo se iniziamo a rispettare ciò che anche voi avete votato alla Camera nella mozione del 18 dicembre scorso, in cui il Movimento 5 Stelle ha presentato sette punti chiari su come risolvere il problema. Quindi noi abbiamo presentato le proposte e le soluzioni voi solamente la propaganda e l'ipocrisia.
2016-03-16	M5S	CrimiVitoClaudio	Un dibattito ridicolo in questi anni su come risolvere il problema dell'immigrazione, su come contrastarla, su chi se ne approfitta di più, su chi è più sensibile alle vittime e chi meno. Si affronta l'immigrazione come un problema da combattere per qualcuno e una manna dal cielo per qualcun altro; una bandiera elettorale su cui far convergere i propri elettori, i buonisti da una parte e i cattivi dall'altra, per etichettare quelli di una parte e quelli dell'altra, e ciascuno fa la sua parte.
2016-03-16	PD	LoMoroDoris	Signor Presidente, colleghi, sono qui per dichiarare il voto favorevole del Gruppo del Partito Democratico. Le ragioni di un voto favorevole sono state già espresse negli interventi assolutamente brillanti e molto ben argomentati dei colleghi del Partito Democratico, quindi mi potrei rifare a loro. D'altra parte, la stessa relazione e anche la replica del relatore ci convincono totalmente: dunque gli argomenti sono stati svolti pienamente in quest'Aula. Colgo piuttosto questa occasione per esprimere il mio pensiero sulle cose che sono state dette in dichiarazione di voto, che non mi possono lasciare indifferente per la loro aggressività e perché mi sembrano assolutamente sbagliati gli argomenti usati e inopportuni gli atteggiamenti adottati da alcuni Gruppi politici. Voglio ricordare a tutti che questa doveva e vuole essere una giornata contro l'indifferenza; una giornata in cui l'Italia (quella parlamentare, l'Italia del Governo, l'Italia delle istituzioni), anche a seguito dello stimolo dato dal Comitato 3 ottobre - che, partendo da Lampedusa, ha raccolto 30.000 firme - vuole dire una cosa molto semplice: che quei 368 morti in mare non ci lasciano indifferenti. Certo, di morti in mare prima e dopo ce ne sono stati tanti altri, quindi noi cogliamo quello che è stato un evento simbolo, nell'accezione che del simbolo ha dato il collega Manconi. Siamo consapevoli che gli immigrati morti in mare non finiscono il 3 ottobre del 2013. Siamo consapevoli di questo, ma cogliere l'occasione di un evento così tragico e cercare di sforzarsi, anche in quest'Aula, di ricordare, anche mentalmente, con l'atteggiamento giusto, quei 368 corpi che sono stati raccolti in mare e sono stati distribuiti per essere seppelliti in tutta Italia, è un dovere ed è anche l'occasione per un Paese come il nostro per dimostrare, come ha detto il sottosegretario Pizzetti, il grado di civiltà del Paese stesso. Questa mattina non stiamo discutendo di politica dell'immigrazione e di flussi migratori: di questo discuteremo nel pomeriggio. Certo, la politica dell'immigrazione è un argomento molto vicino a questa Giornata, tant'è che non siamo rimasti indifferenti: il relatore ha ricordato Mare nostrum con il Governo Letta, io posso aggiungere il provvedimento successivo, Triton, che è ispirato agli stessi principi, ma tante altre cose sono accadute anche fuori dalle istituzioni elette. Penso, ad esempio, alla condanna a trent'anni - che ha retto nelle sue argomentazioni ineccepibili - inflitta allo scafista che è stato riconosciuto. C'è stata, quindi, un'attenzione molto forte anche da parte della magistratura che ha portato poi alla condanna degli organizzatori di questo viaggio. Ma allora di che cosa stiamo parlando? Non stiamo parlando di dividere i morti in mare tra immigrati ed emigrati; stiamo parlando del dovere di uno Stato come il nostro che, rispetto ad un'Europa civile, si pone come un Paese in cui la civiltà ha radici molto antiche, fondate sull'accoglienza, sulla sofferenza e anche sul fatto che il nostro è stato un popolo di emigranti, come giustamente ricordano tanti. Ci sono momenti in cui bisogna avere la capacità di ricordare - e si è civili se lo si fa - anche gli eventi di cui sono stati vittime altri. Forse i presenti erano pochi, ma il dibattito che si è svolto in Aula sull'immigrazione mi ha fatto soffrire perché mi ha costretto a fare i conti, dentro di me, con un episodio della mia vita, o meglio con il fatto che la mia vita, e prima ancora quella di mio padre, è stata condizionata dal fatto che un piroscafo - il Nova Scotia - è stato affondato in mare. Sul quel piroscafo c'era mio nonno che lasciò una famiglia in cui il più grande era mio padre che aveva tredici anni. Figuratevi, quindi, se non sappiamo che cosa significa morire in mare o morire da prigionieri di guerra mentre si veniva portati nei campi di concentramento (o in altre circostanze). Ci sono momenti in cui, anche accostando i propri sentimenti, i propri sentimenti di vittime, bisogna avere la civiltà, la lungimiranza e la sensibilità, anche come Paese oltre che come soggetti, di guardare verso gli altri. In questo momento non stiamo parlando di emigrazione ma stiamo guardando, con la sensibilità di un Paese che conosce l'emigrazione e la sua sofferenza, all'immigrazione di altri che, lasciando miseria e guerra, si sono accostati al nostro Paese. Dov'è allora la contraddizione? Io ho approfittato dell'ostinata volontà del collega D'Alì di modificare il testo per cercare di dire una cosa molto importante ai miei occhi, e cioè che c'è una scelta politica di fondo. Non è vero che ci siamo dimenticati degli emigrati. Nessuno può dimenticarsi degli emigrati e non è un caso che il Gruppo del PD abbia affidato una delle dichiarazioni più importanti ad un collega che sull'emigrazione ha costruito la sua storia e la storia della sua famiglia. Essere consapevoli della sofferenza che provoca l'emigrazione ci rende più ricchi, più sensibili, più accoglienti. Ci consente, cioè, di avere quel grado di civiltà e di consapevolezza che, davanti all'episodio di Lampedusa, ci fa aprire non solo il nostro cuore e la nostra sensibilità ma ci fa considerare quello come un momento fondante della civiltà di un Paese. Ieri, per conto del Senato, ho accolto alcuni studenti per discutere con loro della Giornata del 17 marzo in cui si ricorda l'Unità nazionale. Durante il dibattito a quei ragazzi del liceo scientifico Stanislao Cannizzaro di Roma (ai quali ho promesso che li avrei ricordati in quest'Aula poiché sono stati qui di mattina e non hanno potuto essere salutati dal Presidente) ho posto questa domanda: hanno senso le giornate della memoria? Ha senso questa Giornata? Ha senso la Giornata dell'Unità nazionale? Ha senso la Giornata, di cui parleremo subito dopo, in ricordo delle vittime di mafia? E mi sono sentita dire da tanti di quei ragazzi: «Sì, ha senso, perché noi la nostra storia spesso non la conosciamo, perché i fatti diventano fatti di cronaca e di storia tanti anni dopo, e noi delle cose che succedono in Italia sappiamo poco perché nelle scuole ci avete tolto anche la possibilità di approfondire». Queste giornate indirizzate all'approfondimento servono allora a questo: a trasmettere il senso di una memoria che ci rende popolo più civile, soprattutto perché accogliente, perché sofferente, perché capace di apprezzare e di capire sino in fondo le sofferenze degli altri. Quelle persone non vanno dimenticate, anche perché la nostra politica ne deve tenere conto e perché l'educazione dei nostri studenti non può prescindere dal ricordo in queste Giornate.
2016-03-16	PD	ManconiLuigi	Ripeto, signor Presidente: c'è bisogno in questo momento di coesione e di solidarietà e non deve essere questo provvedimento un modo per lavarsi la coscienza. Lo ripeto volentieri questo concetto. Ma dico no al populismo della paura, che parte dai problemi reali per passare a proposte tanto demagogiche quanto irrealistiche. Chiudere le frontiere e fare blocchi navali sono slogan che fanno sicuramente presa, ma la storia ha abbondantemente dimostrato che movimenti di popoli possano essere regolati ma non totalmente impediti e che non è stato ancora inventato un confine davvero invalicabile. Si dice poi di sospendere Schengen, ma è una prospettiva che sarebbe drammatica per la stessa esistenza dell'Unione europea e che per l'Italia si rivelerebbe disastrosa perché ci troveremmo nelle condizioni in cui si trova adesso la Grecia, dove sono bloccati decine di migliaia di rifugiati senza sbocco. Un'ipotesi del tutto realistica, visto che la chiusura delle frontiere macedoni sta per produrre un flusso verso l'Albania in direzione dell'Adriatico e quindi dell'Italia. Le immagini che le televisioni ci trasmettono dal campo profughi di Idomeni non sono degne di un'Europa civile. In questi giorni il confine tra Macedonia e Grecia è segnato dai mezzi blindati dell'esercito per fermare quella massa di migliaia di persone che proviene soprattutto dalla Siria, dall'Iraq e dall'Afghanistan; persone che hanno viaggiato per mesi, che hanno perso per strada figli, mogli e mariti, che sono state rinchiuse nei campi profughi in Turchia, che hanno raggiunto le coste e attraversato il mare con piccoli canotti a remi. In Europa ciò che prevale sono il sentimento dell'indifferenza e l'innalzamento dei muri. Mi chiedo come mai quando c'è un terremoto si muovono le protezioni civili di tutto il mondo, mentre nel campo profughi di Idomeni non sta arrivando nessuno. L'Europa quindi si trova di fronte a un compito che peserà su un'intera generazione. Non ci sono mai state come oggi tante persone in fuga da persecuzioni politiche e guerre, molte delle quali cercano protezione proprio in Europa. Dobbiamo metterci nell'ordine di idee che, considerando le crisi in atto nei Paesi vicini, la situazione non cambierà nemmeno nei prossimi anni. Noi europei dobbiamo a noi stessi e al mondo una soluzione all'altezza della sfida che queste persone in cerca di aiuto rappresentano. Una cosa è emersa chiaramente: la risposta fornita finora non è all'altezza delle aspettative. L'Unione europea, a partire dal vertice di giovedì e venerdì prossimi, non può continuare a esitare e deve dimostrare prima di tutto di esistere. Ci deve essere uno standard di accoglienza di migranti che valga per ogni Stato membro dell'Unione e serve una politica di asilo europea. I profughi devono essere redistribuiti in maniera equa in tutta Europa. Una situazione come quella attuale, in cui pochi Stati membri devono gestire tutte le responsabilità dell'accoglienza, è insostenibile, in quanto si tratta di un sistema che fa gravare il peso in modo sbilanciato solo sui Paesi di confine. Abbiamo bisogno, dunque, di criteri vincolanti per una distribuzione dei rifugiati in base alla capacità degli Stati di gestirli. Signor Presidente, mi accingo a terminare la replica. L'unica cosa certa è che non possiamo limitarci ad assistere da spettatori a quello che sta avvenendo. Possiamo accoglierli tutti? Sicuramente no e per questo dobbiamo incoraggiare nuove iniziative politiche e misure per combattere le ragioni alla base dell'emigrazione dai Paesi del Medio Oriente e dall'Africa. La stabilizzazione della situazione di Stati che si stanno decomponendo e, poi, la creazione di reali prospettive economiche e sociali sono l'unica strada percorribile. Sembrano utopie (in effetti, in questo momento lo sono), ma se non si comincerà a ragionare e a operare fuori dalla logica emergenziale, l'Europa finirà sepolta sotto la propria impotenza. Signor Presidente, mi sia consentita un'ultima precisazione. In alcuni interventi di ieri è stata messa sotto accusa l'operazione Mare nostrum, che è terminata il 1° novembre 2014. Secondo i dati dell'Organizzazione internazionale per le migrazioni, nei primi quattro mesi del 2015, 900 persone sono morte nel canale di Sicilia. Nello stesso periodo del 2014, quando era in atto l'operazione Mare nostrum, i morti erano stati 96. Non solo, nei primi tre mesi del 2015, sono sbarcati 22.979 migranti contro i 20.899 del 2014. Si tratta in tutta evidenza di una cifra che smentisce un luogo comune molto diffuso, ossia che l'immigrazione era aumentata perché l'operazione Mare nostrum garantiva un passaggio sicuro ai migranti dal Nord Africa. Infine, nel primo mese dopo la fine dell'operazione, gli arrivi aumentarono del 485 per cento rispetto al novembre 2013, quando invece l'operazione Mare nostrum era operativa. Concludo, signor Presidente, rivolgendomi al senatore D'Alì, il quale ha presentato due emendamenti, che hanno sicuramente un senso, perché richiamano ai precedenti storici delle migrazioni degli italiani verso l'estero. Si tratta di pagine di storia che l'Italia non ha adeguatamente valorizzato e che meritano di essere ricordate. Questo disegno di legge è però nato, non dico in un contesto diverso, ma con una sua ratio e ci siamo impegnati con i promotori del Comitato 3 ottobre ad approvarlo in tempi congrui. Sono già passati più di ottocento giorni da quando la proposta è stata fatta. Ed io credo che un nuovo rinvio alla Camera, una nuova navetta, sarebbero uno schiaffo in faccia ai promotori, che ci hanno così pressantemente chiesto che questo disegno di legge venisse approvato. Per questo chiedo al senatore D'Alì di ritirare i due emendamenti presentati, dei quali condivido le finalità ma non il contesto in cui si muovono. Ciò al fine di pervenire ad un'approvazione il più possibile condivisa di questo provvedimento.
2016-03-16	FI	FlorisEmilio	FLORIS (FI-PdL XVII). Signora Presidente del Senato, presidente Renzi (o membri del Governo che ne fanno le veci), care colleghe e cari colleghi, facciamo i migliori auguri al presidente Renzi, in vista del Consiglio europeo di domani, sebbene sia certo che affronterà per l'ennesima volta questioni che l'Europa non riesce a risolvere. Non ho alcun dubbio: la sfida che giocherà su immigrazione, occupazione e crisi economica sarà solo un'altra missione impossibile. Il delicato momento, caratterizzato da massimi flussi, rende difficile coniugare il principio della libera circolazione con quello della sicurezza e del controllo dei migranti. Obiettivo dell'Unione europea in questo momento è quello di salvare l'accordo di Schengen, ma le tematiche migratorie debbono essere reinserite in un quadro europeo coeso e logico e non, ahimè, in uno scacchiere internazionale frammentato, in cui sei Paesi europei hanno sospeso Schengen: Austria, Danimarca, Francia, Norvegia, Svezia e Germania. La gestione dell'immigrazione è un tema scottante, pervade le politiche di ogni Stato dell'Unione e porterà a lievitare i costi già esosi. Ricordo, infatti, che la stima degli oneri ulteriori per la chiusura delle frontiere interne Schengen, laddove si dovesse verificare, ammonta a 1.400 miliardi di euro in un decennio, per cui questa sciagura veramente non ce la possiamo permettere. Emblematico, in tal senso, il voto di domenica in Germania che ha evidenziato, premiando i partiti euroscettici, le preoccupazioni della gente comune verso un'accoglienza senza regole. Al contrario, il perseguimento della Europa economica e monetaria ha necessità di abbattere le frontiere per le persone e le merci. È necessario, pertanto, tracciare un quadro europeo logico, che prenda le distanze da una politica ondivaga rispetto a un tema che, già un anno fa, segnava l'evidenza di tutta la propria problematicità. Ricordo, a tal proposito, come ha detto poc'anzi il presidente Renzi, che in poco meno di un anno l'azione della Unione europea in materia di immigrazione ha visto ben quarantuno incontri e riunioni ai massimi livelli in Europa e ben sedici provvedimenti differenti adottati. Alla rotta Sud delle migrazioni (che va ricordato, con il Governo Berlusconi e l'accordo con Gheddafi era stata quasi neutralizzata), si è aggiunta la rotta balcanica. Questo ha fatto in modo che dal fenomeno delle migrazioni, dalla Siria e da altri paesi dell'Est, fossero coinvolti anche i Paesi della Mitteleuropa e del Nord del vecchio continente. Così come hanno indotto tutti i Paesi balcanici a chiudere materialmente le proprie frontiere. Ritengo che l'appello del presidente Renzi a non costruire nuovi muri difficilmente potrà essere accolto da tutti i Paesi europei, giustamente allarmati da questa immigrazione incontrollata. Speriamo che con la sua dialettica, così come ha cercato di convincere oggi noi che tutto andasse bene in Italia, riesca a ottenere questa grande iniziativa dell'abbattimento dei muri che già sono stati costruiti in Europa. La stessa Merkel comunque ha capito che la politica non può essere ondivaga: prima dura, poi morbida e accogliente, facendo varcare i propri confini ad oltre un milione di profughi, e poi mostrando il pugno di ferro e, oggi, di fatto, bloccando le frontiere con la Turchia, non in maniera coercitiva, ma invitando la Turchia a mantenere, con 564 milioni di euro di investimenti, i profughi all'interno del territorio turco. Naturalmente la Turchia questo lo sa, prende 564 milioni dalla Germania, 280 milioni dall'Italia e adesso, siccome i soldi non gli bastano più, probabilmente chiederà il raddoppio: pagheremo tre miliardi di euro il trattenimento dei profughi siriani e di altri Paesi all'interno della Turchia. Mi auguro comunque che il Consiglio europeo di domani, occupandosi dei temi della migrazione, non trascuri i temi dell'occupazione, della crescita e della competitività, che non possono passare in secondo piano. Vedo che il tempo a mia disposizione è scaduto. PRESIDENTE. Deve concludere, infatti. FLORIS (FI-PdL XVII). Lascerò agli atti il testo scritto del mio intervento. PRESIDENTE. La Presidenza l'autorizza in tal senso. FLORIS (FI-PdL XVII). Una sola cosa mi preme dire. La dialettica del Presidente del Consiglio è una cosa che tutti apprezziamo. Quando sono all'interno dell'Aula e lo sento parlare, mi illudo che qualcosa sia cambiato; peccato che da quest'Aula devo uscire e che poi mi trovo con il mondo tutti i giorni, che è in crisi, non ha occupazione e vede, in ogni momento e in ogni categoria, l'aumento delle tasse e delle imposte e le imprese che chiudono.
2016-03-16	LN	TosatoPaolo	I risultati dell'azione del vostro Governo sono sotto gli occhi di tutti: i flussi migratori aumentano e stiamo subendo un'invasione senza sosta. Le domande di asilo, il cui iter è peraltro lentissimo, sono quasi tutte rigettate, a dimostrazione che in albergo ospitiamo clandestini e non chi scappa dalla guerra. Siamo gli ultimi in tutta Europa nell'attuare i rimpatri di chi non ha diritto di rimanere in Italia e non controlliamo nemmeno l'identità di chi arriva nel nostro Paese, con buona pace della lotta contro il terrorismo. La politica dell'Italia sull'immigrazione è semplicemente un disastro. Il vostro Governo è un disastro.
2016-03-16	M5S	CatalfoNunzia	Signor Presidente, innanzitutto rilevo che il presidente del Consiglio Renzi ha ritenuto opportuno andare via e non partecipare alla conclusione della discussione. Rilevo anche che non ha detto a quest'Aula, non ha raccontato ai senatori, pur attenti a quello che si andrà a discutere domani in Consiglio europeo, che cosa lui andrà a dire, che cosa ha realmente recepito e di che cosa si occuperà nel merito. Non parlerò della questione dell'immigrazione perché la senatrice Fattori ha esposto in modo egregio l'intendimento del Movimento 5 Stelle. Vorrei però ribadire alcuni concetti in ordine alla questione economica su cui il presidente Renzi, oggi, è venuto a fare il solito panegirico della sua azione di Governo; egli ci ha parlato di come l'economia italiana si sia riattivata a seguito dell'azione di questo Governo, di come si siano riattivati i consumi, l'occupazione e l'economia in generale; di come l'economia stia attraversando un momento di forma smagliante grazie all'azione del Governo e di queste pseudoriforme chiamate con termini inglesi per non farle capire agli italiani. Le dichiarazioni del Presidente del Consiglio si scontrano, però, con la dura realtà e sono proprio i fatti e i numeri di cui ha parlato anche la senatrice Lezzi - che noi citiamo nelle premesse delle nostra risoluzione - che danno forma e sostanza al fallimento di questo Governo e alla mistificazione circa la situazione del nostro Paese in Europa, che di certo non ha terreno fertile. Il dato è che l'Italia è sull'orlo di una bocciatura. La riunione dell'Eurogruppo dello scorso 7 marzo è solo l'ultimo degli ammonimenti e delle preoccupazioni che gli attori comunitari rivolgono al nostro Paese. Il Governo di fatto non sta rispettando le regole europee in ambito di risanamento del debito e non basterà, quindi, la tanto vantata flessibilità ottenuta in sede di contrattazione europea per evitare il rischio di un giudizio negativo. È facile spiegare questa bocciatura. Se le risorse finanziarie accordate al nostro Paese fossero veramente state utilizzate per far ripartire la nostra economia, non staremmo qui a discutere dell'ennesima bacchettata sulle mani dell'Italia da parte dell'Unione europea. Da mesi il Governo si fa bello; si parla dell'incremento del PIL: prima lo 0,9 per cento in più, poi lo 0,7; poi un misero 0,6 per cento dell'ISTAT - questi sono i dati - mentre il resto dell'Unione europea vede invece il PIL aumentare dell'1,8 per cento, dell'1,5 per cento all'interno dell'Eurozona. Ciò che ha spinto questa miseria crescita, vantata dal Governo, in realtà non è il jobs act, ma sono fattori congiunturali, vale a dire eventi esterni alla nostra economia: il calo del prezzo del petrolio, la svalutazione dell'euro e il quantitative easing; e questo non lo dice il Movimento 5 Stelle, ma è agli occhi di tutta l'Europa. Inoltre, il calo dei costi di produzione dei beni di consumo causato del calo del costo dei fattori produttivi senza un adeguato sostegno al reddito e al rilancio dei consumi fa sì che oggi ci troviamo in una condizione economica problematica: quella della deflazione. Questo lo confermano gli ultimi dati ISTAT di oggi, e non di un anno fa. Ancora, il presidente Renzi sostiene, che l'incremento occupazionale in effetti c'è stato. Innanzitutto, dovrebbe mettersi d'accordo con se stesso: un mese fa in quest'Aula parlava di 756.000 contratti di lavoro a tempo indeterminato. PRESIDENTE. Deve concludere, senatrice. CATALFO (M5S). Concludo. Oggi parla di 950.000 contratti. Poi dice che sono trasformazioni; poi parla di precari che hanno ricevuto la possibilità di avere un contratto di lavoro trasformato a tempo indeterminato. In verità, la maggior parte delle trasformazioni a volte è stata frutto di frodi, e questo è stato ampiamente discusso anche in Commissione lavoro, anche attraverso la mia interrogazione e con le risposte del Governo che ha ribadito che non riesce a controllare le frodi. I 200.000 posti di lavoro sono un incremento occupazionale bassissimo a fronte di 12 miliardi spesi. PRESIDENTE. La prego di concludere. CATALFO (M5S). Gli ottanta euro - il cosiddetto bonus - corrispondono a 20 miliardi strutturali spesi che non hanno avuto alcun incentivo sui consumi italiani. Qui parliamo di almeno 32 miliardi sperperati anziché fare investimenti strutturali, investimenti sulle politiche sociali e sul sostegno al reddito. PRESIDENTE. Dovrebbe concludere. CATALFO (M5S). Concludo. Quindi, è chiaro che la politica del Governo Renzi è fallimentare; non ha alcuna potere contrattuale in Europa e non può chiedere flessibilità, perché a fronte della richiesta di flessibilità non corrispondono vere riforme che hanno prodotto una reale crescita del nostro Paese.
2016-03-16	M5S	FattoriElena	In realtà, con riferimento all'accordo sull'immigrazione che ci si appresta a siglare nella prossima riunione del Consiglio europeo, mi sembra che l'unica cosa intellegibile detta dal premier Renzi durante il suo intervento è che dirà sì al ricatto della Turchia. Ciò è gravissimo, perché l'accordo che ci si appresta a siglare è per fare un patto del diavolo con la Turchia. Mai come oggi la Turchia è lontana dai principi democratici che dovrebbero ispirare la nostra Europa. Quello che ci apprestiamo a fare è delegare il lavoro sporco - un siriano per un siriano - a un Paese come la Turchia che, mai come adesso, è stata lontana dai principi democratici che ispirano l'Unione europea e sta ricattando l'Europa, che si trova in ginocchio. In cambio di questo patto innominabile la Turchia vorrebbe accelerare il processo di adesione all'Unione europea. Per non parlare della richiesta di liberalizzazione dei visti, procedimento che - tanto per capire cosa sta andando ad accettare il premier Renzi - consentirebbe ai cittadini turchi non ancora membri dell'Unione europea di circolare liberamente nel nostro territorio, senza alcun controllo da parte delle autorità comunitarie. La Turchia - ce lo dobbiamo dire - non è però Europa, come dimostra la continua violazione dei diritti fondamentali: l'assalto alla libertà di stampa, le sedi incendiate del partito HDP, le repressioni delle libere manifestazioni, gli arresti e le torture di esponenti politici, il blocco di Twitter, che tanto piace al nostro Presidente del Consiglio. Signor Renzi, in Turchia non potrebbe usare Twitter
2016-03-16	M5S	LezziBarbara	Grazie tante, signor Presidente! Ho ascoltato con molto interesse l'intervento del Presidente del Consiglio e mi sembra strano perché negli scorsi interventi svolti sempre in vista del Consiglio europeo Renzi ci aveva illustrato un mondo che effettivamente a questo punto non c'era. Durante il semestre europeo renziano sembrava si fosse risolto il problema dell'immigrazione e che finalmente vi fossero questi 315 miliardi di investimenti che sarebbero subito giunti dal piano Juncker suggeriti proprio da Renzi. E invece gli investimenti effettivamente rappresentano ancora un grave problema, proprio a detta del Premier. Colgo questa occasione per suggerire al Premier di liberarsi magari di questi gufi che vede intorno - che poi invece bisognerebbe lasciare al loro posto - e dirgli che quando parla di gufi parla di persone che porterebbero sfortuna al nostro Paese quando in realtà chi porta sfortuna forse è proprio lui, perché ogni volta che parla di qualcosa di positivo poi non si realizza: gli investimenti non arrivano; l'occupazione non arriva, e a proposito di questo potremmo fare qualcosa: un bel confronto serio. È troppo comodo andare in televisione a reti unificate su tutte le trasmissioni e i telegiornali a parlare però da soli. Noi ci offriamo - uno qualunque del Movimento 5 Stelle - per parlare di numeri. Parliamo di questi occupati: è vero o non è vero che ci sono o sono soltanto delle trasformazioni che ci sono costate la bellezza di dodici miliardi di euro?
2016-03-16	PD	CociancichRoberto	Se dunque oggi ci opponiamo a questa politica che vuole disgregare l'Europa, che intende strumentalizzare la tragedia dei migranti per disarticolare le istituzioni europee e reintrodurre le frontiere, non è per ingenuo buonismo, ma perché siamo profondamente convinti che il rafforzamento dell'Unione europea e l'attribuzione ad essa di un ruolo centrale nella politica migratoria corrisponda ad un rafforzamento degli interessi nazionali e dei nostri concittadini. Siamo noi che intendiamo difendere gli italiani, con politiche serie e di lungo raggio e non a colpi di slogan ad effetto più o meno truculenti. Come dicevo, signor Presidente, la questione migratoria è una grave minaccia, ma anche una grande opportunità per l'Italia e l'Unione europea: quella di dimostrare la perdurante vitalità e forza dei valori sui quali esse sono state fondate e sono cresciute, valori che hanno consentito non solo il più lungo periodo di pace di cui abbia mai beneficiato nella sua storia il nostro continente, ma anche il più alto livello di sviluppo economico mai raggiunto. Oggi vediamo con un certo sgomento verificarsi la profezia di Albert Camus che, parlando metaforicamente della peste ma alludendo all'intolleranza e alla violenza, scriveva: «Egli sapeva, infatti, quello che ignorava la folla e che si può leggere nei libri, ossia che il bacillo della peste non muore né scompare mai, che può restare per decine di anni addormentato nei mobili e nella biancheria, che aspetta pazientemente nelle camere e che forse sarebbe venuto il giorno in cui la peste avrebbe svegliato i suoi topi per mandarli a morire in una città felice». L'Europa è stata per molto tempo questa città felice e noi non possiamo permettere che i bacilli del razzismo, dell'intolleranza, della xenofobia, della segregazione, della discriminazione tornino a insudiciare il nostro continente. Segnali preoccupanti giungono anche dai risultati elettorali dei giorni e delle settimane scorse ed è necessario che chiunque abbia animo democratico e amore per la libertà sia vigilante. L'Italia e l'Europa devono essere all'altezza dei loro valori fondativi: unità nella diversità è il motto europeo; sono parole scritte con il sudore e con il sangue di tanti cittadini europei che si sono dovuti mettere in cammino e attraversare frontiere in cerca di una esistenza migliore: penso ad esempio ai morti di Marcinelle, dove sessant'anni fa morirono 262 minatori in gran parte italiani. Dovremmo ricominciare da quella memoria per ritrovare il senso del nostro futuro. L'Europa deve dotarsi non solo di una politica per l'immediato, ma sviluppare una strategia di più ampio respiro, mirata non solo a contenere o regolare l'ondata migratoria ma a normalizzare e governarne i flussi. Occorre innanzitutto abbandonare l'impostazione della legge Bossi-Fini che rende qualunque migrante un clandestino: come si può oggi entrare legalmente in Italia? È praticamente impossibile ed è dunque da ipocriti distinguere tra chi è presente legalmente e chi è clandestino perché è la legge stessa a rendere tutti clandestini. Soprattutto è necessario ridurre gli enormi squilibri macroeconomici tra le diverse aree del mondo. Nei mesi scorsi a Malta, nel corso del summit a La Valletta, l'Unione europea ha stretto accordi con i Paesi africani da cui fugge o transita la maggior parte dei migranti che dal Continente nero si dirigono verso l'Europa. Con questo accordo si è voluto compiere un salto di qualità importantissimo nelle relazioni con gli Stati dell'Africa sub-sahariana per una cooperazione rafforzata e più efficace nella lotta contro l'emigrazione irregolare e la tratta di persone nel Mediterraneo. Si sta tentando di creare una sorta di cintura di sicurezza sulle rotte dei Paesi di origine e di transito dei flussi migratori che hanno come destinazione l'Europa: la Horn of Africa migration route, ovvero Djibouti, Egitto, Eritrea, Etiopia, Kenya, Somalia, Sud Sudan, Sudan e Tunisia. Forse proprio su questo fronte converrebbe concentrare sforzi e impegno, piuttosto che insistere esclusivamente sull'accordo con la Turchia. Il processo di Khartoum, di cui l'Italia ha sin dall'inizio avuto la regia, oltre a fornire il quadro di riferimento che mancava per una politica strutturata ed un confronto operativo tra l'Unione europea ed i Paesi del Corno d'Africa, ha strutturato un percorso ambizioso teso ad affrontare le cause profonde dell'immigrazione di massa, evidenziando lo stretto legame tra quest'ultima e l'assenza di prospettive di sviluppo. Di fatto la EU-Horn of Africa migration route initiative si propone di controllare questi flussi attraverso intese che prevedono piena collaborazione dagli Stati africani a fronte di investimenti in cooperazione. Qui però c'è un punto dolente. Governi, o meglio regimi, che sono ritenuti inaffidabili dalle organizzazioni non governative per i diritti umani e che, nonostante il supporto - anche economico - dell'Unione europea, non sono riusciti a mettere in atto processi di democratizzazione e di inclusione sociale al proprio interno, possono davvero fermare i flussi migratori? Quali garanzie possono fornire sul rispetto dei diritti dei profughi e su eventuali forme di corruzione nella gestione dei campi? In conclusione, è necessario prevedere forme di monitoraggio per assicurarsi che gli accordi vengano di fatto rispettati e al tempo stesso operare affinché essi evolvano verso pratiche più rispettose dei fondamentali diritti civili e democratici di quei popoli; un'impresa difficile che solo l'Europa unita può conseguire. Infine, signor Presidente, mi lasci dire che proprio questa mattina i giornali hanno pubblicato un documento che è stato ritrovato nel quattrocentesimo anniversario della morte di William Shakespeare, il più grande scrittore di tragedie e di commedie del nostro tempo. Shakespeare scrive come segue (e sembra che lo faccia esattamente per noi): «Se il Re vi bandisse dall'Inghilterra dov'è che andreste? Che sia in Francia o Fiandra, in qualsiasi provincia germanica, in Spagna o Portogallo, anzi, ovunque non rassomigli all'Inghilterra, orbene, vi troverete per forza a essere degli stranieri. Vi piacerebbe allora trovare una nazione d'indole cosi barbara che, in un'esplosione di violenza e di odio, non vi conceda un posto sulla terra, affili i suoi detestabili coltelli contro le vostre gole, vi scacciasse come cani, quasi non foste figli e opera di Dio, o che gli elementi non siano tutti appropriati al vostro benessere, ma appartenessero solo a loro? Che ne pensereste di essere trattati così? Questo è ciò che provano gli stranieri. Questa è la vostra disumanità».
2016-03-16	PD	VerducciFrancesco	Ecco, questa immigrazione nasce innanzitutto dalla frantumazione dell'ordine politico tra l'Africa mediterranea e il Medio Oriente con i suoi focolai più virulenti nelle guerre civili in Libia, in Afghanistan, in Siria, in Yemen. L'Europa non può far finta di nulla, anche perché l'Europa e l'Occidente hanno precise responsabilità su quello che è successo.
2016-03-16	PD	VerducciFrancesco	È toccato all'Italia allora fare un passo decisivo, riscattare la dignità perduta di un intero continente europeo; riscattare anche l'ignominia di una legge, la cosiddetta Bossi-Fini. Ed è merito anche di due anni di iniziativa politica di questo Governo, a partire dal semestre europeo a guida italiana, se l'Europa oggi comincia ad avere, anche se è ancora fragile e incompleto, un primo nucleo di politica comune sull'immigrazione. Senza una politica dell'immigrazione non è possibile avere una comune politica estera: le due cose sono inscindibili e fondamentali entrambe.
2016-03-22	FI	PelinoPaola	Era già successo con la debole riforma sulla scuola, che con un po' più di coraggio si sarebbe potuta trasformare in una buona riforma, con la riforma costituzionale, che aveva qualche aspetto positivo, naufragato poi in un mare di contraddizioni ed errori; era successo con il jobs act, che non ha avuto la capacità di affrontare veramente i problemi del mondo del lavoro, malgrado le buone intenzioni e i tweet sbandierati dal nostro Primo Ministro. Anche il tentativo di mettere ordine nel terzo settore, dopo che abbiamo vissuto anni di impetuoso sviluppo, era un'intenzione da accogliere con favore. Parliamo infatti di un patrimonio del Paese cresciuto grazie ai vari provvedimenti dei governi Berlusconi (la legge n. 155 del 2003, detta del buon samaritano, e provvedimenti come quello sul 5 per mille), che ne aveva capito non solo la grande potenzialità economica, ma il profondo valore sociale. Il luogo della vera sussidiarietà, dell'impegno verso i più deboli, della corretta sostituzione di aiuti statali e statalisti con iniziative liberali e non impegnative per le risorse comuni: questo era ed è per noi il ritratto ideale del terzo settore, indispensabile soprattutto in questa epoca in cui la coesione sociale si sta indebolendo di fronte a crisi economiche epocali, a scenari di guerra, terrorismo ed immigrazione selvaggia. Non solo. È anche la dimostrazione di quanto possano essere efficaci politiche fiscali mirate a permettere al singolo cittadino di intervenire in aiuto di chi si occupa degli altri. Stiamo parlando di 5 milioni circa di volontari, 12.000 cooperative sociali, più di 800.000 occupati: un impatto del 4 per cento sul PIL. Tutto questo meritava sicuramente tempi più veloci, attenzione particolare e approfondimenti migliori. Si è scelta invece la strada della delega sostanzialmente in bianco, che si limita a indicare la necessità di riordino e revisione delle discipline, senza prevedere la qualità e le linee guida di questo riordino, peraltro necessario. Sembra, insomma, di intuire un'azione di semplice limatura burocratica, di miglioramento dell'esistente, senza che si riesca a disegnare la strada del futuro, senza provare neanche a comprendere quali saranno le tendenze per lo sviluppo del settore. Come sempre, un provvedimento povero, senza coraggio, senza prospettive. Ciò non toglie che ci siano degli elementi parzialmente positivi. Sperando che non rimangano lettera morta, sono comunque lodevoli l'intenzione di misurare l'efficacia delle azioni di chi opera nel terzo settore, e la volontà di aumentare la trasparenza e quindi di diminuire il rischio che si ripetano scandali come quello di Roma Capitale, tutto interno al terzo settore. Anche su quest'ultimo aspetto sarebbe stato necessario un maggiore coraggio, una delega più precisa e puntuale che intervenisse sui meccanismi di distribuzione degli appalti e dei fondi, ma comunque è da valutare positivamente l'intenzione, in questo campo, del provvedimento. Starà a noi vigilare affinché queste deboli luci presenti nella legge delega non vengano poi spente durante l'attuazione delle deleghe. C'è infine un ultimo punto che voglio prendere in considerazione. Il relatore, ad un certo punto dei lavori in Commissione, ha presentato un emendamento che avrebbe stravolto non solo il senso del provvedimento, ma l'intera esistenza del mondo no profit in Italia. Si prevedeva infatti la nascita di una nuova istituzione, la Fondazione Italia sociale, che avrebbe avuto lo scopo di investire fondi (statali e privati), direttamente o in partenariato con altri soggetti, su progetti del terzo settore. Detto in altre e più chiare parole, avrebbe avuto il compito di intermediazione statale e di indirizzo sui fondi che privati cittadini o aziende intendono donare alle aziende del terzo settore: come l'hanno chiamata da più parti, insomma, un'IRI del sociale. Bene, grazie all'assoluta contrarietà di tutte le opposizioni, questo emendamento è stato ritirato e riassorbito in un ordine del giorno. Oggi, però, mi sembra di capire, alla luce dello speech che abbiamo ascoltato, che questo emendamento, che era stato cancellato in Commissione, è stato di nuovo inserito come emendamento del relatore. Quindi, valuteremo il contenuto nel merito di questo nuovo emendamento. Voglio però affermare la nostra profonda contrarietà a un tentativo goffo e palese di fare intervenire lo Stato in una filiera, quella tra donatori e organizzazioni, che è oggi sul terreno privato. Voglio anzi sottolineare che, dove il terzo settore ha rivelato sacche di corruzione e criminalità, è stato proprio quando interveniva il denaro pubblico, come nei casi di Roma o del CARA di Mineo. Voglio chiudere con una breve considerazione. Avremmo avuto bisogno, in un settore così importante per il nostro Paese, di un provvedimento lungimirante, in grado di guardare avanti, di prevedere i futuri possibili, di ridurre i rischi e aumentarne le possibilità. Come sempre, si tratta di un'altra occasione perduta.
2016-03-30	LN	ConsiglioNunziante	Signora Presidente, abbiamo fatto un lavoro certosino e abbiamo sì presentato parecchi emendamenti ma nel merito. C'è una questione che arriverà sempre ad essere al centro del dibattito su questa legge, ed è legata agli appalti. Questo sarà il leitmotiv che porterà questa legge ad essere revisionata molto presto. Il no profit è diventato nel tempo una colonna portante nel nostro Paese: 4 milioni di volontari e 10 milioni di lavoratori (incluso l'indotto) sono un proficuo esempio di tutela della cultura e dei servizi sociali. Una riforma era necessaria: questo ce lo siamo detti già da qualche anno, perché questo documento gira da un po'. Sicuramente serviva una riforma che avrebbe dovuto rendere più agile e moderno il mondo delle associazioni, che oggi è ancora un mare magnum eterogeneo. Ma la legge delega che il Governo sta imponendo al Parlamento di riforma ha solo il nome, perché pare che in alcuni passaggi il no profit venga trasformato in profit. Non vorremmo che il punto di arrivo sia sempre la parola «appalti», come ho ricordato prima; per non parlare della conseguenza sleale che alcune cooperative e ONLUS potrebbero fare nei confronti di altre aziende godendo di fiscalità agevolata; e l'avrete notato negli emendamento che abbiamo presentato. Ne abbiamo presentati parecchi anche sul tema del servizio sociale aperto alla questione immigrati, che probabilmente il Governo metterà subdolamente in atto, e la nostra preoccupazione ci vede assolutamente contrari a questo eventuale sotterfugio. Consideriamo uno scippo la sottrazione alle Regioni della competenza in materia di servizio civile: una sfida alle richieste presentate dalla Conferenza Stato-Regioni per poter organizzare il servizio a livello locale. Anche questa è una questione che ci ha lasciati sicuramente perplessi. Signora Presidente, non vorrei che la pausa pasquale abbia fatto passare in secondo piano le difficoltà che il Governo e la maggioranza hanno avuto in Assemblea la settimana scorsa. Il sottosegretario Pizzetti ha chiesto e ottenuto dall'Assemblea l'accantonamento dell'articolo 6 e, di conseguenza, il voto sull'articolo 7. Il Governo è stato apostrofato come pasticcione. Il provvedimento passerà alla storia di questa Aula per l'ingresso ufficiale in maggioranza di un altro Gruppo, non senza polemiche. Questa sì che è un'opera solidaristica e sociale. Terzo Settore, terzo sistema, no profit, senza scopo di lucro, non governativo e non imprenditoriale sono alcune delle espressioni e dei modi per identificare tutta questa realtà che, all'interno del nostro sistema socioeconomico, si colloca a metà Stato e Regioni. Noi ci siamo posti anche un altro problema: viviamo in presenza di terrorismo, con venti di guerra, immigrazione controllata, crisi economica, provvedimenti del Governo inutili e adatti solo a posizionare qualche bandierina nello scacchiere delle cose inutili da fare e ci siamo chiesti, parallelamente a questo: dove sono un piano industriale, sull'energia, una strategia per l'Europa? Nulla di tutto ciò e allora abbiamo sperato che questa legge fosse buona. Avrebbe potuto rilanciare un terzo settore che è di importanza vitale e a cui troppe volte si demandano questioni cui dovrebbe provvedere lo Stato diversamente. Io vengo da una Regione dove il volontariato è l'ABC per tantissime persone dello stare in una società complessa, articolata e soprattutto frizzante sotto tutti gli aspetti. Credo che forse si sia persa un'altra occasione per fare una legge. Negli 11 articoli si è cercato di infilarci un po' di tutto e questo sicuramente non ha aiutato soprattutto la presa di posizione che il nostro Gruppo ha avuto sull'emendamento che riguarda la Fondazione Italia sociale. È possibile che dopo due anni che questo testo gira, che è stato anche modificato alla Camera, si arrivi ad un emendamento del Governo - ma è il buon Renzi che ci mette mano - che commissiona proprio la Fondazione Italia sociale, che non si capisce bene a cosa servirà? Qualcuno l'ha paragonata alle fondazioni francesi. Non facciamo inutili paragoni: la Francia è un'altra questione, un'altra storia, un altro sistema e ha un altro volontariato. Secondo il nostro Gruppo, questo non è assolutamente un paragone da fare. Abbiamo visto, purtroppo nella nostra triste realtà, come dietro alla collaborazione e al voler aiutare gli altri, ci sia semplicemente un voler approfittare e guadagnare sulle spalle di parecchi soggetti. Ci fa anche specie che questa questione non sia stata presa in considerazione dal Governo. Quello che veramente ci ha stupito e addolorato è che la risposta dello Stato centrale e del partito principale responsabile di quel verminaio di Mafia Capitale sia stata di ricondurre tutto al centro e nelle mani del solito dirigente ministeriale di controllo. È chiaro che noi a questa cosa non ci stiamo e il voto della Lega Nord è sicuramente e convintamente contrario.
2016-04-05	LN	ArrigoniPaolo	Signor Presidente, onorevoli colleghi, Vice Ministro, prosegue ancora per decreto-legge la serie di pessime iniziative governative in tema di sistema bancario. Dopo la riforma delle BCC siamo all'epilogo. Dopo il decreto-legge banche popolari, il salva banche, il bail in, che hanno provocato danni a migliaia e migliaia di risparmiatori e aziende, soprattutto medio-piccole, si rischia di incidere negativamente - in particolare con il bail in - anche sulle raccolte per gli stessi istituti di credito. Lo strumento legislativo previsto in Costituzione per le situazioni di straordinaria necessità e urgenza viene impropriamente utilizzato in una riforma dell'intero sistema del credito cooperativo, che rappresenta una quota consistente del sistema creditizio italiano; un sistema complesso e articolato, avente più di centotrenta anni di storia, formato da 364 banche radicate capillarmente nel territorio, con oltre 1,2 milioni di soci, 37.000 dipendenti e oltre 6 milioni di utenti; un grande patrimonio che promuove la solidarietà, sociale e intergenerazionale, attraverso istituti di credito ispirati ai principi dell'assistenza mutualistica. Come si può parlare di urgenza di una riforma per una realtà così diffusa? Certo, ci sono criticità che presentano rischi di insolvenza, ma riguardano meno di 20 BCC sul totale, che si potevano trattare a parte. Anziché procedere con un normale iter legislativo che risalta il ruolo al Parlamento, il Governo non solo ha scelto uno strumento sbagliato, che comprime tempi e dialoghi e imbavaglia il Senato nell'ennesima fiducia. Nello scrivere il provvedimento ha anche dimostrato la sua inadeguatezza. È pieno di innesti e rimandi a norme esistenti, con contraddizioni, opacità, indeterminazioni che creano confusione e dubbi interpretativi per chi queste leggi le deve applicare. Non solo: anche qui si ritrova il marchio di fabbrica renziano, che è la cura non dell'interesse collettivo, ma di una ristretta cerchia di parenti, amici e sodali, che condizionano e stravolgono le leggi a proprio beneficio. Dopo Banca Etruria e Tempa Rossa, anche in questo decreto-legge non è mancato l'intervento di un membro del Governo, riconducibile al giglio magico, che ha forzato la mano con l'introduzione della famosa clausola del way out. II Governo Renzi, in fase di conversione del decreto-legge alla Camera, si è inventato una scappatoia per gli amici che non gradivano l'obbligo di aderire al gruppo bancario unico; una norma che, in spregio all'articolo 3 della Costituzione, è stata tagliata su misura per le banche toscane amiche, come la BCC di Cambiano, guidata da papà Lotti, oppure ChiantiBanca, la ex banca di Denis Verdini, oggi soccorritore della maggioranza. Quella che si è palesata è un'imbarazzante difesa del territorio toscano, con cifre studiate a tavolino! Parlo di imbarazzo, perché tale si è manifestato tra gli esponenti di maggioranza e Governo, che in Commissione non avevano un argomento plausibile nella difesa della clausola scappatoia. Scusate ma, se il Governo ha posto l'asticella a un miliardo per il gruppo bancario cooperativo, come può la soglia patrimoniale di 200 milioni, la cosiddetta scappatoia, considerarsi di tutta sicurezza per una banca che opera nella forma di SpA? Sottolineiamo come questo provvedimento conferma l'incapacità della maggioranza e della sinistra di valorizzare modelli socioeconomici che ci sono propri e naturali e, dunque, la volontà di inseguire quelli che non ci appartengono. L'Italia è un insieme di territori, culture, lingue e comunità diverse. E in questa varietà e specificità del nostro Paese, è vero che a volte trovano spazio eccessi e limiti del localismo, ma sono radicate anche le nostre immense risorse. Con questa riforma siamo lontani dal superare questi limiti. Il nuovo gruppo bancario cooperativo non si avvicinerà minimamente, in dimensione, a gruppi omologhi presenti in Francia, Germania o anche nella piccola Olanda. Improbabile dunque che si ottenga il risultato di creare una holding italiana del credito cooperativo che possa confrontarsi ad armi pari con analoghe presenti sul mercato internazionale. In compenso, si rischia concretamente di perdere definitivamente un patrimonio fatto di aziende di credito cooperativo fortemente radicate nel territorio, in simbiosi stretta con le diverse realtà economiche e produttive del Paese. Peccato che il decreto-legge riconosce queste specificità alle sole Province autonome di Bolzano e Trento, ma le ignora nel resto del Paese, quando sono invece di tutta evidenza. Le banche di credito cooperativo hanno sempre adattato, nella stragrande maggioranza dei casi con pieno successo, il loro modello di finanziamento alle diverse realtà in cui operavano: un sistema peculiare che ha dimostrato una straordinaria capacità di resistere e ammortizzare gli effetti di crisi finanziarie devastanti come quella vissuta nel 2008, con code anche negli anni seguenti, e in molti casi le banche di credito cooperativo - lo ricordo e sottolineo - sono rimasti gli unici istituti ad erogare il credito a famiglie e imprese. Con la precipitosa riforma che votiamo oggi rischiamo seriamente di perdere un patrimonio di valore inestimabile per l'incapacità dimostrata da questo Governo di riconoscerlo, valorizzarlo ed apprezzarlo. Noi riteniamo che il decreto-legge, per fare spazio alle ragioni del libero mercato, reca con sé degli aspetti pericolosi, per cui il carattere di mutualità, la cooperazione e altri valori rischiano di essere distrutti. Sia chiara una cosa: se pensate di rilanciare l'economia del Paese, in seria difficoltà, continuando a propinare modelli che privilegino le grandi realtà, tra grosse banche, grosse società stile FIAT, grandi Comuni, frutto di fusioni imposte dall'alto, siete fuori strada. Fermatevi prima di andare a sbattere e di far sbattere il Paese. Non dimenticate - lo ribadisco - che questo Paese ha una storia di successo che si è retta soprattutto grazie ad un sistema economico, produttivo e sociale basato sulla piccola e media impresa, sugli instancabili artigiani, sui commercianti, e grazie ad un sistema di credito capillare che ha funzionato come supporto e rete di sicurezza. I tempi cambiano, ma di loro c'è sempre bisogno. Ad ogni modo, la partita vera di questa riforma, che determinerà la reale portata e gli effetti della stessa, si giocherà con il lavoro che sarà fatto nei prossimi due anni. Se i patti e il contratto di coesione non saranno scritti direttamente dalle banche di credito cooperativo, ma esclusivamente da Bankitalia o dal gruppo bancario cooperativo, ci saranno gravi ripercussioni sul territorio. Faccio solo un esempio. Se emergerà la volontà di fare una centrale unica di acquisto avremo la conferma che i nostri dubbi sono fondati in ordine alla sottointesa volontà di distruggere le economie locali. Mi avvio alle conclusioni ricordando a Renzi e ai membri del Governo, a proposito di banche, che ci sono ancora decine di migliaia di persone che attendono da tempo risposte. Sono quei risparmiatori che prima sono stati ingannati da Banca Etruria, Banca delle Marche, Carichieti e Cariferrara a sottoscrivere obbligazioni subordinate spazzatura, e che poi dallo scorso novembre sono stati truffati dal Governo con il decreto salva banche, che ha fatto perdere loro i risparmi di una vita. Un provvedimento pessimo, poi confluito nella legge di stabilità 2016, che solo a seguito di proteste che hanno visto in prima fila la Lega Nord a fianco dei risparmiatori ha istituito un fondo di ristoro di 100 milioni, ancorché decisamente insufficiente, ma che al contempo ha introdotto l'arbitrato e relativi criteri, cioè elementi discrezionali pericolosi che scontenteranno tutti e daranno certamente luogo a contenziosi. Avevate promesso ai risparmiatori una corsia accelerata per chiudere la partita dei ristori entro la fine di gennaio; promessa disattesa. Poi avete ipotizzato un aumento del fondo a 280-300 milioni, per restituire integralmente il furto esercitato con destrezza; solo chiacchiere. Intanto, il 30 marzo, termine fissato per legge per l'emanazione sia del decreto ministeriale che doveva stabilire i criteri per l'arbitrato, sia del decreto del Presidente del Consiglio dei ministri per la scelta degli arbitri, è stato abbondantemente superato. È assurdo: bastonate gli italiani se violano le leggi, se ritardano di pagare una delle sterminate tasse e poi voi fate peggio. Vergogna! Anche in questa occasione state dimostrando di essere un Esecutivo fallimentare e inaffidabile, che dunque deve andare assolutamente a casa, perché non solo non sa risolvere i problemi degli italiani, ma addirittura in molti casi li aggrava. Sto parlando della subalternità del nostro Paese all'Europa, alla Turchia, all'India, all'Egitto; delle tasse che non calano e degli studi di settore vessatori. Sto parlando del lavoro e della disoccupazione, che dopo la deroga della decontribuzione sulle assunzioni sta ancora aumentando. Sto parlando del debito pubblico accresciuto per manovre finanziarie dal sapore elettorale, dell'insicurezza dei territori e della gestione scellerata dell'immigrazione clandestina; una bomba che quest'anno deflagrerà. No, signor Presidente, non ci siamo assolutamente; il bene comune avrebbe voluto tutt'altra cosa che non questo decreto-legge.
2016-04-07	PD	FerraraElena	Soltanto pochi giorni fa Amnesty International ha denunciato che le autorità turche da gennaio hanno iniziato a rimpatriare illegalmente migliaia di rifugiati siriani. Si tratta di uomini, donne (anche in gravidanza) e bambini. Sono notizie gravi, emerse alla vigilia delle prime espulsioni previste dall'accordo Ue-Ankara, entrato in vigore lunedì scorso e su cui l'Alto commissariato delle Nazioni Unite per i rifugiati e le principali ONG hanno espresso molte preoccupazioni sia per la mancata tutele verso i migranti, sia riguardo alla detenzione dei richiedenti asilo. L'accordo, che è stato anche al centro dell'ultima audizione in Commissione per i diritti umani di ieri dell'Associazione per gli studi giuridici sull'immigrazione, che ha lasciato emergere una serie di criticità: in primis il rischio concreto che in Grecia - Paese che ha appena modificato la legislazione sulle richieste d'asilo - venga attuato un meccanismo di sommaria valutazione delle domande, che porti a una rapida dichiarazione di inammissibilità e, quindi, a una serie di trasferimenti forzati. È un dramma nel dramma che richiama l'Italia a esprimersi in merito al contenuto dell'accordo e noi parlamentari siamo in prima linea rispetto a queste responsabilità. Tali situazioni meritano la massima attenzione, ma soprattutto risposte concrete. Rispetto ad altre realtà europee, il nostro Paese, pur con le criticità che conosciamo, ha mostrato la volontà di accogliere, grazie alla vasta rete di servizi offerti dalle istituzioni, dalle organizzazioni e dalle associazioni che operano sui territori. Ma non basta. Secondo l'ultimo «Rapporto sull'accoglienza di migranti e rifugiati in Italia», diffuso lo scorso ottobre dal Viminale, i minori stranieri non accompagnati accolti sul territorio nazionale sono stati 14.378, 5.434 dei quali risultano però irreperibili. Questi numeri disegnano una realtà inaccettabile, che va combattuta creando subito dei corridoi umanitari, perché almeno i minori non possano più finire nelle mani di trafficanti di essere umani e della criminalità organizzata. La collega Padua ha ricordato che, da autentica apripista, la Comunità di sant'Egidio, attraverso un progetto dedicato a donne, bambini, anziani e disabili, ha già condotto in Italia 97 profughi siriani e si prepara ad accoglierne altri 150, entro il mese di aprile. La tratta degli esseri umani, fra i temi al centro del nostro impegno nella Commissione per i diritti umani, che a febbraio ha licenziato l'ultimo rapporto sui Centri di identificazione ed espulsione, riguarda molto da vicino anche le donne che fuggono dalle zone in cui imperversa Boko Haram. Si pensi che, secondo un rapporto dell'Organizzazione internazionale per le migrazioni (OIM), negli ultimi tre anni sono sbarcate in Italia quasi 7.000 donne nigeriane, 5.000 delle quali solo nel 2015. Fra queste ultime si contano circa un migliaio di minorenni. Si tratta di giovani e giovanissime che, nella maggior parte dei casi, non sanno neppure a quali rischi vanno incontro lasciando le loro terre, ingannate da false prospettive. Strappare questi corpi e queste anime alle organizzazioni criminali significa offrire un'accoglienza sicura per dare loro una vera speranza di una vita migliore. Va sottolineato che, rispetto alla situazione siriana, in Nigeria si registra un cambio di passo nella reazione a Boko Haram con 11.600 ostaggi liberati nell'ultimo mese e programmi di recupero per questi ostaggi. In tal senso va anche la proposta di legge dell'onorevole Sandra Zampa, Vice Presidente della Commissione bicamerale per l'infanzia e l'adolescenza, in discussione alla Camera dei deputati, che prevede fondi certi per l'accoglienza, per evitare che debbano essere soltanto i Comuni a farsene carico. Si tratta di un provvedimento che pone anche più attenzione alla formazione, come pure ai percorsi di affido e supporto all'inserimento sociale. Molte buone pratiche si stanno attivando, ma non sono di sistema: persistono quindi le criticità nella fase di intercettazione del minore e di avviamento di percorsi di protezione. Sono misure sempre più urgenti, che trovano complementarietà nelle linee guide del nuovo Piano nazionale per l'infanzia, che abbiamo approvato lo scorso mese in Commissione bicamerale per l'infanzia e l'adolescenza e nel Fondo contro la povertà minorile educativa, finanziato dall'ultima legge di stabilità e su cui, proprio in questi giorni, si è tenuto un importante convegno, presso la Biblioteca del Senato, con l'organizzazione Save the children. In tale evento abbiamo condiviso ancora di più la necessità fare sinergia per attivare percorsi di potenziamento educativo nei Comuni e nei territori dove più forte è la presenza di minori stranieri di recente immigrazione, perché l'accoglienza possa andare di pari passo con l'integrazione e favorire l'inclusione. Per tutti questi motivi, sollecitiamo con forza il Governo affinché si impegni, a livello europeo e internazionale, per l'attivazione di corridoi umanitari e a garanzia di protezione dei minori, anche attraverso l'affido familiare, così come proposto nel dispositivo della mozione.
2016-04-07	PD	PaduaVenera	Finora l'Italia si è dimostrata un Paese accogliente e solidale verso chi aveva e ha bisogno d'aiuto e assistenza, in primis quelle nostre Regioni maggiormente esposte ai flussi migratori. Detto questo, non possiamo però certamente tralasciare i numeri drammatici, testé detti, con i quali ci si confronta ogni giorno e che ci riportano drammaticamente alla realtà di oltre 3.500 uomini, donne e bambini (sono oltre 800 questi ultimi) annegati nel mar Mediterraneo nel 2015. Nei giorni scorsi - ne abbiamo memoria - abbiamo approvato in Senato la legge istitutiva della Giornata nazionale in memoria delle vittime dell'immigrazione. La legge contiene due priorità: conservare e rinnovare la memoria delle vittime e - soprattutto - all'interno delle scuole e in riferimento alle più giovani generazioni, formare l'opinione pubblica alla solidarietà nei confronti dei migranti e al rispetto della dignità umana e del valore della vita di ciascun individuo. Insomma, occorre lavorare insieme a tutta la comunità per creare una realtà di integrazione e accoglienza. Se i cardini del nostro sistema di accoglienza si fondano quindi su concetti basilari quali l'inclusività e l'integrazione, la solidarietà e la speranza, l'accoglienza e l'uguaglianza, il diritto alla vita e alla salute, bisogna allora attivare e sostenere ogni iniziativa utile a dare alle istituzioni nazionali e internazionali quell'afflato umanitario senza cui la nostra identità, nazionale e comunitaria, è svuotata di ogni significato. Il progetto pilota sostenuto dalla Comunità di sant'Egidio, dalla Federazione delle chiese evangeliche in Italia e dalla Tavola valdese che, nel marzo scorso, ha permesso a 97 profughi di origine siriana di arrivare in Italia dal Libano, è stato un simbolo concreto di come poter intervenire in via preventiva, salvare vite umane ed evitare i cosiddetti viaggi della morte. La buona notizia, in un'epoca tragica per le migrazioni come quella che stiamo vivendo, è che entro la fine di aprile, cioè tra pochi giorni, ne giungeranno in Italia altri 150 tramite il percorso, sostenuto dall'Esecutivo, sicuro e umano dei corridoi umanitari, vero possibile punto di incontro tra istituzioni e società civile e strumento tangibile di integrazione. Finora l'esperienza dei corridoi umanitari è stata autofinanziata dalle organizzazioni italiane, cui va il plauso per l'azione svolta e spero vivamente si possano contagiare in quest'esperienza altri Paesi europei. Si tratta di un'esperienza in cui, però, in primis tutte le istituzioni italiane e la nostra società civile, devono credere per esportare un modello che può rappresentare un punto di svolta in tema di solidarietà, come ci ha ricordato qualche giorno fa anche il ministro Paolo Gentiloni. All'interno di quest'ottica accogliente, voglio cogliere l'occasione per ricordare l'iniziativa dell'organizzazione Medici senza frontiere che, in collaborazione con l'Associazione per gli studi giuridici sull'immigrazione e l'associazione Medici contro la tortura, ha aperto a Roma, dopo le sedi del Cairo e Atene, un centro di riabilitazione per i migranti vittime di tortura e trattamenti inumani, crudeli e degradanti. È di questi segnali che abbiamo bisogno, simboli palpabili di umanità e solidarietà che fioriscono nelle nostre comunità, magari lontani dai riflettori. Nella Giornata mondiale del migrante e del rifugiato papa Francesco ci ha ricordato come guardare a queste persone non significhi soffermarsi sulla condizione di regolarità o irregolarità, ma - soprattutto - vedere il lato umano di vite che vanno rispettate e tutelate nella loro più intima dignità. La solidarietà e la comprensione siano allora i cardini fondanti su cui la società italiana e quella europea, dal punto di vista istituzionale e sociale, possano ripartire. Da questo punto di vista, molto passa dalla forza e dal vigore con cui sostenere unitariamente progetti, quali quelli dei corridoi umanitari. Concludo rilevando che essi rappresentano davvero un segno concreto per la pace e la vita, un simbolo di speranza e carità - mi permetto di aggiungere - contro l'odio e la bieca violenza fondamentalista, un vero sussulto di umanità possibile e assolutamente necessario.
2016-04-19	LN	CentinaioGianMarco	Il presidente, dottor Renzi, ha parlato di dati. Quando si parla di dati, effettivamente, bisogna essere precisi. Così, quando si parla di immigrazione, argomento rilevante su cui c'è un dibattito importante in questo Paese, dobbiamo ricordare al dottor Renzi come stanno le cose: Frontex ci dice che a marzo 2015 ci sono stati 2.283 arrivi e a marzo 2016 ve ne sono stati 9.600. Non è la stessa cosa, non è lo stesso dato rispetto all'anno precedente.
2016-04-19	LN	CentinaioGianMarco	Nelle scorse ore ero a Latina. Per la campagna elettorale ci siamo fatti due giorni a Latina e abbiamo incontrato centinaia di cittadini e con tutti abbiamo parlato di cose serie e importanti. Abbiamo parlato di riforma Fornero, quella maledetta riforma che buona parte degli italiani vorrebbero rimandare al mittente. Abbiamo parlato di immigrazione, sicurezza e lavoro, tutte problematiche che con questo Governo non si riescono a trattare perché poi arriva la fiducia di turno e non si riesce ad affrontarli in Aula. Oggi come oggi di tutte queste cose ne parli con i cittadini. Ma a tutti i cittadini con cui abbiamo parlato abbiamo chiesto cosa volevano che dicessimo al Governo. Il 99 per cento ci ha risposto che volevano che il Governo andasse a casa.
2016-04-19	PD	ZandaLuigi	(ore 21,10) ( Segue ZANDA). Nei primi settant'anni di democrazia parlamentare repubblicana le mozioni di sfiducia venivano presentate per fatti molto gravi, quando si pensava che potessero far cadere il Governo o far sciogliere le Camere e provocare le elezioni anticipate. Oggi non è più certamente così: nessuna delle forze politiche che ha sottoscritto le due strumentali mozioni che stiamo discutendo vuole l'immediata caduta del Governo, tantomeno le elezioni anticipate, che invece non vogliono (anzi, io credo che temano). Sono iniziative antisistema, con l'obiettivo di ricavarne un titolo sui quotidiani o un passaggio sui telegiornali: solo che il Parlamento non è un talk show e le mozioni di sfiducia dovrebbero essere una cosa più seria. Ho letto attentamente le mozioni e le ho trovate prive di argomenti che anche solo alla lontana meritino una crisi di Governo. Le mozioni confermano l'impressione che il vero dibattito politico di cui il Parlamento italiano avrebbe oggi bisogno urgente è quello sul modo con il quale le opposizioni fanno politica sia alla Camera, che al Senato. Esaminiamo i fatti. Vi è un'inchiesta giudiziaria ancora in fase istruttoria, che non permette di conoscere gli atti processuali. Non sappiamo se e quali avvisi di garanzia siano stati emessi. Non si ha notizia di rinvii a giudizio. I senatori del Partito Democratico chiedono che l'inchiesta faccia il suo corso con il rigore necessario e senza sconti per nessuno e chiedono soprattutto che il giudizio si celebri. Dico di più. Il Senato sta esaminando la riforma del processo penale, il cui rilievo ai fini di una migliore giustizia e di una più efficace lotta alla corruzione è noto a tutti i senatori. L'indignazione per gli scandali e la richiesta di onestà possono essere sia segni nobili di buona politica sia delle mere intenzioni teoriche. Ma noi siamo senatori della Repubblica e dobbiamo essere capaci di trasformare le indignazioni in buone leggi. Dal contributo di ciascun senatore, dal contributo che noi daremo per portare a casa, bene e rapidamente, la riforma del processo penale si potrà vedere da che parte sta ciascuno di noi. La stampa ha fatto conoscere alcune parti delle intercettazioni telefoniche da cui sono emerse varie forme di disinvoltura verbale e per una di queste conversazioni si è dimessa la ministra Federica Guidi, che peraltro sembra essere parte lesa. In qualsiasi altra democrazia occidentale sarebbero stati immediatamente adottati comportamenti da Stato di diritto: dopo le dimissioni della Ministra la politica avrebbe dovuto comprendere di dover rispettare la magistratura e attendere le conclusioni dell'inchiesta. Invece, con un riflesso pavloviano, sono immediatamente partite sia la strumentalizzazione politica sia la presentazione delle mozioni di sfiducia. Vedete, di questi tempi la vita politica è molto difficile. Tutti possiamo sbagliare: possono sbagliare la maggioranza e il Governo e può sbagliare l'opposizione. Molti attribuiscono tanta fallibilità alla crisi del sistema politico ed è vero, ma è un'analisi certamente incompleta. Nel tempo che stiamo vivendo la crisi non investe esclusivamente la politica, ma un'intera classe dirigente, e più al fondo intere parti della società. Ed è proprio la profondità di questa crisi planetaria, che è insieme politica, culturale, economica e sociale, a rendere possibili i muri di fil di ferro che stanno distruggendo Schengen, la corsa ai Trump negli Usa, le miopi politiche di rigore e la cecità davanti a fenomeni epocali, come l'immigrazione e il terrorismo. Sono le caratteristiche di questa crisi planetaria che stanno indebolendo le stesse istituzioni e le stesse radici di molte democrazie. Nel Parlamento italiano, però, c'è una differenza molto rilevante: la maggioranza e il Governo possono sbagliare, ma tutte le Cancellerie, tutte le opinioni pubbliche sanno che la nostra intenzione è lavorare per il Paese, per battere la crisi, per assicurare la pace sociale, per difendere l'ideale europeo. Le opposizioni lavorano quotidianamente ed esclusivamente - anche il dibattito di oggi lo ha confermato - per l'interesse della loro parte politica, della loro bottega. E non è una differenza da poco. Fra le democrazie occidentali la nostra è l'unica dove l'azione politica dell'opposizione ha il suo punto di forza non nella contrapposizione di un proprio programma a quello del Governo, ma nell'uso strumentale dei Regolamenti parlamentari con l'obiettivo dichiarato di impedire l'approvazione di qualsiasi provvedimento, persino rischiando di entrare in forte contrapposizione con se stessa, come è successo con l'IMU sulla prima casa e sull'abolizione del finanziamento pubblico ai partiti. Davanti a fenomeni epocali che stanno segnando questo tempo, davanti a flussi migratori biblici, davanti ad un terrorismo internazionale e guerre regionali che fanno parlare di una terza guerra mondiale, davanti ad un'Europa in bilico verso un'inesorabile disgregazione, l'iniziativa politica più incisiva che le opposizioni mostrano di voler assumere è la trentunesima mozione di sfiducia che già in partenza sanno, dicono, e forse vogliono che venga respinta. Nella giornata nella quale nuovamente piangiamo centinaia di migranti morti nel Mediterraneo, e in cui dovremmo sostenere tutti insieme la bella proposta italiana di sostegno europeo alle Nazioni africane da cui fuggono i migranti, il dibattito sulle mozioni di sfiducia ha qualcosa di veramente surreale. Assistiamo anche a contorsioni politiche che solo poche settimane fa consideravamo impossibili. Il fronte unico delle mozioni vede, oltre alla Lega Nord, ai fittiani e ai 5 Stelle, anche Forza Italia, che ha governato il nostro Paese per tanti anni e che ora si ritrova a fare squadra con quelle forze antisistema che ha sempre detto di detestare. Ma quale prospettiva politica seria può avere una compagnia che in Parlamento va in ordine sparso, salvo mettersi insieme per iniziative sterili e pretestuose? Quale orizzonte politico comune può immaginarsi per Gruppi parlamentari che tra loro si fanno concorrenza e non si tollerano? Guardate, in democrazia, nessuna maggioranza, nemmeno noi, nemmeno questa maggioranza può rallegrarsi delle difficoltà delle opposizioni. Io non me ne rallegro affatto, e anzi me ne preoccupo perché in democrazia la maggioranza da sola, senza un confronto continuo con un'opposizione vera, non è in grado di garantire un equilibrato sviluppo del Paese. In un sistema politico sano, vivo e vitale, il Parlamento si divide in due parti: maggioranza e opposizione, che, anche se in lotta tra loro, non sono due mondi separati, perché ambedue custodi del buon funzionamento dello Stato, consapevoli che una rottura delle regole danneggerebbe tutti, anche chi l'ha voluta. La stabilità politica è nell'interesse dell'Italia. Dobbiamo quindi augurarci che la legislatura termini alla sua naturale scadenza, e se durerà fino al 2018 - che è un obiettivo né di destra né di sinistra - non potremo certo accontentarci di due anni di tranquilla gestione dell'ordinaria amministrazione perché incombono tuttora sull'Italia questioni di rilievo epocale. Davanti all'impegno necessario per affrontarle, alle opposizioni io non chiedo un voto favorevole; chiedo solo che la loro battaglia politica passi dalla guerra sul numero legale al confronto sui programmi e sulle idee, naturalmente se ne siete capaci.
2016-05-03	PD	MirabelliFranco	La prima parte della risoluzione, che riguarda il consuntivo dell'azione del Governo nell'Unione europea, è dedicata agli sviluppi del processo di integrazione europea e alle questioni istituzionali. Si divide a sua volta in tre capitoli: il primo riguarda le due Presidenze del Consiglio dell'Unione europea, della Lettonia e del Lussemburgo, successive a quella italiana; il secondo concerne le questioni istituzionali con particolare riferimento alla cosiddetta better regulation, al negoziato sull'ipotesi di Brexit, alla riforma del tribunale dell'Unione europea, alla tutela del rule of law dell'Unione Europea, all'adesione alla Convenzione per la salvaguardia dei diritti dell'uomo e delle libertà fondamentali (CEDU) nonché ai rapporti con le istituzioni dell'Unione europea; il terzo capitolo riguarda il coordinamento delle politiche macroeconomiche e tratta i temi della crescita economica, delle politiche monetarie, fiscali e di bilancio del piano di investimenti per l'Europa, il cosiddetto piano Juncker, e dell'unione bancaria e dei mercati finanziari. Questa prima parte si occupa del rapporto tra i cittadini e l'Unione Europea e della necessità di legiferare meglio e quindi esamina la possibilità di verifiche attente rispetto alle conseguenze e alla gestione delle leggi che l'Unione europea definisce. La seconda parte è dedicata alle misure adottate nel quadro delle politiche orizzontali come le politiche per il mercato unico e la competitività, il mercato unico digitale, l'energia, il mercato dei capitali e politiche settoriali, quali le politiche di natura sociale e quelle rivolte al rafforzato di uno spazio di libertà, sicurezza e giustizia. In questa seconda parte si affrontano nel dettaglio le questioni legate al piano Juncker e ai 315 miliardi per investimenti pubblici e privati che vi erano previsti nel 2015. La terza parte, rivolta al tema della dimensione esterna dell'Unione europea, illustra le azioni in materia di politica estera e il Governo rivendica il ruolo che ha avuto nel 2015, ponendo il Mediterraneo come priorità assoluta della nazione europea e spendendosi per una soluzione politica della crisi libica. Aggiungo che il Governo, sulla cooperazione allo sviluppo, ha insistito nel 2015 sottolineando il nesso stretto tra immigrazione e sviluppo. La quarta parte riguarda l'attività di comunicazione e di formazione relative all'Unione europea e la quinta parte è infine dedicata alle attività di coordinamento nazionale delle politiche europee con particolare riguardo al ruolo del comitato interministeriale per gli affari dell'Unione europea e del comitato tecnico di valutazione. Per quanto riguarda, invece, la seconda risoluzione, essa attiene alle priorità dell'Unione europea per il 2016. Anche questo lavoro ha consentito a tutte le Commissioni permanenti di esaminare contestualmente tre importanti documenti programmatici annuali: due dell'Unione europea e uno del Governo italiano. Si tratta del programma di lavoro della Commissione per il 2016, che ha un titolo significativo: «È il momento di andare oltre l'ordinaria amministrazione»; del programma dei 18 mesi del Consiglio dell'Unione europea relativo alle Presidenze dei Paesi Bassi, della Slovacchia e di Malta, e della relazione programmatica sulla partecipazione dell'Italia all'Unione europea per l'anno 2016, presentata alle Camere dal Governo. Questi documenti sono stati esaminati da tutte le Commissioni permanenti, ma abbiamo esaminato i documenti programmatici anche con la Conferenza dei Presidenti delle Assemblee legislative delle Regioni, da cui è venuto un importante contributo sul merito della risoluzione. Il programma di lavoro della Commissione europea per il 2016 conferma strutturalmente la medesima falsariga di quello del 2015, sviluppando e aggiornando le dieci priorità degli orientamenti politici formulati dal presidente Juncker all'avvio della nuova Commissione. Anche l'idea di fondo del programma, che lo scorso anno era espressa con il titolo «Un nuovo inizio», è mantenuta e ulteriormente rafforzata con l'affermazione che è il momento di andare oltre l'ordinaria amministrazione. La Commissione, quindi, intende continuare a mettere in atto e guidare un'azione energica, in discontinuità politica rispetto al passato, per fare fronte alle sfide epocali connesse con la crisi economica , finanziaria, istituzionale e sociale, aggravata ulteriormente dalla minaccia globale del terrorismo di matrice islamista e da una pressione migratoria senza precedenti sulle frontiere meridionali dell'Unione. Serve cambiare per garantire un rapporto tra Unione europea e cittadini, che è seriamente in difficoltà. D'altra parte, non è ovviamente una scoperta mia né della nostra Commissione quella di verificare come per tanti cittadini europei l'Europa oggi anziché un'opportunità venga letta come un problema. Vado a elencare le dieci priorità politiche, che poi producono 23 proposte legislative: occupazione, crescita e investimenti, il mercato unico digitale, la costruzione di un'unione sull'energia, il rafforzamento del mercato interno dell'Unione e la base industriale dell'Unione, sostenendo le piccole e medie imprese, l'unione monetaria più equa, l'accordo di libero scambio con gli Stati Uniti, lo spazio di giustizia e diritti fondamentalmente basati su reciproca fiducia, verso una nuova politica dell'immigrazione; un ruolo più incisivo a livello mondiale della politica estera e di sicurezza comune e infine il cambiamento democratico del legiferare meglio, ovvero la questione che ponevo prima: la necessità di mettere in campo verifiche sull'impatto della legislazione europea più cogenti e attente. Queste sono le priorità. Concludo sottolineando il fatto che in entrambi i documenti è evidente che il futuro dell'Europa si gioca su tre questioni fondamentali: come l'Europa saprà dare sviluppo ad un'Europa sociale, che sappia coniugare crescita e uno spazio comune più ampio di diritti per restituire forza e fiducia ai cittadini nel rapporto con l'Unione europea; come l'Unione europea saprà affrontare con unità il tema della lotta al terrorismo; in che modo l'Unione europea saprà affrontare il tema dell'immigrazione senza perdere i propri principi e valori.
2016-05-10	PD	MartiniClaudio	Signora Presidente, annuncio che le senatrici e i senatori del Partito Democratico voteranno a favore di questo provvedimento e lo faranno per alcune ragioni essenziali e perché vogliono cogliere lo spirito dinamico e progressivo che emerge da questa discussione dopo le diverse giornate di dibattito. Voteremo a favore perché questa legge consente di aggiornare la nostra legislazione, di armonizzare in più punti la legislazione italiana con quella europea e, al tempo stesso, di ridurre significativamente il contenzioso che abbiamo con Bruxelles, che era a un livello altissimo. È vero che armonizzare la legislazione e ridurre il contenzioso non risolvono tutti i problemi - ho sentito qui svolgere al riguardo diverse osservazioni - ma dobbiamo anche ricordare quante volte ci siamo lamentati, gli uni con gli altri, e schierati contro nelle varie fasi politico-istituzionali che vivevamo, proprio in ragione di questi punti. Mi riferisco alla mancanza di sufficiente armonizzazione, che ha determinato in Europa situazioni normative molto differenziate, e l'eccessivo contenzioso. Quindi, è chiaro che quello in esame non è il provvedimento che serve a correggere la rotta dell'Europa, ma è un passo avanti. E voglio sottolineare - come ha fatto il relatore Cociancich con molta chiarezza - che è anche ciò che maggiormente si poteva fare. A volte, infatti, le questioni che vengono poste sono anche giuste e noi dovremmo capitalizzare gli elementi unitari della discussione. Molto spesso, però, certe suggestioni e stimoli, anche positivi, hanno bisogno di altri contesti, di altri contenitori, di altre leggi e di altri momenti di discussione. E su questo punto voglio tornare, in conclusione del mio intervento. In ogni caso, con questo provvedimento facciamo dei passi avanti. Io voglio esprimere il mio ringraziamento, ovviamente, al relatore Cociancich, al sottosegretario Gozi, a tutta la Commissione e al presidente Chiti, per aver svolto una discussione vera. Magari sarebbe stato meglio se alcune questioni discusse solo in questa sede fossero state dibattute anche in Commissione al fine di istruire in modo probabilmente migliore certi temi. Ricordo che la situazione europea è molto complessa e atti di siffatto tipo, anche con i loro dettagli, talora effettivamente davvero esosi e eccessivamente puntigliosi nello specifico, sono lo specchio dei problemi dell'Europa, di qualche approccio eccessivamente burocratico e normativo. Io non voglio entrare in alcuno dei temi specifici, perché a quest'ora è già stato detto tutto, ma vorrei svolgere semplicemente una riflessione politica e culturale. Il problema è come si passa dalla giusta critica ai limiti dell'Europa (non all'Europa come progetto, ma agli specifici elementi di difficoltà che essa ha) all'effettiva capacità di cambiare, d'incidere davvero. Critiche e polemiche nei confronti dell'Europa sono state avanzate tante volte, ma i vari schieramenti politici dovrebbero fare una riflessione su quanto sono riusciti essi a cambiare della situazione che hanno trovato. Invece, ad essere sinceri, io spesso trovo, in molti interventi, tanta ironia e, qualche volta, anche un certo disprezzo verso le istituzioni europee, che magari fanno sensazione e anche audience e sono un po' di moda, ma che in effetti non cambiano nulla della situazione. Io ho ascoltato, e mi ha colpito, l'intervento del senatore Tremonti, che ora è qui presente e al quale voglio rivolgermi. Ho notato molto sarcasmo nei confronti dell'Europa e anche qualche dileggio nei confronti dei funzionari e dei politici europei. Ancora una volta, però, tutto ciò non mi sembra costituisca una proposta politica alternativa. A meno che non lo sia l'idea di uscire da tutto, di rovesciare il tavolo, sbattere la porta e andarsene via. Ma non vedo ancora questa come una strategia politica. Eppure, Tremonti è uomo di cultura e di grande responsabilità, che ha avuto grandi responsabilità. Io non voglio usare qui gli argomenti del sottosegretario Gozi, pur pertinenti ed efficaci sul punto. Ma, se siamo qui, è anche perché il centrodestra italiano ha usato male le sue occasioni, il suo tempo e lo spazio che ha avuto con i suoi Governi per negoziare una situazione migliore. Voglio però andare oltre questa polemica. Tutti gli schieramenti politici italiani sull'Europa hanno avuto alti e bassi. Anche il centrosinistra, che pure ha il merito dell'adesione all'euro, ha avuto le sue disattenzioni e le sue titubanze. E i nuovi movimenti, come il Movimento 5 Stelle, hanno un approccio sostanzialmente antagonista e non costruttivo. Quindi, guardiamo oltre. Io propongo che tutti insieme guardiamo oltre e costruiamo spazi e occasioni nuove per far decollare una nuova discussione istituzionale sull'Europa, e quindi non da comizi, non populistica e disfattistica e, soprattutto, non parolaia, che dice tutto ciò che andrebbe fatto ma poi, in sostanza e in pratica, non cambia nulla. Serve una critica propositiva in grado di spostare davvero le cose. E serve definire una piattaforma internazionale, perché l'Europa è solo in parte politica internazionale, essendo ormai diventata per gran parte politica interna. E questa piattaforma internazionale deve essere comunque riferimento per tutti, almeno sulle grandi questioni internazionali - e l'Europa sicuramente lo è - e vediamo se i vari schieramenti riescono a trovare dei punti di sintesi. Avviandomi a conclusione, ripeto che - secondo me - il provvedimento in esame non era la sede elettiva per fare un ragionamento di questo tipo. Dovevamo recepire delle indicazioni, superare il contenzioso e preparare il terreno per ulteriori lavori, e l'abbiamo visto - ad esempio - in tutto il dibattito sull'agricoltura. Naturalmente occorrerà lavorare meglio sulla fase ascendente, perché è un punto molto trascurato e si preferisce fare una polemica ex post, oppure sulla verifica dell'attuazione delle leggi. Il Governo, il Parlamento e i Gruppi politici dovranno trovare insieme delle sedi in cui il dibattito critico sull'Europa trovi nuovi sbocchi propositivi e non diventi né un antieuropeismo a buon mercato, né - e questo è un punto importante - un alibi per i Governi nazionali per scaricare sulla dimensione europea tutti i problemi che si trovano davanti, né una copertura per nuovi protezionismi che - questi sì - aleggiano in tanti interventi e approcci alle problematiche di cui parliamo. Critichiamo i protezionismi altrui e siamo molti preoccupati che in un Paese vinca la tendenza protezionistica piuttosto che quella aperturistica, ma qualche volta anche noi ci lasciamo andare a qualche istinto protezionistico, che non è esattamente la stessa cosa, giusta e doverosa, del proteggere le nostre produzioni e la nostra tradizione. Se vogliamo fare davvero questa discussione, senza strumentalità e riserve, potremo trovare gli spazi. E alcuni - ad esempio - la 14ᵃ Commissione li ha già proposti anche nel recente passato, e penso alla discussione che abbiamo svolto sulla mozione sul Mediterraneo, che è stata un'occasione per un confronto di ampio respiro sui temi delle relazioni della nostra economia con le economie del bacino mediterraneo nel quale viviamo. Si potranno fare anche altre cose, che potremo inserire nell'agenda generale dell'Aula. Dopo tutto quello che ci siamo detti sul made in Italy in agricoltura, sulla tutela delle produzioni autoctone e della biodiversità, penso - come è stato detto anche dal vice ministro Olivero e nel corso del nostro dibattito - che debba esservi un punto strategico e alto sull'agricoltura, e non un agganciarsi su un articolo o l'altro di un disegno di legge. Reputo importante un momento riassuntivo che dia forza e dignità, portando alla luce anche qualche trucchetto che c'è su tale questione. Faccio solo un esempio prima di concludere. Mi riferisco al tema non banale della discussione sull'olio tunisino: siamo bravissimi a dire che, per risolvere il problema dell'immigrazione, la prima scelta è aiutare le popolazioni nei Paesi d'origine, ma poi, quando c'è da fare uno sforzo per venire ad essi incontro, diciamo che sono gli altri a dover fare la loro parte
2016-06-21	LN	ArrigoniPaolo	Vediamo, ad esempio, cosa succede in Portogallo e Spagna, che sono oggi i nostri maggiori competitor a livello turistico balneare. In Portogallo, ad esempio, nel 2007, nel recepire una direttiva europea, è stata approvata la legge dell'acqua, dove vi è il diritto del concessionario uscente ad essere preferito rispetto ad altri concorrenti. Il rinnovo prevede la durata delle concessioni esistenti fino a settantacinque anni e, lo sottolineo, nessuna procedura d'infrazione è stata posta in essere sino ad oggi. Vediamo la Spagna. Nel 1998, dopo una sciagurata politica di urbanizzazione delle coste, il Governo blocca ogni tipo di intervento con la legge delle coste, che va a disciplinare e tutelare l'ambiente costiero iberico, demanializzando (espropriando) tutto ciò che era stato costruito sulla costa, ma concedendo in contropartita ai proprietari, una concessione di trent'anni con scadenza nel 2018. Nel 2012 poi, con l'imminente scadenza delle concessioni, i concessionari, operando una forte azione di lobby in ambito UE, hanno ottenuto dalla Commissione europea l'ok per la stessa legge, prodromico ad una nuova legge delle coste, che prevede una proroga secca da trenta a settantacinque anni delle concessioni in essere, senza procedure di evidenza pubblica imposte invece per l'Italia praticamente nel corso dello stesso periodo temporale. Ma non è tutto. Con il regolamento attuativo della legge spagnola si accorda il diritto di preferenza a coloro che hanno continuato ad esercitare l'attività con una concessione scaduta o in via di perfezionamento, da esercitarsi nei sei mesi successivi all'entrata in vigore della legge. Da sottolineare come la Corte costituzionale spagnola abbia avallato la costituzionalità della nuova legge iberica del 2013, anche in relazione alla proroga delle concessioni demaniali, ben argomentando che la concessione demaniale è configurata come un titolo di occupazione del demanio pubblico e che perciò si tratta di un affidamento di un bene pubblico e non di un servizio. Dunque, in Portogallo come in Spagna, vi è la precisa volontà del legislatore di proteggere e valorizzare le imprese turistiche della costa, che rappresentano un settore strategico per l'economia iberica e portoghese. Anche per la Spagna nessuna procedura d'infrazione è stata posta in essere dal 2013 ad oggi e non è difficile prevedere che mai sarà aperta, visto che la legge della costa va a tutelare gli interessi di molti investitori tedeschi, inglesi e olandesi. Una prima riflessione è che è indiscutibile che i concessionari di questi Paesi hanno oggi un palese vantaggio nei confronti di quelli italiani, per via della certezza d'impresa acquisita con una proroga consistente, che consente loro pianificazione, investimenti e miglioramento dell'offerta turistica. Come dimostrato dal legislatore portoghese nel 2007 e da quello spagnolo nel 2013 esistono dunque strumenti tecnico-giuridici per trovare la giusta soluzione, ma senza la volontà politica rimangono impraticabili, provocando pareri contrari di tecnocrati che, senza una guida, si impossessano di questo ruolo. Mai come in questo momento di crisi economica le nostre imprese hanno la necessità di essere tutelate e difese dal Governo, dove vi sono sempre più albergatori falliti che decidono di convertire la propria attività ricettiva a quella molto più comoda e remunerativa dell'accoglienza degli immigrati, la maggior parte clandestini, creando un danno devastante soprattutto alle strutture alberghiere vicine. Deve dunque imporsi il primato della politica, una politica che invece in più di una occasione ha mostrato tutta la sua dirompente portata: dall'indiscusso superamento dei vincoli di bilancio da parte di Nazioni leader (come la Francia e la stessa Germania) alla proroga delle concessioni autostradali, approvata dal Governo italiano con lo sblocca Italia, sul presupposto dello svolgimento da parte delle stesse di funzioni pubbliche. L'Unione europea, anche su questo tema, dimostra ogni giorno di più di essere inadeguata di fronte alle molteplici sfide che avanzano, rispetto al perseguimento degli obiettivi inizialmente prefissi per la costruzione dell'Europa da parte dei Padri fondatori, i cui sogni e ideali sono stati traditi. L'Europa è incapace nella gestione dell'immigrazione, ed antepone all'unione politica il perseguimento di un'unione monetaria che, ogni giorno di più con i suoi corollari di politica economica incentrata sull'austerità e sui tagli al bilancio pubblico, ha fatto precipitare un intero Continente in una recessione che sta impoverendo intere popolazioni e Stati, in una crisi di sviluppo di cui non riusciamo a vedere il fondo. La Brexit e la decisione del Parlamento svizzero di annullare la domanda di adesione all'Unione europea sono un campanello d'allarme da non sottovalutare. Oggi dunque il Governo italiano deve operare delle scelte coraggiose, capaci di difendere il substrato vitale e più sano dell'economia italiana, quello delle piccole e medie imprese che costituiscono la linfa dell'apparato produttivo nazionale, che deve essere difeso dall'attacco di un sistema di codicilli e norme che provengono da un organismo, la Commissione europea, politicamente non responsabile poiché non eletto da nessuno. Tale organismo che ha posto al centro della politica economica dell'Unione europea gli interessi delle grandi oligarchie finanziarie del Vecchio continente e non solo. Crediamo con convinzione - ed è per questo che il Gruppo Lega Nord e Autonomie ha presentato una sua mozione - che anche le nostre imprese balneari meritino una proroga della concessione e il riconoscimento del valore commerciale dell'azienda, come previsto dal Trattato di Nizza.
2016-06-27	LN	CentinaioGianMarco	Nei prossimi giorni tratterete anche il problema dell'immigrazione, una delle questioni che ha fatto sì che il fronte del leave fosse forte in Europa perché l'Europa non è considerata dai cittadini britannici un interlocutore in materia di lotta all'immigrazione. Ricordiamo, Presidente, Frontex, Mare sicuro, Euformed, tutte iniziative della sua Europa, della vostra Europa che hanno solamente lo scopo di fare da raccoglitore e traghetto di migranti. A cosa sono servite, Presidente, queste missioni? A nulla. Queste missioni non sono servite a nulla. Sono servite solo ai cittadini europei per essere sempre più consapevoli come anche sul tema dell'immigrazione l'Europa non stia facendo nulla perché l'Europol dichiara che nel 2015 i trafficanti di esseri umani hanno guadagnato, grazie a questo traffico, tra i 5 e i 6 miliardi di euro. Di conseguenza che cosa sta facendo l'Europa e cosa sta facendo l'Italia? Non stanno facendo nulla. E l'Italia prima su tutti. Quindi, le chiedo di partecipare al vertice mostrando maggiore forza. Non sta facendo deterrenza perché nei Paesi africani la nostra Marina militare viene vista un po' come un traghetto: miliardi e miliardi di euro di navi della Marina militare, ministro Pinotti, vengono utilizzati come la MSC o come la Costa Crociere. Utilizziamole per fare da traghetti! Non abbiamo credibilità militare, anche in questo caso a livello mondiale: spendiamo 1,27 miliardi di euro in missioni all'estero, mandiamo i nostri bersaglieri in Iraq e in Afghanistan ma non si sa a fare cosa. Il tutto per cosa? Per cercare di respingere l'invasione? E come facciamo? Noi abbiamo avanzato una proposta: i respingimenti assistiti sotto l'egida dell'ONU. È vero che esiste l'Europa, Presidente, ma poi è l'ONU che ci dovrebbe dare una mano. Il problema è che si tratta della stessa ONU che sostiene il Governo libico che dice che mai e poi mai si riprenderà indietro gli immigrati. Ho poco tempo a disposizione, quindi sarò veloce. Le chiediamo, signor Presidente del Consiglio, di parlare di lavoro e di tutte le problematiche che affliggono i cittadini europei, ma soprattutto i cittadini italiani. Le chiediamo anche, visto che qualche giorno fa lei è stato a San Pietroburgo e ha parlato con il presidente Putin, di andare in Europa e di far sì che la Russia non sia l'unico problema della sicurezza a livello internazionale, perché è quello che sta dicendo in questo momento la NATO. Noi chiediamo che le sanzioni alla Russia vengano tolte; chiediamo che le nostre aziende possano ricominciare a lavorare con la Russia; chiediamo di diventare interlocutori di quello Stato. L'Europa forse è casa sua e di quella parte degli italiani che la reputano Europa; ma questa Europa non è casa mia. Io non sono uno dei giovani che ha fatto l'Erasmus, ma sono uno di quei giovani che negli anni Novanta faceva l'Interrail, quindi l'Europa la conosce bene. Dopo dieci Interrail posso dirle che questa Europa non mi piace: preferivo l'Europa delle Nazioni e dei popoli, anziché quest'Europa delle sue amiche banche e dei suoi amici poteri forti
2016-06-27	LN	CentinaioGianMarco	Signor Presidente, abbiamo ascoltato con attenzione le parole del Presidente del Consiglio e i temi che verranno trattati in questi giorni a Berlino. Avremmo voluto sentire, signor Presidente del Consiglio, anche qualcosa in merito a quello che vi direte domani e dopodomani a Bruxelles, perché sappiamo che l'argomento all'ordine del giorno non sarà solamente il referendum e la Brexit. Sappiamo che si parlerà di immigrazione, di politiche economiche e, di conseguenza, rimandiamo a un prossimo incontro l'informativa su quello che vi sarete detti. Però, ahimè, Presidente, il tempo è tiranno. Abbiamo sentito pronunciare dal Presidente del Consiglio parole come «il popolo che ha votato», «sovranità» e «rispetto» del voto popolare. Il problema è che si rispetta il voto popolare britannico ma - ahimè - non si permette agli italiani di decidere come i britannici e di indicare se si vuole rimanere o no in Europa e soprattutto se si vuole rimanere o meno stretti in questo laccio pazzesco che è l'euro. Quindi ben venga il voto degli altri ma il nostro voto, il voto dei nostri concittadini non viene neanche preso in considerazione, come se fossimo in una monarchia.
2016-06-27	M5S	FattoriElena	La questione della Gran Bretagna invece dimostra come i cittadini debbano scegliere, ma i cittadini devono anche poter scegliere - questo era indicato anche nella nostra proposta di risoluzione e non lo avete commentato - se rimanere nell'eurozona o nell'Unione europea. Al momento non esiste un procedimento fattibile per uscire dall'eurozona e rimanere nell'Unione europea, quindi nella nostra proposta di risoluzione chiedevamo anche al presidente Renzi di impegnarsi affinché l'Italia possa assumere decisioni step by step, ma non ha preso in considerazione nemmeno questo punto. Per quanto riguarda le dichiarazioni di voto sulle varie proposte di risoluzione, noi voteremo contro la proposta di risoluzione n. 1 (testo 4), del senatore Calderoli, perché tratta la questione dell'immigrazione senza affrontarla veramente a livello europeo. Noi vogliamo un'Europa che gestisca i migranti in maniera condivisa; non lottiamo affinché vadano in un Paese piuttosto che in un altro, ma affinché ci siano regole chiare, affinché chi ha diritto possa rimanere e chi non ha diritto venga rimandato nel proprio Paese; questa però deve essere una gestione europea e non dei singoli Paesi. Voteremo invece a favore della proposta di risoluzione n. 2, che parla delle sanzioni alla Russia. Anche questo è un argomento che abbiamo sollevato varie volte in numerose interrogazioni. Le sanzioni alla Russia sono ridicole, danneggiano l'Italia, servono solo a inginocchiarsi di fronte agli Stati Uniti d'America e a creare un polo che escluda la Russia. Noi, invece, abbiamo rapporti con la Russia; soprattutto il nostro settore agroalimentare ha rapporti costruttivi con questo Paese e desidera mantenerli. Voteremo in senso contrario alla proposta di risoluzione n. 3, sottoscritta dal senatore Barani e altri, e alla proposta di risoluzione n. 4, a prima firma del presidente Zanda, che è un concentrato di ipocrisia.
2016-06-27	PD	LatorreNicola	Anche grazie a tutto questo, oggi il nostro Paese è chiamato oggettivamente a svolgere un ruolo di leadership per superare questa crisi, a iniziare dall'incontro in programma questa sera a Berlino. Nei tanti commenti al voto è stato molto frequente il richiamo all'immigrazione come fattore che, più di ogni altro, avrebbe determinato quel comportamento elettorale. In realtà, da troppo tempo gli immigrati si sono di fatto trasformati nel capro espiatorio perfetto in cui il rancore di segmenti di opinione pubblica si è progressivamente canalizzato. Eppure, è proprio a iniziare da questo dossier che l'Europa dovrebbe essere in grado di affermare una strategia europea di governo del fenomeno in tutti i suoi aspetti. Su questo aspetto, il nostro Paese ha indicato una strada, da ultimo con il migration compact. In caso contrario, avranno sempre più mano libera quegli imprenditori del malessere, così solerti e in azione nelle ultime ore nell'alimentare quell'utopia stregata contro l'Europa. La stessa domanda di sicurezza, che è forse una delle più forti nelle nostre società, oggi può essere seriamente soddisfatta soltanto in una dimensione europea. Allo stesso modo, l'Europa deve mettere i Governi in condizione di sviluppare quelle politiche di investimento che aiutano a creare lavoro e a ridurre diseguaglianze sociali non più sopportabili. Insomma, se non si agisce subito in questa direzione, la breccia aperta dalla Brexit diventerà una grande falla e sempre più rischia di concretizzarsi quel terribile presagio che un uomo attento come Soros ha segnalato avantieri in un suo editoriale parlando di una possibile disintegrazione europea. Dal punto di vista politico, poi, sull'Europa incombono già da un po', ma ora con più forza, due pericoli: il populismo e l'instabilità, profondamente legati tra loro perché, in un circolo vizioso, l'uno alimenta l'altro. Il populismo, che ormai si è accampato in quell'incrocio dove si incontrano la solitudine e la ribellione, ha bisogno e si nutre di sistemi politici e istituzionali instabili e, per questo, fragili e incapaci di decidere. Dopo la Brexit è preoccupante che in un grande Paese come la Spagna si siano svolte due elezioni in sei mesi e non si sappia ancora se si formerà o no un Governo. Credo che dobbiamo tenere conto anche di questo nelle nostre discussioni, perché è la stabilità la condizione per agire e battere il populismo; e anche di qui passa la tenuta e lo sviluppo di una prospettiva europea. Dunque, per concludere, è il momento della verità per il progetto europeo. Si è detto che l'Europa resta la nostra casa, che bisogna ristrutturarla, ma soprattutto che bisogna agire concretamente e subito. Su questo crediamo valga la pena insistere nel vertice di questa sera e nel successivo Consiglio europeo. In momenti come questi, il Capo di un Governo dovrebbe poter contare sulla solidarietà di tutto il Parlamento e di tutte le forze politiche, perché è in gioco molto di più di qualche voto. Certamente questa sera e domani il Governo potrà contare sul convinto consenso del nostro Gruppo.
2016-06-27	PD	TrontiMario	Un breve cenno a un problema enorme, che non possiamo qui approfondire, ma cui andrebbe dedicato molto e intenso pensiero politico. Appunto, cittadini e popoli. Si è creata una sorta di discrasia, una contraddizione tra queste due dimensioni del vivere pubblico, insopportabile per un sistema democratico. La cittadinanza non si riconosce nella nazionalità, tende ad arretrare in soluzioni localistiche, particolaristiche, diciamo pure privatistiche. Il rischio dell'effetto domino non riguarda tanto la possibile uscita di altri Paesi, pur presente, quanto all'interno di alcuni Paesi la ripresa di rivendicazioni autonomistiche. Il voto vede divisi inglesi, irlandesi, scozzesi, gallesi e, magari, londinesi. Ci sono delle condizioni oggettive per questo: c'è il fenomeno dell'immigrazione di massa che impatta con il disagio sociale crescente provocato dalla crisi economica e crea differenti approdi, che fanno emergere uno stato di malessere, anch'esso di natura e di sostanza politica. Qui risiede il problema dell'Europa. Come si fa a predicare sovranazionalità in un momento che vede un arretramento di opinione al di qua della stessa nazione? Per l'idea che mi sono fatto della politica, in questi casi non bisogna inseguire i processi, non semplicemente rappresentarli, ma contrastarli, fino a rovesciarli. Questo è ciò che distingue una grande forza politica, armata soggettivamente di un progetto, con vera responsabilità di Governo che guarda, come è stato detto, non alle prossime elezioni ma alle prossime generazioni, e la distingue da piccole formazioni minoritarie, il cui unico programma è quello di lucrare su una contingenza magari, favorevole. Penso anch'io che esistano i bisogni vitali ed essenziali delle persone (lavoro, immigrazione, sicurezza), che vanno posti avanti a tutto, ma che vanno essi stessi già inquadrati in un progetto di rilancio dell'unità politica. Mostrare, e dimostrare, che una crescita economica comune viene facilitata dal farsi, da parte dei cittadini delle nazioni, un popolo europeo. Più ancora che cittadini europei, quindi, popolo d'Europa.
2016-06-27	PD	ZandaLuigi	Signor Presidente, sono tra quanti ritengono che grandi questioni che mettono in gioco trattati internazionali molto complessi, che per decenni hanno dispiegato già i loro effetti, non dovrebbero poter essere sottoposte a referendum, e con lungimiranza la nostra Costituzione non consente che i trattati internazionali vengano sottoposti a referendum. E la ragione si capisce: il referendum, per sua natura, semplifica i problemi sino a radicalizzarli e può produrre conseguenze anche non volute persino da chi lo ha promosso. Pensavo che nel Regno Unito avrebbe vinto il remain e che le immaginabili conseguenze disastrose del leave lo avrebbero fatto perdere. Viceversa, le cose sono andate come sappiamo. Chi crede e rispetta le regole della democrazia deve ora accettare senza indugi il risultato del voto, cercare di comprenderne le ragioni, lavorare per capire dove abbiamo sbagliato anche noi e cosa dobbiamo fare per affrontare una condizione europea che è diventata molto difficile. Dico subito che se l'Italia, come deve e può fare, vuole contribuire a far volgere in positivo questa nuova e grave crisi europea, deve chiedere che le procedure di uscita del Regno Unito dall'Unione avvengano con rapidità, trasparenza e chiarezza. Non si può stare nell'Unione europea con un piede dentro e un altro fuori e non si può stare dentro per i vantaggi che offre la grande economia dell'Unione e fuori perché non piace collaborare all'accoglienza dei migranti. L'Europa deve tanto al Regno Unito, per la forza con cui ha resistito al nazismo ed ha consentito a tutti noi un futuro democratico e libero. Il Regno Unito è e deve restare un nostro grande alleato, cui ci legano tanti interessi economici e strategici e tante affinità storiche e culturali. Non è certo l'amicizia tra l'Europa e il Regno Unito ad essere in gioco. Ma non è questo il tempo né dei temporeggiamenti né delle concessioni o degli statuti speciali di privilegio. La volontà che i cittadini britannici hanno manifestato è quella di uscire dall'Unione e l'Europa ha il dovere di rispettarla pienamente, senza compromessi e ancor meno senza pasticci. Anche noi vediamo i pericoli e i rischi di un'Europa burocratizzata e lontana dai bisogni umani e sociali dei suoi cittadini, lontana dalla cultura e dalle tradizioni dei popoli che la abitano. Ma noi crediamo che l'idea di Europa sia molto più forte dei suoi malanni e vogliamo aiutarla a correggersi. Noi sappiamo che nel tempo della globalizzazione, della più avanzata rivoluzione tecnologica della storia, delle migrazioni di interi popoli, il destino nostro e dei nostri figli è strettamente legato alla capacità di far crescere l'Europa, non alle manovre per farla crollare. Diverso è il giudizio politico nei confronti della leadership britannica che, senza considerarne appieno le conseguenze, questo referendum ha prima evocato e poi cercato, coltivato, sino a farlo celebrare e, infine, a perderlo. Nessuno dei grandi leader che in passato hanno governato il Regno Unito, da Churchill a Macmillan e alla Thatcher, avrebbe mai consentito che venisse messa a rischio la sopravvivenza dell'Unione europea con tanta leggerezza. In molti Paesi dell'Unione sono presenti forze politiche che pongono al primo posto del loro programma la morte dell'euro e la disgregazione dell'Unione, che vogliono far fare a tutti noi un passo indietro di 70 anni. È questa l'ideologia di fondo che ha prevalso nel referendum britannico, incurante non solo del futuro dell'Europa, ma anche della stessa integrità del Regno Unito dove, visto l'esito del referendum, è possibile si riaprano sia la questione irlandese, sia il delicatissimo nodo della indipendenza scozzese. Lo chiamano effetto domino. Le forze politiche democratiche europee debbono fare tutto il possibile per impedire che si allarghi una regressione di molte decine di anni e per fermare un processo fatto di spinte alla frammentazione, di eccesso di nazionalismi e localismi, di egoismi politici e, soprattutto, di vista corta, molto corta. Nessuna nazione europea, nemmeno la ricca Germania, è in grado, da sola, fuori dall'Unione, di fronteggiare le sfide del nostro tempo. A prescindere dalle conseguenze che avrà in termini economici, industriali, di integrazione e persino militari, l'uscita del Regno Unito pone i popoli e i Parlamenti europei di fronte alle loro responsabilità storiche, politiche e morali. Un grande quotidiano italiano nelle edizioni di sabato, ha riassunto le nostre responsabilità con un titolo a caratteri cubitali: «Europa, svegliati». Da qui dobbiamo far partire la nostra risposta all'uscita del Regno Unito. Come ha detto poco fa Mario Tronti, oggi più che mai abbiamo bisogno di una politica estera di rango europeo. Non possiamo più continuare a declamare con retorica che vogliamo più Europa, senza dire contemporaneamente cosa in concreto significhi più Europa, quali sono le strade che vogliamo percorrere per ottenerla e i tempi che ci servono per completare l'opera, quali sono i prezzi da pagare in termini di sovranità nazionale, quali i ritorni in termini di sicurezza economica e strategica del continente. Più Europa vuol dire principalmente più democrazia e più politica. Per avere più democrazia serve un Parlamento europeo più forte. Non è difficile, ma bisogna volerlo. Per avere più politica serve lavorare per un'Europa federale alla quale gli Stati, anche sacrificando parte consistenti della loro sovranità, affidino sicurezza, difesa e politica estera, bilancio e fisco. Un'Europa che si assuma la responsabilità della lotta al terrorismo internazionale, delle politiche delle migrazioni e delle politiche di sviluppo e di espansione. Non serve a nessuno un'Europa burocratica che pretenda di misurare i millimetri delle vongole, che contesti la produzione del formaggio di fossa, che disquisisca di agriturismi e persino di rosmarino, come ieri, ironicamente, ha detto in un'intervista Romano Prodi. Ai 500 milioni di cittadini europei serve un'Europa che si ispiri ai principi dei Padri fondatori e che si impegni a risolvere in primo luogo, prioritariamente, i grandi problemi geopolitici, economici e sociali del nostro continente e non dia, invece, prevalenza a una minuziosa ed eccessiva attività regolatoria in questioni che converrebbe lasciare alla disciplina degli Stati nazionali. Le senatrici e i senatori del Partito Democratico apprezzano e sostengono la linea politica che il nostro Governo e il Presidente del Consiglio stanno tenendo in Europa e considerano con favore il rispetto con cui le posizioni italiane vengono accolte. A cominciare dalla richiesta di maggiore attenzione alle politiche di sviluppo e alla sollecitazione per un drastico cambio di rotta, che sappia dare un respiro di lungo periodo alla politica europea dell'immigrazione. Oggi l'Italia è ascoltata in Europa non solo per la qualità delle misure che propone, ma anche per la stabilità politica che da qualche anno esprime. In un contesto internazionale dove si formano parti considerevoli dei destini delle nazioni, veniamo tutti pesati per la stabilità che riusciamo a esprimere e per la responsabilità delle nostre posizioni. Nel giorno in cui l'esito del voto spagnolo non risolve l'incertezza del quadro politico di quel Paese, guardiamo la carta dell'Europa e osserviamo la stabilità molto precaria di tante nazioni indebolite da difficili condizioni politiche, dalla crisi economica, dal ritardo delle riforme, da sistemi istituzionali che improvvisamente si rivelano fragili, da tensioni xenofobe e autoritarie. L'Italia, contraddicendo una sua tradizione molto diversa, oggi è un Paese stabile, con un avanzato e significativo programma di riforme, rispettoso dei parametri di Maastricht. Da qui viene il credito internazionale di cui godiamo, che ci consente di portare con autorevolezza all'attenzione dei partner europei ed extraeuropei la nostra visione dell'Europa e i nostri interessi nazionali. Ad una crisi economica ormai decennale, con le sue drammatiche conseguenze sul piano sociale, alle migrazioni di massa, alle numerose e pericolose tensioni internazionali, si aggiungono ora gli effetti gravi della Brexit. Dico alle forze politiche di maggioranza e di opposizione: difendiamo la stabilità del nostro Paese, non sciupiamola per le nostre beghe interne. Ricordiamoci che la stabilità avvantaggia tutti, mentre l'instabilità danneggia fortemente anche chi la determina.
2016-07-07	LN	VolpiRaffaele	Lei oggi ha lanciato un appello per una riflessione concreta. Le nostre posizioni sono conosciute rispetto al pericolo sul fronte interno, all'immigrazione e ai rischi che anche da quel tipo di immigrazione possono arrivare. Vorrei fare due o tre riflessioni, che sono dei titoli, perché i tempi sono quelli che sono; spero, anzi, che vi sia al più presto l'opportunità di trovarci a discutere in maniera approfondita di questi temi.
2016-07-21	PD	GinettiNadia	L'articolo 19 introdotto dalla Camera intende dare piena attuazione alle disposizioni contenute nella decisione quadro del 2003, n. 568, GAI per la disciplina del reato di corruzione tra privati, tassello di un puzzle di contrasto a un fenomeno più ampio e generalmente collegato ai reati contro la pubblica amministrazione; fenomeno che mina le regole della concorrenza nel mercato interno e dell'economia legale, contrasto alla corruzione a tutela degli interessi finanziari dell'Unione europea e a tutela dei diritti dei singoli imprenditori; fenomeno corruttivo che indubbiamente lede un bene più generale, che è quello della integrità del funzionamento dello Stato di diritto, mina la democrazia e le regole del vivere comunitario. È un fenomeno, la corruzione, che, oltre a sottrarre risorse al ciclo dell'economia reale e alle opportunità di occupazione, scoraggia e allontana investimenti esterni e quindi potenzialità di crescita, perché rompe il rapporto di fiducia che lega cittadini, imprese e Stato, alimenta la percezione di diffusa diffidenza, mina la coesione sociale ed economica. Tale rilievo ha portato con la decisione quadro del 2002, n. 584, relativa al mandato di arresto europeo, a includere la corruzione nell'elenco dei reati in relazione ai quali non è richiesta la verifica preliminare della doppia incriminazione ai fini dell'applicazione della misura. Particolarmente importante, in tale quadro, è pertanto arrivare alla determinazione di norme minime comuni di definizione della stessa fattispecie penale, perseguibile in tutti i Paesi membri, oggi ancora mancante. Il Consiglio d'Europa, con l'approvazione della Convenzione penale sulla corruzione nel 1999, ha istituito con uno specifico protocollo un gruppo di Stati, il gruppo "Greco", per l'individuazione delle buone pratiche di lotta a tale fenomeno corruttivo, sia pubblico che privato. Proprio nella terza relazione del gruppo "Greco" nel 2012 veniva evidenziato come il fenomeno della corruzione tra privati sia percepito come meno diffuso e meno grave e come in Italia non ci fosse a quella data nessuna effettiva applicazione delle disposizioni dell'articolo 2635 del codice civile, introdotto nel 2002, non registrando alcuna incriminazione ai sensi di tale norma. Garantire, pertanto, una effettiva ed efficace perseguibilità delle condotte di corruzione privata, come statuito nella decisione del 2003 di cui la legge di delegazione completa l'attuazione, rappresenta una priorità, per includere nella fattispecie incriminatoria sia condotte attive che passive, estendendo la responsabilità alle persone giuridiche che beneficiano di tali atti corruttivi, persone giuridiche a fine di lucro, ma anche persone giuridiche senza scopo di lucro. Il mirino di tale lotta va, infatti, puntato sulla cultura stessa della corruzione, che può manifestarsi tanto nel settore economico privato, quanto nella pubblica amministrazione. Più in particolare, la decisione quadro invita gli Stati ad adottare misure per assicurare che condotte intenzionali costituiscano illecito penale se compiute nell'ambito di attività professionali, condotte di istigazione e favoreggiamento, istigazione privata che superi la previsione attuale di cui all'articolo 414 del codice penale, prevedendo anche la procedibilità d'ufficio, nonché sanzioni proporzionate e dissuasive per le persone giuridiche responsabili, comprese pene accessorie interdittive quali il divieto di esercizio temporaneo di attività. Una specifica e significativa pena accessoria potrebbe essere inserita, e nel nostro ordinamento potrebbe fungere da deterrente effettivo e costituirebbe misura di giustizia, ovvero l'esclusione dell'azienda responsabile di corruzione dagli aiuti pubblici, dagli aiuti di Stato e ogni altra forma di sostegno economico o finanziario pubblico. La completa attuazione dei principi e criteri direttivi contenuti all'articolo 19 consentirebbe, infine, di risolvere una procedura della Commissione europea EU pilot del 2015 per omessa comunicazione delle misure nazionali di recepimento della decisione quadro del 2003, per completare la previsione della legge Severino (legge n. 190 del 2012) della punibilità per corruzione privata anche per chi avanzi la richiesta di un vantaggio indebito; corruzione tra privati, in violazione dei propri doveri a tutela di un bene che è espressione della lealtà e fiducia, indispensabile per sane relazioni professionali tra privati come nel settore pubblico, sintomo e misura del grado di senso civico, del rispetto delle regole scritte ma anche morali ed etiche che la convivenza civile impone perché il danno è prodotto anche quando non si rilevi una perdita effettiva per l'azienda, ma solo per aver generato un rapporto corruttivo in violazione delle regole di concorrenza leale. Lotta all'economia deviata e illegale contro cui in questi due anni abbiamo definito nuovi strumenti di contrasto, dal rafforzamento dei poteri dell'ANAC, all'introduzione del reato di autoriciclaggio, all'inasprimento delle pene per i reati contro la pubblica amministrazione e con la reintroduzione della fattispecie penale di reato delle false dichiarazioni nella redazione dei bilanci aziendali. L'Unione europea con il Trattato di Lisbona si è posta l'obiettivo ambizioso di arrivare a creare uno spazio di libertà sicurezza e giustizia unico; un obiettivo che comporta determinazione nel definire nuovi ed efficaci strumenti di contrasto a gravi fenomeni, quali il terrorismo, la gestione dell'immigrazione e l'asilo, la lotta alla criminalità e alle frodi, compresa la corruzione, così come indicato nel pacchetto anticorruzione presentato dalla Commissione europea nel 2011. Sono tasselli che costituiscono di fatto i mattoni su cui poggiare le fondamenta di quella nuova Europa unita che tutti invocano e che da ieri siamo stati chiamati a costruire in maniera più celere, più stretta, ma anche più rigorosa in termini di legalità; più democratica, più vicina ai cittadini e più attenta a consegnare alle future generazioni una unione più giusta ma soprattutto più sicura.
2016-07-21	PD	PuppatoLaura	La ringrazio, signor Sottosegretario, per la sua estesa valutazione, in relazione a due interrogazioni datate (la prima è del 2014 e la seconda è del 2015), ma che, come lei ha avuto modo di vedere, anche in relazione ai fatti ascritti, sono purtroppo contemporanee; anzi, per alcuni aspetti sono una prima evidenza, in particolare in relazione ai Paesi colpiti che lei ha citato. Naturalmente ci riferiamo alla Nigeria, ma anche al Camerun, al Mali, al Ciad, eccetera; tutti Paesi che hanno visto una progressione verso la violenza e l'occupazione da parte delle forze che si sono richiamate ad al-Baghdadi e allo stesso Stato islamico e che hanno reso ancora più difficile, se possibile fino alle estreme conseguenze, la vita delle popolazioni locali. Se andiamo a verificare ciò che accade in riferimento all'immigrazione verso l'Italia, vediamo che, ad esempio, le richieste di asilo da parte di coloro che arrivano da quelle realtà territoriali vengono valutate con difficoltà nelle varie istituzioni e nei vari tribunali chiamati a vagliare quelle posizioni, proprio perché è difficile determinare le ragioni profonde della partenza, mescolandosi ragioni diverse. Da una parte certamente c'è l'occupazione da parte di forze fortemente violente e che limitano le libertà individuali, rendendole, com'è evidente, in molti casi impossibili; dall'altra questo si assomma ad una difficoltà storica, che è andata ampliandosi nel corso degli ultimi anni, rendendo ancora più difficile la vita delle popolazioni locali, per la povertà obiettiva. L'Italia sta svolgendo con difficoltà il proprio intervento, perché ovviamente viviamo anche i nostri problemi interni. Ma oggi siamo necessariamente condizionati a mettere insieme le questioni, cercando di non vederle l'una staccata dall'altra. Lei ha parlato prima della cooperazione, della partnership e del nostro intervento in ambito internazionale, volto non soltanto ad aiutare le popolazioni di queste realtà africane, ma anche a rafforzare la loro capacità di difesa interna e di sostenersi con adeguatezza dal punto di vista scolastico ed istruttivo. La prima interrogazione nasceva proprio dal rapimento di oltre duecento ragazze da parte di Boko Haram. È significativo il fatto che fossero più di duecento queste studentesse di una scuola superiore e che fosse perciò in evidenza la loro emancipazione, come donne e come soggetti civili della Nigeria, quindi capaci di promuovere una società diversa per il loro futuro. Purtroppo ad oggi ancora non sappiamo quasi nulla di costoro. Questo ci dice quindi come la battaglia sia su più fronti: sul fronte educativo e dell'istruzione, sul fronte della cooperazione internazionale e degli aiuti umanitari, ma anche sul fronte della pace e dell'aiuto ad una difesa interna ed anche sul fronte della necessità di garantire a queste popolazioni la capacità di rimanere nel loro territorio e di potersi attendere un futuro rimanendo in quei territori. Questo è l'auspicio e la ringrazio per queste informazioni ulteriori che, in qualche modo, portano in evidenza la grande volontà, che da questo Governo non è mai venuta meno sin dal momento in cui è entrato in carica, di promuovere una forte cooperazione internazionale. C'è, d'altra parte, una volontà di procedere insistendo, anche nelle sedi internazionali opportune (e credo che sia importante ciò che si può fare in quegli ambiti), per promuovere la pace, la cooperazione e soprattutto la libertà di questi popoli sottomessi a condizioni inaccettabili. La ringrazio davvero.
2016-07-28	FI	AmideiBartolomeo	AMIDEI (FI-PdL XVII). Signora Presidente, onorevoli colleghi, intervengo perché trovo davvero sconcertante che il ministro Alfano, e quindi il Viminale, attraverso la campagna informativa, Aware Migrants, pretenda di far sapere ai migranti quello che in realtà già sanno, ossia che viaggiando in mare su barconi fatiscenti e gremiti all'inverosimile, in mano a spregiudicati scafisti senza scrupoli, si corre il rischio della vita. Si tratta davvero di una grande scoperta questa del Ministro, veramente degna di un illuminato leader politico. Possibile che nessuno ci avesse pensato prima? Se questa è la grande strategia del Ministero dell'interno in materia di immigrazione, siamo messi veramente male! Ci auguriamo che il ministro Alfano abbia un piano più serio e più efficace, in grado di dare risposte alle esigenze dei tanti amministratori locali che sono purtroppo destinatari di questa politica inefficace e che, soprattutto in alcuni piccoli centri, devono fronteggiare un'emergenza che lo Stato, fino ad oggi incapace di trovare soluzioni, scarica sul territorio. Ho avuto modo di sentire il ministro Alfano l'altro giorno su «Radio anch'io», trasmissione condotta da Zanchini. Credo sia inaccettabile che un Ministro paragoni i migranti ai nostri italiani che vanno nel Regno Unito; addirittura in quella sede si vantava del fatto che questo è avvenuto appena prima della Brexit e invitava a non scandalizzarsi se oggi tanti migranti entrano così perché anche noi andiamo nel Regno Unito (e a tal fine citava il pizzaiolo o il laureato di qualche università importante che è andato a lavorare nel Regno Unito). Signor Ministro, so che il ministro Alfano sarà presente oggi al question time; ditegli, se lo vedete, che queste sue affermazioni sono inaccettabili perché il laureato o il pizzaiolo che vanno nel Regno Unito innanzitutto non vanno a dormire a carico dello Stato; non vengono pagati e hanno uno stile di vita diverso. Permettetemi: non paragoniamo gli emigranti italiani con questi migranti solo per un fatto di dignità e non per discriminazione. Se questo è il concetto che il Ministro ha dei nostri italiani e dei migranti, ahimè, è bene che cambi mestiere.
2016-07-28	PD	GattiMariaGrazia	Vengo adesso al merito del disegno di legge al nostro esame. Il disegno di legge governativo è stato presentato all'inizio del 2016. Per i primi cinque articoli interveniva con modifiche al codice penale e al codice di procedura penale relativamente a circostanza attenuante, confisca, arresto in flagranza, responsabilità degli enti, uso delle risorse del Fondo antitratta anche per i reati di cui all'articolo 603- bis del codice penale. Il disegno di legge conteneva poi, all'articolo 6, una serie di integrazioni e modifiche alla disciplina istitutiva della Rete del lavoro agricolo di qualità di cui al decreto-legge n. 91 del 2014. Se negli articoli da 1 a 5 si configurava la parte repressiva del provvedimento, l'articolo 6 e il successivo articolo 7 fissavano le politiche di intervento per il contrasto al lavoro nero e allo sfruttamento lavorativo in agricoltura, in grado di affrontare l'urgenza e indirizzare le scelte di intervento future. Gli articoli 8 e 9 contenevano, rispettivamente, la clausola di invarianza finanziaria e l'entrata in vigore. Il 10 febbraio il provvedimento è stato incardinato in Commissione agricoltura e produzione agroalimentare, congiuntamente al testo del disegno di legge n. 2119, a prima firma del senatore Stefano, intitolato «Norme in materia di contrasto al fenomeno del caporalato». C'è stata una discussione che ha visto un approfondito ciclo di audizioni, le comunicazioni da parte dei Ministri delle politiche agricole alimentari e forestali, della giustizia e del lavoro e delle politiche sociali, e una serie di iniziative a contorno, tra cui la proiezione del documentario «Santi caporali», organizzata dal senatore Stefano. Come testo base è stato assunto il testo del Governo. Già dall'inizio della discussione in Commissione erano emerse con forza le difficoltà applicative del reato previsto dall'articolo 603- bis del codice penale; di particolare rilievo la comunicazione che in proposito ha fatto il ministro Orlando relativamente ai dati statistici relativi ai procedimenti per il reato di cui all'articolo 603- bis. Il Ministro ha parlato di sole 34 iscrizioni presso gli uffici del gip e di otto procedimenti penali pendenti in fase dibattimentale. Altro elemento problematico era la difficoltà, con l'attuale definizione di reato, di incriminare anche il datore di lavoro rispetto all'approfittamento dello stato di bisogno dei lavoratori, per quanto gli indici di sfruttamento fossero riconducibili al datore medesimo, che impiega o utilizza i lavoratori sfruttati. L'esperienza dei cinque anni dalla sua introduzione nel codice mostrano come l'attuale formulazione del 603- bis si sia dimostrata del tutto inadeguata a reprimere il fenomeno dello sfruttamento del lavoro in agricoltura. A fronte di tali difficoltà, abbiamo deciso di riscrivere il reato in modo da renderlo applicabile e definendo al suo interno una figura di reato autonoma per il datore di lavoro che utilizza, assume o impiega manodopera in condizioni di sfruttamento, modulando le pene in relazione alla presenza di minaccia e violenza e rendendo meno rigidi e di più semplice valutazione gli indici di sfruttamento. L'inserimento di una figura autonoma di reato per il datore di lavoro si è riverberata chiaramente su tutti gli altri articoli del disegno di legge del Governo relativi alla parte penale. In particolare, l'inserimento della responsabilità diretta dell'impresa ha comportato l'applicazione di una serie di pene accessorie, che di fatto hanno raccolto molto dello sforzo emendativo che si è sviluppato nelle proposte presentate in Commissione, oltre a una serie di elementi presenti nel disegno di legge a firma del senatore Stefano, congiunto a quello governativo. Penso sia il caso, a questo punto, di descrivere in modo dettagliato la riscrittura del reato e gli altri interventi sui primi cinque articoli del disegno di legge governativo assunto come testo base. Con l'articolo 1 si riscrive l'intero articolo 603- bis del codice penale, che, nella versione attuale, punisce nei fatti il solo caporale e richiede come requisiti del reato l'organizzazione di una attività lavorativa caratterizzata da sfruttamento mediante violenza o minaccia. Si riscrive la condotta dell'intermediario e si punisce anche quella del datore di lavoro o utilizzatore, che impieghi manodopera reclutata dall'intermediario e sottoponga i lavoratori a condizioni di sfruttamento, anche senza il ricorso a violenza o minaccia. Si prevede un'aggravante specifica per l'intermediazione o l'utilizzo di lavoratori in condizioni di sfruttamento, mediante l'uso di violenza o minaccia. Conseguentemente, si introduce una maggiore gradualità delle pene comprese quelle pecuniarie: da uno a sei anni è la pena per lo sfruttamento senza violenza o minaccia; da cinque a otto anni è la pena per lo sfruttamento con violenza o minaccia. Sottolineo che si tratta, a parità di condizioni, della pena attualmente prevista dall'articolo 603- bis. Si prevede la figura di reato autonoma del datore di lavoro che utilizza, assume o impiega manodopera in condizioni di sfruttamento, anche non avendola assunta mediante ricorso a un intermediario (da uno a sei anni per sfruttamento senza violenza o minaccia, da cinque a otto con violenza o minaccia). Si precisano e semplificano gli indici di sfruttamento lavorativo, rendendoli più puntuali. In particolare, viene presa in considerazione la violazione degli indici di sfruttamento relativi alla retribuzione e all'orario di lavoro, quando è reiterata e non solo sistematica come nel testo attuale. Dopo la riscrittura del reato, siamo intervenuti su una serie di modifiche al codice penale che il disegno di legge del Governo presentava. In particolare, al primo comma dell'articolo 1 del disegno di legge di iniziativa governativa abbiamo ridefinito l'attenuante. Per il ricorrere dell'attenuante si richiede ora che il responsabile, nel rendere dichiarazioni su quanto a sua conoscenza, si adoperi per evitare che l'attività delittuosa sia portata a conseguenze ulteriori ovvero aiuti concretamente l'autorità di polizia o l'autorità giudiziaria nella raccolta di prove decisive per l'individuazione o la cattura dei concorrenti o per il sequestro delle somme o altre utilità trasferite. La più specifica definizione della condotta che dà luogo all'attenuante è diretta conseguenza della riformulazione del reato e della sua estensione al datore di lavoro. Inoltre, viene aumentata la riduzione di pena prevista dalla circostanza attenuante, dalla metà ai due terzi. La riduzione fino a due terzi è coerente con la diminuzione di pena prevista in relazione ad altre fattispecie incriminatrici e mira a rompere il sodalizio criminale che si instaura tra il caporale e il datore di lavoro, premiando quelle forme di collaborazione con l'autorità giudiziaria che permettono di estirpare il fenomeno. Nel testo oggi all'esame di quest'Assemblea si rinvia alle norme previste dall'articolo 16- septies del decreto-legge 15 gennaio 1991, n. 8, che prevedono la revisione della sentenza quando le circostanze attenuanti sono state applicate per effetto di dichiarazioni false o reticenti. E inoltre si esclude l'applicazione del 600- septies.1, per permettere l'applicazione dell'attenuante specifica di cui all'articolo 603- bis.l (e quindi anche della diminuente da un terzo a due terzi) anche ai concorrenti nel reato di intermediazione illecita e sfruttamento del lavoro. In relazione alla confisca obbligatoria inserita all'articolo 1 del disegno di legge del Governo e adesso contenuta all'articolo 2, abbiamo apportato le seguenti modifiche: che la suddetta faccia salvi i diritti della persona offesa alle restituzioni e al risarcimento del danno e che la stessa previsione riguardi i beni di cui il reo abbia la disponibilità anche indirettamente o per interposta persona. Si introduce poi una nuova disposizione nel disegno di legge governativo, che prevede adesso, all'articolo 3, il controllo giudiziario dell'azienda disposto da parte del giudice, qualora ricorrano i presupposti indicati del sequestro preventivo, nel caso in cui l'interruzione dell'attività imprenditoriale possa comportare ripercussioni gravi e negative sui livelli occupazionali, o compromettere il valore economico del complesso aziendale. Con il decreto con cui dispone il controllo giudiziario dell'azienda, il giudice per le indagini preliminari nomina uno o più amministratori giudiziari, che affiancano l'imprenditore nella gestione dell'azienda. Compiti dell'amministratore giudiziario saranno: il controllo del rispetto delle norme e delle condizioni lavorative la cui violazione costituisce indice di sfruttamento; la regolarizzazione dei lavoratori che al momento dell'inizio del procedimento non erano regolarmente assunti; l'adozione di misure anche in difformità da quelle proposte dall'imprenditore. Viene poi introdotta, al quarto comma, una norma di coordinamento per i casi di sequestro disposto nei casi in cui è consentita la confisca e nei casi di confisca disposta ai sensi del nuovo 603- bis.2, nei quali si prevede l'applicazione del regime dei beni sequestrati e confiscati alla mafia contenute nel codice antimafia di cui al decreto legislativo n. 159 del 2011. Infine si riformula la norma sull'arresto in flagranza, prevedendolo, coerentemente con la nuova formulazione del reato, nei casi in cui l'intermediazione illecita e lo sfruttamento del lavoro siano stati commessi con violenza o minaccia. Gli articoli 4 e 5 del disegno di legge del Governo, ora articoli 6 e 7, non sono stati oggetto di modifiche da parte della commissione referente, ma soprattutto sull'articolo 6, in tema di responsabilità degli enti, si riverberano gli effetti della riscrittura del reato. Il vecchio articolo 6 sviluppava, assieme all'articolo 7, la parte del provvedimento che fissava le politiche di contrasto al fenomeno dell'intermediazione illecita e dello sfruttamento del lavoro in agricoltura. All'articolo 6, adesso articolo 8, si interviene per modificare e arricchire la funzione e l'impatto della Rete del lavoro agricolo di qualità. Le integrazioni sono finalizzate a estendere l'ambito dei soggetti presenti sia nella cabina di regia che sovrintende al funzionamento della Rete, sia l'ambito dei soggetti che possono aderire alla Rete. Entrano nella cabina di regia l'Ispettorato nazionale del lavoro, l'ANPAL, l'Agenzia delle entrate. L'obiettivo di questi inserimenti è rendere più efficace l'intervento della cabina di regia soprattutto nella valutazione delle richieste di iscrizione e nella capacità di leggere a livello nazionale cosa succede nel settore agricolo nel nostro Paese e proporre interventi adeguati. Infatti, la cabina di regia procede a monitoraggi costanti dell'andamento del mercato del lavoro agricolo su base trimestrale anche accedendo ai dati relativi all'instaurazione, trasformazione e cessazione dei rapporti di lavoro, valutando in particolare il rapporto tra il numero dei lavoratori stranieri che risultano impiegati e il numero dei lavoratori stranieri ai quali è stato rilasciato il nulla osta per il lavoro agricolo dagli sportelli unici per l'immigrazione. In questo ambito, nelle more dell'attuazione del Libro unico del lavoro, si dispone l'adattamento del sistema Uniemens al settore agricolo che avrà effetto a partire dal mese di gennaio 2018. Questo non comporterà modifiche al vigente sistema di tutele assistenziali e previdenziali per i lavoratori agricoli e contestualmente determina invece l'attivazione del servizio di tariffazione da parte dell'INPS. Si adotta in questo modo il sistema di comunicazione mensile delle persone occupate attualmente vigente per le aziende non agricole, omogeneizzando i dati e i loro tempi di raccolta. Inoltre, nella cabina di regia si sono apportate modifiche e semplificazioni alle norme che definiscono i requisiti di accesso alla Rete del lavoro agricolo di qualità. In particolare fra i requisiti è stata richiesta esplicitamente l'applicazione dei contratti collettivi sottoscritti dalle organizzazioni più rappresentative a livello nazionale. L'obiettivo delle modifiche fatte è rendere più efficace l'intervento della Rete e più numerosa la platea degli aderenti confermando la volontarietà dell'adesione. A legislazione attuale si rilevano infatti molti problemi: ad ottobre 2015 erano appena 300, su un potenziale di 740.000, le aziende agricole in Italia che hanno fatto richiesta di iscrizione alla Rete del lavoro agricolo di qualità. Per quanto riguarda l'ampliamento dei soggetti che possono aderire alla Rete, si sottolinea la possibilità di aderire per gli sportelli unici per l'immigrazione, le istituzioni locali, i centri per l'impiego, gli enti bilaterali costituiti dalle organizzazioni dei datori di lavoro e dei lavoratori in agricoltura, i soggetti abilitati al trasporto delle persone e le agenzie per il lavoro di cui all'articolo 4 del decreto legislativo n. 276 del 2003, nonché gli altri soggetti autorizzati all'attività di intermediazione ai sensi dell'articolo 12 del decreto legislativo n. 150 del 2015. Chiaramente i soggetti privati abilitati al trasporto di persone e quelli autorizzati all'intermediazione di manodopera possono aderire nel rispetto dei requisiti previsti per le imprese agricole. L'adesione di tali soggetti si concretizza con la creazione dei nodi locali della Rete presso le CISOA e il nodo diventa il punto più interessante per analizzare da vicino i problemi dell'agricoltura del territorio conoscendone livelli di meccanizzazione, specificità e difficoltà, e per affrontare in modo sperimentale utilizzando buone pratiche, ad esempio gli elenchi di prenotazione, i due problemi principali che bisogna risolvere per contrastare il caporalato: il collocamento agricolo e il trasporto dei lavoratori sino al luogo di lavoro. Per quanto riguarda il collocamento, che dovrà basarsi sulla Rete nazionale dei servizi per le politiche del lavoro di cui all'articolo 1 del decreto legislativo n. 150 del 2015, vanno attivate prima di tutto le conoscenze relativamente alla manodopera disponibile: quantità, capacità, qualità, specializzazione, esigenze del territorio, caratteristiche delle produzioni, ammodernamento dei sistemi produttivi. Poi, vanno impegnati tutti i soggetti in grado di fare intermediazione di manodopera in modo legale e trasparente e gli enti locali per fornire i supporti necessari. Per quanto riguarda il trasporto dei lavoratori, la norma prevede che i soggetti provvisti di autorizzazione al trasporto di persone, rilasciata dalle autorità competenti, e in possesso dei requisiti necessari all'iscrizione alla Rete, che intendono provvedere al trasporto di lavoratori agricoli possono stipulare apposita convenzione con la Rete. Gli enti locali possono stabilire che la stipula della convenzione è condizione necessaria per accedere ai contributi istituiti per il trasporto dei lavoratori agricoli dai medesimi enti. Essi stabiliscono le condizioni e l'ammontare dei contributi tenendo conto di quanto eventualmente previsto dai contratti collettivi di cui all'articolo 51 del decreto legislativo 15 giugno 2015, n. 81, in ordine alla quantificazione e ripartizione del costo del trasporto tra imprese e lavoratori. La violazione da parte del trasportatore di quanto previsto dalla convenzione comporta la risoluzione della medesima e l'immediata decadenza dai contributi. L'articolo 7 del disegno di legge governativo, ora articolo 9, affronta le urgenze che ogni anno, in specifici periodi si palesano in diversi territori. Infatti, prevede che le amministrazioni statali direttamente coinvolte nella vigilanza e nella tutela delle condizioni di lavoro nel settore agricolo predispongano congiuntamente un piano di interventi volto a garantire la sistemazione logistica di tutti i lavoratori impegnati in attività stagionali di raccolta dei prodotti agricoli, al fine di evitare i rischi legati al loro maggior afflusso. Il piano sarà oggetto di intesa con la Conferenza unificata e prevederà il coinvolgimento delle Regioni, delle Province autonome e delle amministrazioni locali, nonché delle organizzazioni del terzo settore. Il lavoro di Commissione ha aggiunto la necessità di idonee forme di collaborazioni con le sezioni territoriali della Rete del lavoro agricolo di qualità anche ai fini della realizzazione di modalità sperimentali di collocamento agricolo modulate a livello territoriale. Il provvedimento, nonostante non sia composto di molti articoli, è stato molto complesso: ha coinvolto tre Ministeri - politiche agricole, giustizia e lavoro - e io qui vorrei ringraziare i ministri Martina, Orlando e Poletti per l'impegno nel seguire il provvedimento. Ne è stata prova la loro presenza in Commissione con comunicazioni sul tema che sono state punti fondamentali del dibattito. Il provvedimento, poi, ha coinvolto in modo significativo oltre alla Commissione di merito anche le Commissioni lavoro e giustizia e ringrazio la Commissione lavoro, in particolare la senatrice Parente, relatrice in Commissione, per l'articolato parere che ci ha offerto e per averlo illustrato in 9ᵃ Commissione. Allo stesso modo voglio ringraziare la Commissione giustizia tutta e in particolare il senatore Lumia, relatore del provvedimento. La Commissione giustizia mi ha ospitato in due delle sue riunioni in cui c'è stata una discussione approfondita sul testo che ha coinvolto tutti i Gruppi e il parere espresso ha segnato molto l'ultima versione del provvedimento. Devo poi dei ringraziamenti particolari ai membri della 9ᵃ Commissione, a partire dal Presidente, che con la discussione puntuale e la presentazione degli emendamenti e degli ordini del giorno hanno dato un contributo importante al testo con cui oggi arriviamo in Aula. Infine, Presidente, un'ultima riflessione: stiamo facendo un passo importante per contrastare l'intermediazione illecita e lo sfruttamento del lavoro. La riforma del reato di intermediazione illecita e sfruttamento è oggi fondamentale per una adeguata repressione del fenomeno e io, che non sono una giurista (si sarà capito), penso che la ridefinizione di questo riconduca il diritto penale alla sua principale funzione che è quella di rappresentare garanzie e tutele per chi è più debole. Per questo auspico che quest'Assemblea, dopo una adeguata trattazione, voti nel modo più allargato possibile il provvedimento e che la Camera lo tratti con l'urgenza necessaria.
2016-07-28	M5S	MorraNicola	Signor Ministro, il Governo ha seriamente valutato i rischi connessi alla criminalità interna ed internazionale, al terrorismo interno e internazionale di natura fondamentalista, oltreché, soprattutto, la potenzialità destabilizzatrice del fenomeno migratorio che interessa il Paese tutto, soprattutto in relazione ai mezzi finanziari effettivamente stanziati? Sa, il Governo, sa lei, Ministro, che siamo in guerra, come ribadito dal Pontefice appena ieri? Sa che l'immigrazione può essere, quando non regolamentata, non governata, non trasformata da semplice accoglienza fisica in vera integrazione culturale e sociale, un'arma potenziale per le organizzazioni terroristiche? La Commissione europea, con specifico riferimento alla gestione italiana dei migranti, ha recentemente ribadito che «il numero di trasferimenti e di impegni rimane particolarmente basso se confrontato con il sempre maggior afflusso di migranti», rimarcando l'inadeguatezza degli organi preposti per la ricezione, l'identificazione e l'eventuale ricollocazione di immigrati in tempi certi e accettabili, così come descritto anche nell'ultima relazione della Commissione e che ci vede protagonisti di un rallentamento delle procedure che può essere disastroso in vista di un prevedibile incremento degli arrivi in Italia. Si chiede, dunque, cosa il Governo intenda fare al fine di: rendere rapido ed efficace il processo d'accettazione e di riconoscimento dei richiedenti asilo; coinvolgere gli altri Stati dell'Unione per una fattiva sinergia nel raggiungimento degli obiettivi posti dalla Commissione europea; di predisporre, con il supporto dell'Agenzia europea per la migrazione, le procedure di identificazione, gli eventuali ricollocamenti e rimpatri dei richiedenti asilo con tempistiche certe, oltre che rapide, e tabelle di marcia mensili e pubbliche; proporre la creazione di organismi specifici di controllo per l'impegno dei fondi stanziati a favore dei Paesi terzi, coniugandoli con piani di sviluppo locale, anche in relazione ai processi di democratizzazione dei Paesi di transito e di partenza, del rispetto dei diritti umani e del rispetto delle convenzioni internazionali; dotare le forze di pubblica sicurezza, cui si deve spesso riconoscere un impegno e una sensibilità superiori a quanto stabilito dalla semplice osservanza del contratto di lavoro, delle necessarie risorse, d'organico e strumentali, per affrontare l'immane tragedia migratoria che investe il continente e, in particolar modo, il nostro Paese, magari dirottando mezzi finanziari che rappresentano attrattiva per operatori improvvisati cui sovente le prefetture concedono in affidamento diretto la gestione di Centri di accoglienza straordinaria (CAS) che successivamente risultano chiusi dalle prefetture stesse o, peggio, da procure della Repubblica.
2016-07-28	PD	PagliariGiorgio	Signor Ministro, l'attualità del problema in esame è purtroppo drammaticamente sentita. I recenti fatti avvenuti in Francia hanno evidenziato più che mai la drammaticità della situazione e, parlando con la gente, tutti noi constatiamo quanto siano forti e pressanti la preoccupazione e la necessità di avere certezza della capacità delle Forze dell'ordine e del Governo di controllare il più possibile, nei limiti dell'umano, una situazione sicuramente di portata enormemente importante e forse, per certi versi, anche sovrastante le capacità complessive dell'uomo. In ogni caso, non bisogna mai arrendersi. Un tema forte viene fuori proprio dalle vicende francesi e, cioè la questione dell'integralismo religioso, per la quale più che mai, nell'attuale situazione dell'immigrazione in Italia, credo sia importante conoscere quali siano le misure che tendono a prevenire il contrasto di natura religiosa e a garantire il massimo di tutela in una prospettiva certamente non di guerra delle religioni ma di superamento delle problematiche; prospettiva che richiede di avere una sicurezza e una percezione forte della capacità di controllo dei fenomeni.
2016-10-12	FI	RomaniPaolo	ROMANI Paolo (FI-PdL XVII). Signora Presidente, in qualità di Capogruppo di uno dei partiti di opposizione ho accettato responsabilmente il principio dell'alternanza per quanto riguarda la presenza del Presidente del Consiglio nei due rami del Parlamento. Quindi, nel corso di questa dichiarazione di voto terrò conto sia delle cose dette dal sottosegretario Gozi, sia - anzi, soprattutto (mi perdonerà il Sottosegretario) - della relazione svolta dal Presidente del Consiglio alla Camera dei deputati. Il Presidente del Consiglio ha citato una frase, che condivido, ma non si riferisce al suo discorso: ha detto che l'Europa è una summa di riassunti. Ogni riunione europea non è altro che un riassunto dei riassunti precedenti. Penso che questa definizione ben si attagli ai ragionamenti fatti in quest'Assemblea, ma soprattutto al ragionamento che il Presidente del Consiglio ha fatto alla Camera. Renzi ha citato questa mattina il filosofo tedesco Jürgen Habermas, che penso pochi in questa Assemblea e alla Camera abbiano letto, che ha definito la risposta dell'Unione europea sulla crisi siriana - Presidente, lei l'ha letto e le fa onore - caratterizzata da un frenetico immobilismo. PRESIDENTE. Ha poca fiducia nei nostri colleghi. ROMANI Paolo (FI-PdL XVII). Mi fa piacere che lo conosca. La crisi siriana è una delle più complicate degli ultimi decenni. Non ho mai sentito un rappresentante del Governo italiano parlare con compiutezza e conoscenza della crisi siriana. Non ho mai sentito parlare dell'osservatorio siriano dei diritti umani e non ho mai sentito parlare nei termini in cui è questo osservatorio: è un signore che abita a Coventry da circa diciotto anni e lavora nel negozio di abbigliamento di sua moglie e che nulla sa di ciò che accade in Siria. Purtuttavia, è la fonte di informazione più precisa e puntuale di tutte le agenzie e i media occidentali sulla crisi siriana. Non ho mai sentito il ministro Gentiloni o il presidente del Consiglio Renzi parlare del fenomeno dei white helmet, che alcuni vorrebbero portare ad avere il premio Nobel. Se andate però su Internet a vedere le foto di questi protagonisti, noterete che molti di loro hanno armi in mano e si prodigano nella cosiddetta ribellione al Governo di Assad. Nessuno si è mai posto il problema di chi siano esattamente i ribelli siriani. Sono quelli di al-Nusra, camuffati con un'altra sigla, o sono veramente ribelli che hanno come vocazione naturale l'instaurazione di un regime democratico? E quindi, quando si parla di summa dei riassunti o di genericità della risposta dell'Unione europea, mi riferisco tranquillamente anche alla posizione del Governo italiano. Ma è sulla politica europea nel suo complesso che noto una manchevolezza e una carenza spaventose. Abbiamo assistito alla sceneggiata di Ventotene: Renzi è riuscito a portare sulla nave Garibaldi Hollande e Merkel - quest'ultima notoriamente soffre il mare e, quindi, non è venuta volentieri - e dopo abbiamo assistito a un incontro personale del presidente del Consiglio Renzi nella sede della Ferrari. Dopo di che ci siamo resi conto di quanto l'Italia sia esclusa dai posti di comando dell'Europa, perché nel frattempo la cancelliera Merkel ha chiesto agli Stati del cosiddetto Gruppo di Visegrád di fare un incontro in Austria e non in Lituania sulle politiche dell'immigrazione, e l'Italia non è stata invitata. I Paesi del Gruppo di Visegrád rifiutano la ricollocazione dei migranti. La cancelliera Merkel in questi giorni, visto che il problema ucraino sarà argomento del prossimo Consiglio europeo, ha convocato il formato Normandia, dal quale siamo notoriamente esclusi, e ha chiesto ai Paesi rappresentati in questa sede di decidere qualcosa sull'Ucraina. Ma la Germania ha anche altri problemi: non ha solo quello di rappresentare il Paese egemonico e dominante in Europa; ha un surplus commerciale del quale non si parla mai; ha delle banche come la Deutsche Bank, che ha circa 52.000 miliardi di derivati, che sono una bomba ad orologeria nel sistema economico europeo. Sottosegretario Gozi, ho anche una domanda da rivolgere. Mi dicono - lo ha detto il ministro Schäuble in una sede riservata - che sulla nave Garibaldi si è parlato di Libia, ma si poteva anche parlare di Europa. La cancelliera Merkel è arrivata - vorrei essere smentito e sono pronto a esserlo, nell'interesse del mio Paese - con un dossier di circa 400 pagine, riassunto in un «bignami» di 20 pagine di facile lettura, con il quale la Germania in quell'occasione, sulla nave Garibaldi e nelle nostre acque territoriali, aveva intenzione di parlare con il Governo italiano del futuro dell'Europa. Come cambiare l'Europa, come arrivare a quel famoso sessantennale dei Trattati di Roma del marzo dell'anno prossimo? Parlando e cominciando a parlare. Ho l'impressione - mi hanno detto - che di questo non si è parlato, che l'Italia in quella sede abbia fatto una figura muta e che il Presidente del Consiglio non abbia garantito al nostro Paese quel ruolo che in quella sede avrebbe potuto garantire. Mi piacerebbe sapere la verità, perché tutto ciò che è accaduto dopo sembra denotare la carenza di discussione, di approfondimento e di confronto che in quella sede sarebbe potuto avvenire. Sono pronto però ad essere smentito; lo dico nell'interesse del mio Paese. Per quanto riguarda l'immigrazione, mi fa piacere che il Sottosegretario abbia accettato i punti 3 e 10, con qualche piccola modifica, ma lasciando inalterato nella sostanza il senso di quanto abbiamo scritto. Sull'immigrazione, lei si è preoccupato legittimamente della ricollocazione, ma non è questa l'unica preoccupazione. Come detto prima, il Gruppo di Visegrad si rifiuta di farsi ricollocare nell'ambito della suddivisione di coloro che sono già entrati. Il presidente del Consiglio Renzi ha ricordato stamattina che la Germania ha già accettato 1.100.000 rifugiati, in questo caso, perché non sono immigrati economici. Purtuttavia, abbiamo un problema: dobbiamo bloccare l'immigrazione; e su questo punto non c'è mai una parola. C'è sempre il problema del dopo, non c'è mai il problema del prima. Noi alle volte, certi giorni, andiamo a prenderci un Comune italiano di 6.000 abitanti che viene dall'Africa per ricollocarlo in un posto che immagino sia sul nostro territorio
2016-10-12	LN	CentinaioGianMarco	Signora Presidente, come Gruppo siamo contenti che il Governo abbia mandato l'onorevole Gozi perché abbiamo assistito in Aula a un dibattito tranquillo, moderato e dai toni pacati, contrariamente a quanto è successo alla Camera dei deputati, dove il Governo ha mandato un'altra persona che - ahimè - ha deciso di togliere i panni del Presidente del Consiglio e trasformarsi in istigatore, lanciando strali e insulti a tutti coloro che si oppongono alla sua marcia trionfale verso il 4 dicembre. Ieri avevamo detto che lo avremmo voluto in Aula; ben venga invece avere lei, onorevole, piuttosto che il Presidente del Consiglio, cui io mi rivolgerò. Per me era infatti necessario averlo in Aula per potergli riferire quello che noi pensiamo. Per quanto riguarda la flessibilità, onorevole Presidente, sappiamo tutti come sta funzionando. Visto e considerato in Europa ci sono i populisti brutti e cattivi che stanno dicendo ai cittadini europei che cosa non funziona, al posto di risolvere i problemi versiamo un po' di soldi. Pertanto, 19 miliardi di euro di flessibilità nei due anni precedenti e adesso ne arrivano altri 7: debiti su debiti. L'Italia continua quindi ad indebitarsi per far fare al presidente del Consiglio Renzi bella figura in vista del referendum del 4 dicembre. Sull'immigrazione, colleghi e Presidente del Consiglio assente, non intervengo. Lo dico molto onestamente. Non interveniamo perché tutte le volte abbiamo sempre detto e fatto proposte e poi, alla fine, avete sempre fatto quello che volevate. Il risultato non lo abbiamo in queste Aule, nell'Assemblea del Senato e in quella della Camera, ma lo vediamo per le strade, negli alberghi e ovunque noi abbiamo questi disperati che arrivano nel nostro Paese. Ricordiamo solamente dei numeri e lo facciamo per lasciarli alla memoria dei posteri, dei prossimi senatori eletti che arriveranno in quest'Aula; 11 ottobre 2016, 144.518 sbarchi. Per quanto riguarda l'accoglienza siamo messi peggio, perché nel 2013 eravamo a 22.000 persone accolte - e quindi aiutate - e, oggi come oggi, siamo a 163.000. Si tratta di un business per le cooperative, colleghi, che vale più di 2 miliardi di euro solo per fornire vitto e alloggio. Quando diciamo che l'immigrazione, in questo caso molto spesso clandestina, è un business per qualcuno, lo diciamo a ragion veduta. Tra qualche giorno Renzi andrà in Europa: adesso farà la tiritera, dicendo che sull'immigrazione farà carte false, ma tra qualche giorno sentiremo il Presidente del Consiglio dire quanto l'Europa sia brutta e cattiva, visto che non lo ascolta. Quando non si è autorevoli e quando non lo è la propria parola accade questo. È inutile invitare Merkel e Hollande in vacanza a Ventotene, se poi non si fa assolutamente nulla in Europa. Per quanto riguarda tutto il resto, caro presidente del Consiglio Renzi, partiamo dal tema a lei più caro. Non mi riferisco infatti ai problemi dell'Italia, ma al referendum costituzionale. Nella storia della Repubblica non si era mai visto un Presidente del Consiglio a cui fosse venuta l'idea di personalizzare un referendum costituzionale. Non crediamo che sia così ingenuo da aver fatto un errore, come va in giro a dire adesso. Dopo il voto delle elezioni europee, con il 40 per cento dei consensi, pensava di fare quello che voleva, ma purtroppo, signori, il vento è cambiato e di conseguenza il nostro Presidente del Consiglio è costretto ad andare in giro a destra e a sinistra, sperando che gli italiani credano ancora una volta alle panzane che vengono raccontate. A nulla vale il fatto che il consulente di immagine, pagato da tutti noi, il signor Messina, nel formare i volontari che gireranno per indottrinare alle ragioni del sì, continui a dire di non legare il referendum al Presidente del Consiglio. Ciò vuole dire che il Presidente del Consiglio ha sbagliato tutto, in tante delle cose che sta portando avanti. Dice, ad esempio, che vuole risparmiare sui costi della politica: magari lo starà dicendo anche in questo momento, perché invece di essere presente nell'Aula del Senato è altrove, a fare una conferenza stampa, per ricordare agli italiani quanto sia bravo, bello, simpatico ed efficiente. Ci chiarisca allora una cosa, signor presidente Renzi: per partecipare ai 220 eventi in sessanta giorni che ha in programma, userà i soldi del Governo o quelli del Partito Democratico? Visto che in questo lasso di tempo dovrà partecipare a quattro incontri al giorno, metteremo in folle anche l'Italia, come la Camera dei deputati e il Senato, in cui meno cose facciamo e meno le cose che facciamo sono impegnative meglio è. Ci deve spiegare, visto che la politica è cattiva, è brutta e deve essere mandata a casa - la politica che, come ho detto ieri, gli dà anche da mangiare - con che soldi il ministro Boschi è andata in Argentina e in Sud America a fare propaganda elettorale per il sì al referendum. Riteniamo che ancora una volta abbia speso i soldi degli italiani: noi paghiamo e loro fanno belle cose in giro per il mondo. Vi rivolgiamo un'altra domanda, chiedendovi quali siano state le scelte economiche che avete compiuto mentre eravate impegnati a scrivere le riforme costituzionali. Vi avevamo proposto di fare il bene dell'Italia, portandola fuori da questa situazione, per fare poi le riforme costituzionali: invece no, avete preferito fare subito la riforma costituzionale. Quindi, ricordiamo al Presidente assente - sempre assente - che durante il suo Governo la più grande azienda italiana, la FCA, ha preso armi e bagagli ed è andata all'estero, trasferendo la sede: non male! Lei mi dirà, signor Presidente del Consiglio, che avete trovato una soluzione per l'INPS, inventando l'anticipo pensionistico (APE), trasformando un ente di previdenza in un agente di commercio al servizio di assicurazioni e banche.
2016-10-12	M5S	BertorottaOrnella	Signor Presidente, per l'ennesima volta in quest'Aula il Presidente del Consiglio rinuncia ad essere presente e implicitamente rinuncia al suo ruolo per portare avanti una deleteria campagna referendaria per il sì, quando il Paese è nel pieno di un'emergenza economica. L'esigenza del Premier di dover necessariamente cambiare la Costituzione è l'esempio della distanza siderale della vostra politica dai bisogni del Paese. È per questo che perderete il referendum e andrete a casa. Ritorniamo al tema di oggi: come dicevo, per l'ennesima volta in quest'Aula si parla di migranti, di trattati commerciali internazionali e di rapporti con la Russia. Per l'ennesima volta, in quest'Aula si ripropongono le stesse ricette, che hanno dimostrato di essere fallimentari e di produrre danni al Paese. È il caso della politica estera dell'Unione europea, che di fatto produce una mole impressionante di profughi, aumentando in maniera ingiustificata le tensioni con la Russia. Oggi parliamo di emergenza migranti perché nel 2011 il PD, partito che sostiene questo Governo, ha premuto per bombardare la Libia di Gheddafi, creando il caos. Oggi, signor Sottosegretario, siamo ostaggio delle milizie islamiche di Misurata, siamo costretti a supportare un Premier, al-Sarraj, che in Libia non è riconosciuto da nessuno ed è costretto a nascondersi in una base navale a Tripoli, in pieno contrasto con la risoluzione ONU, che - voglio ricordarlo - non diceva di formare un Governo a tutti i costi, di innestare un Premier fasullo in un Paese in guerra, ma aveva stabilito una road map che vedeva un accordo tra il Governo di Tobruk e quello di Tripoli, cosa che non si è mai verificata. Così, pian piano, da Premier designato, al-Sarraj è diventato semplicemente Premier e oggi la Libia è ripiombata nello stesso caos del 2014, mentre il povero ministro Gentiloni è costretto a correre a destra e a manca per supportare un Governo fantoccio calato dall'alto e sabotato da egiziani, francesi, inglesi e turchi. Questo è lo stato dell'arte. In questa situazione vorreste addestrare la Guardia costiera libica; ci vuole qualcuno che vi ricordi che della Guardia costiera libica non vi è neanche l'ombra. Piuttosto state addestrando la marina delle milizie islamiche di Misurata, su cui pendono pesanti sospetti nella gestione del traffico di esseri umani. Signor Presidente, che paradosso: finanziamo quelli che potrebbero essere i trafficanti di esseri umani che tanto vogliamo combattere. Verrebbe da ridere se in mezzo non ci fossero le vite di migliaia di persone che arrivano in Libia dall'Africa e che da quella Libia, in cui prima del 2011 si fermavano a lavorare, ora scappano a gambe levate per evitare di finire nelle mani delle milizie che voi, insieme ai vostri alleati/nemici inglesi, francesi, egiziani, turchi e sauditi, state finanziando. La stessa cosa possiamo dire sulla Siria, Paese pacifico che fino al 2011 non aveva un solo profugo e che, grazie alla vostra insopportabile retorica umanitaria, ai finanziamenti e alle armi che avete concesso con il gruppo "Amici della Siria", ora è devastata da quasi sei anni di guerra. Nel 2011 dalla Siria non usciva un profugo, oggi in giro ce ne sono quasi 4 milioni, più altri 6 dentro il Paese. Non parliamo dell'Africa, da cui arrivano centinaia di migliaia di persone grazie all'operosa azione delle nostre multinazionali, intente a finanziare regimi sanguinari e a spolpare le risorse del Continente. Quelli che voi chiamate migranti economici sono in qualche modo profughi di una guerra coloniale a bassa intensità, che depreda risorse dai tempi delle opere di civilizzazione coloniale in maniera ininterrotta. Eccoci al dunque: come possiamo affrontare il tema dei migranti senza affrontare la politica estera dell'Italia e dell'Unione europea? Partiamo dunque dalla politica estera e, per essere meno vaghi, partiamo dalle sanzioni alla Russia. Il Movimento 5 Stelle non ha mai sostenuto le sanzioni alla Russia perché vediamo questo Paese come un alleato in almeno due campi. Sul campo economico, l'Italia aveva un significativo export verso la Russia. Con le sanzioni abbiamo perso, secondo le stime, circa 1,5 miliardi; un autogol clamoroso, che tra l'altro non ci ha portato alcun beneficio in termini geopolitici. Abbiamo isolato infatti i russi per accogliere un Governo nazifascista ucraino che perseguita i propri cittadini di origine russofona e apporta zero euro alle nostre casse. L'altro aspetto che riguarda i rapporti con la Russia è legato alla lotta al terrorismo. Infine i russi, in un anno, hanno fatto più di quanto abbia fatto la "coalizione dei volenterosi" in cinque. L'ISIS, creatura oscena, finanziata dai sauditi, armata e addestrata da mezzo mondo occidentale, ha perso 586 villaggi e città e 12.360 chilometri quadrati di territorio. Oggi il sogno di un califfato islamico non è più realizzabile grazie ai russi, non certo ai raid della coalizione. Noi del Movimento 5 Stelle chiediamo allora di togliere le sanzioni alla Russia e di formare una coalizione internazionale contro il terrorismo che comprenda anche i russi. Che fa il Partito Democratico, ci sta o no? Nello stesso tempo, chiediamo al Governo di agire sull'immigrazione irregolare in due direzioni: per quanto riguarda la Libia di ascoltare i sindaci libici, che mi creda, signor Presidente, in quel Paese martoriato sono gli unici a essere passati dalle elezioni. Ancora, signor Presidente, per quanto riguarda l'accoglienza dei migranti chiediamo di spingere l'Europa a cambiare rotta: che senso ha mantenere una flotta militare, quando l'emergenza è soccorre i migranti? Abbiamo visto foto di migranti stipati a poppa delle navi militari, stretti gli uni con gli altri. Le navi militari sono fatte per combattere, e non per salvare i migranti. Per questo chiediamo al Governo di spingere l'Europa affinché la missione navale militare sia trasformata in missione civile. Ci vogliono traghetti non navi militari per soccorrere i migranti. Su questo punto il Movimento 5 Stelle è disposto a discutere forme e modalità, a patto che le finalità siano il risparmio, il soccorso in mare efficace e una diversa politica di redistribuzione degli arrivi. Il terzo punto è l'accoglienza. Avete creato un sistema confuso e inumano sia per i migranti che per i cittadini italiani, che da un giorno all'altro si vedono calare dall'altro strutture di accoglienza che costano un occhio della testa e creano ricchezza solo ai pochi che le gestiscono. Noi proponiamo di pagare delle somme in compensazione ai Comuni che accolgono i migranti, in ragione dei disagi sociali che la popolazione e il Comune che accoglie subiscono. Se un Comune accoglie i migranti, oltre alle spese di gestione, deve ricevere dei soldi da spendere in servizi sociali per i propri cittadini, deve essere esonerato dal rispetto del Patto di stabilità per quelle somme e deve poter portare dei benefici per il territorio. Allo stesso modo i servizi di assistenza ai migranti, l'alloggio, il cibo e quanto necessario devono essere forniti dalle piccole e medie imprese del territorio, non da cooperative che solo lucrano sui migranti. Vedrete come i Comuni e i cittadini saranno felici di accogliere i migranti a queste condizioni. Voi invece, con questo sistema, foraggiate il razzismo e la corruzione. Questi soldi li deve corrispondere l'Unione europea e non il Governo italiano e voi avete il dovere di andare in Europa e battere i pugni sul tavolo, senza pantomime alla Renzi, per capirci.
2016-10-12	M5S	GaettiLuigi	Signor Presidente, siamo a conoscenza - così pare - del fatto che la settimana prossima il nostro Presidente del Consiglio andrà a Bruxelles, a parlare principalmente di immigrazione, un tema molto complesso, che è già stato affrontato in numerosi appuntamenti senza che siano mai usciti fatti concreti. Ma volete sapere quanto conta il nostro Primo Ministro in Europa? Abbiamo fatto i calcoli. Grazie al voto del Parlamento europeo, l'Italia è riuscita a strappare un minimo di solidarietà agli altri Stati membri: il ricollocamento di 39.600 migranti, su un pacchetto complessivo di 160.000, da redistribuire proporzionalmente in tutti i 28 Paesi membri. Invece, al 30 settembre, hanno lasciato l'Italia 1.258 richiedenti asilo, appena il 3,1 per cento del totale.
2016-10-12	PD	CociancichRoberto	Con il suo permesso, vorrei leggere l'articolo 2 e la prima parte dell'articolo 3, dove si afferma che «L'Unione si fonda sui valori del rispetto della dignità umana, della libertà, della democrazia, dell'uguaglianza, dello Stato di diritto e del rispetto dei diritti umani, compresi i diritti delle persone appartenenti a minoranze. Questi valori sono comuni agli Stati membri in una società caratterizzata dal pluralismo, dalla non discriminazione, dalla tolleranza, dalla giustizia, dalla solidarietà e dalla parità tra donne e uomini». «L'Unione si prefigge di promuovere la pace, i suoi valori e il benessere dei suoi popoli. L'Unione offre ai suoi cittadini uno spazio di libertà, sicurezza e giustizia senza frontiere interne, in cui sia assicurata la libera circolazione delle persone insieme a misure appropriate per quanto concerne i controlli alle frontiere esterne, l'asilo, l'immigrazione, la prevenzione della criminalità e la lotta contro quest'ultima».
2016-10-12	PD	CociancichRoberto	Dobbiamo certamente superare il regolamento di Dublino e chiedere ai nostri partner di farlo e attuare un sistema centralizzato di gestione delle domande di asilo. Dobbiamo far rispettare gli accordi di ricollocazione che sono stati assunti dai nostri partner e che li impegnino a ricollocare un numero di persone assai maggiore di quelle che fino ad oggi hanno accettato di ricollocare. Dobbiamo attivare dei percorsi, dei corridoi umanitari per cercare di evitare la tratta che viene svolta all'interno del Mediterraneo e aiutare coloro che sono in pericolo di vita ad avere diritto quantomeno alla sopravvivenza. Dobbiamo lottare, quindi, contro lo sfruttamento dei migranti, aprire dei canali di immigrazione economica perché non sono soltanto i rifugiati che hanno diritto a venire nel nostro Continente. Il nostro Continente è stato costruito anche grazie alle immigrazioni economiche. Molti di noi sono figli e nipoti di migranti economici che sono una grande risorsa per un Continente che oggi fa fatica, perché sono le persone che hanno più motivazione a essere protagoniste della ripresa economica e noi dobbiamo valorizzarle, non dobbiamo lasciarle marcire nei centri di accoglienza, nei CIE, dobbiamo sviluppare il loro entusiasmo per la vita, per l'attività economica e chiedere loro di aiutarci a migliorare le condizioni del nostro Paese, perché c'è tanto da fare nel nostro Paese, ci sono tanti lavori che i nostri connazionali non sono più disposti a fare. Valorizziamo queste risorse e questo entusiasmo, diamo loro accoglienza esigendo al tempo stesso che, in cambio dell'accoglienza, ci sia il rispetto dei nostri valori e ci sia un contributo attivo alla crescita del nostro Paese. Dobbiamo promuovere, quindi, un piano di integrazione europeo dei migranti e soprattutto dobbiamo cercare di andare ad agire sulle cause dell'immigrazione, il che vuol dire avviare percorsi di partnership economica e di crescita con i Paesi di origine dei migranti, avviando con più decisione un'azione sul piano della cooperazione internazionale che aiuti questi Paesi a creare le condizioni per le quali, poi, la migrazione possa essere regolamentata con dei flussi più accettabili e più pianificati di quanto siano oggi, perché oggi il problema non sono i flussi ma la situazione assolutamente caotica nella quale si muovono questi migranti. Oggi il vero problema non sono i flussi, ma è la situazione assolutamente caotica nella quale si muovono questi migranti. Quindi, Presidente, vorrei chiudere il mio intervento semplicemente ricordando le parole pronunciate da Papa Francesco a Lesbo, con le quali ha indicato la via della speranza, contro la paura dell'appartenenza a una comunità umana, e la dignità umana di quanti fuggono dalla disperazione, indicando questa come la via della fratellanza. Questi sono i valori nei quali, come Partito Democratico, ci riconosciamo e per i quali siamo disposti a fare delle battaglie forti, a testa alta, senza vergognarci assolutamente di ciò che abbiamo fatto in questi anni.
2016-10-12	PD	CociancichRoberto	Signor Presidente, vorrei brevemente ricordare alcuni punti in materia di immigrazione che mi pare siano fondamentali. Noi dobbiamo attuare il principio di solidarietà tra gli Stati membri e quegli Stati che non rispettano tale principio e non rispettano i principi contenuti nell'articolo 1 e nell'articolo 2 del Trattato vanno sanzionati come coloro che violano altri punti del Trattato. L'Unione europea deve difendere i propri principi anche quando si tratta di valori e non soltanto di parametri economici. Noi dobbiamo continuare a portare avanti un'azione che salvi le vite umane, soprattutto quando sono in pericolo e quando si trovano in mare. È un principio di civiltà cui non possiamo derogare e non possiamo accettare i comportamenti e gli atteggiamenti grigi di coloro che da una parte dicono che, sì, dobbiamo salvare i migranti, poi però li dobbiamo rimandare indietro. Ho ascoltato parole che non condivido affatto. E anche sull'atteggiamento nei confronti della Russia, con la quale noi certamente condividiamo alcuni interessi economici, non dobbiamo dimenticare che la Russia sta sostenendo coloro che stanno massacrando Aleppo, e quindi, quando ci si dice che dovremmo solidarizzare con la Russia, io vorrei dire che noi dovremmo solidarizzare con i cittadini di Aleppo, non con la Russia e anzi, dovremmo chiedere alla Russia di rispettare i principi nei quali ci riconosciamo a livello europeo.
2016-10-13	LN	StefaniErika	Signor Presidente, per riprendere il discorso già esposto in discussione generale, è veramente sorprendente che nel 2016 ci si avveda che nel codice penale non è previsto un reato come quello dell'induzione al matrimonio di un minorenne o l'induzione a un viaggio finalizzato al matrimonio. Sembra quasi un atto di inciviltà o, forse, per anni si è pensato che il fenomeno potesse interessare soltanto Paesi stranieri, che abbiamo citato prima: Niger, Ciad, Bangladesh. Purtroppo, invece, il fenomeno si è intensificato. È un fenomeno che, sicuramente, non può non essere correlato all'immigrazione: un'immigrazione e una migrazione che hanno portato quasi interi popoli a spostarsi da un'area all'altra del mondo, arrivando in un territorio come quello italiano dove si rischia che non vi sia neanche il controllo del medesimo. Quando non vi è un controllo del territorio, non vi è il controllo di quello che accade all'interno dello stesso, perché probabilmente, se ci si domanda se qualche bambina in Italia possa andare in sposa a qualche uomo, magari ci sfugge l'esistenza stessa di quella bambina e di questi stranieri. Non sappiamo nemmeno, talune volte, cosa accade all'interno delle moschee e dei luoghi di culto; non sappiamo se vi vengano celebrati matrimoni. Per questo l'invito che rivolgo a tutti i colleghi è di votare a favore delle mozioni al nostro esame. Spero anche che si possa giungere a una mozione condivisa, a significare la volontà comune di arrivare all'obiettivo. Finché non si avranno norme precise non si potranno perseguire certi reati. Basti pensare che a oggi alcune condotte possono essere al massimo incriminate come maltrattamenti in famiglia, con pene irrisorie rispetto alla gravità degli episodi. È giusto ricordare ai colleghi anche una notizia di non molto tempo fa, quando a Ravenna una bambina è andata in sposa a dodici anni per saldare un debito. Siamo di fronte ad una serie di problemi, il primo dei quali è da ricondursi a una cultura che ammette che una bambina possa andare in sposa. Il secondo problema è che ormai alcune frange della nostra società versano in una situazione di povertà, uno dei mali, colleghi, che maggiormente investe il mondo femminile in tutto il pianeta, perché l'80 per cento dei poveri sono donne. Nei Paesi stranieri, dove purtroppo sono diffusi questi fenomeni, oltre alla pratica della mutilazione genitale femminile e altre situazioni culturali in cui la donna è vittima di discriminazione (più che una discriminazione, direi quasi l'assimilazione a poco più di un bestia), il fattore culturale si combina a una povertà estrema. Quindi, il compito di cui si deve fare carico tutta la comunità internazionale è quello di istruire le persone, perché solo la cultura e l'istruzione, oltre ovviamente le risorse economiche per risollevare certe realtà, fanno crescere un popolo. Per cui accanto alla mozione che stiamo per votare - che speriamo non resti mai lettera morta o un mero impegno a valutare e a considerare - dobbiamo arrivare a un disegno di legge, il più possibile condiviso, per la previsione di tali reati in Italia. Accanto a ciò deve essere prevista una campagna di sensibilizzazione. Infatti, mi pare quasi strano doverne parlare nel 2016, ma probabilmente all'interno di alcune famiglie di origine straniera, con una cultura quindi ben diversa dalla nostra, le bambine non sanno che possono dire di no a un matrimonio coatto. Bisogna quindi trovare il modo di tutelarle, consentendo loro di sporgere denunce anonime o facendo in modo che qualcuno denunci questi fatti. Infatti, colleghi, un figlio, un bambino non denuncia il padre o la madre; occorrerà che la maestra, la professoressa, la compagna di scuola o i genitori della compagna di scuola diano un supporto alla bambina o al bambino che sono costretti a convolare a nozze non volute; non solo non volute da loro, ma incompatibili con la loro stessa natura di bambini, perché togliere loro la possibilità di crescere e vivere l'infanzia e l'adolescenza significa veramente togliere loro il futuro proprio nel momento in cui dovrebbero spiccare il volo. Dobbiamo combattere le cause che portano a questi episodi; dobbiamo combattere quel tipo di cultura e tradizioni, che all'origine ha portato a credere che bambini e bambine possano anche arrivare alle nozze, e poi alla fine sono vittime di continue violenze quotidiane. Imporre una gravidanza a una bambina di nove, dieci o undici anni, con una possibilità di morte elevatissima, è infatti una delle violenze più gravi; e non è solo una violenza verso quella persona, ma è una violenza verso la civiltà. Di sicuro dobbiamo tener conto del fatto che vi sono delle culture e delle matrici originarie veramente molto preoccupanti. Ricordiamo solo che Maometto sposò Aisha quando ella aveva sei anni, ma che ebbe cura di consumare il matrimonio quando aveva nove anni; e questo è scritto su un testo di natura religiosa. Si tratta di fenomeni che rappresentano delle questioni religiose, che però diventano anche di cultura. In Italia, fortunatamente, la nostra cultura e la nostra società si sono evolute, ma dobbiamo portare a questo traguardo anche chi questa possibilità non l'ha avuta. L'unica maniera per poter difendere siffatte persone passa come sempre attraverso norme chiare e severe e attraverso prese di posizione decise. Se si comincia infatti a pensare che comunque ci può essere una giustificazione dovuta alla cultura originaria, signori, non si va poi da nessuna parte. Non siamo infatti noi che dovremmo adeguarci a un certo tipo di cultura e di tradizioni incivili, ma siamo noi che dovremmo insegnare quella cultura e quella civiltà che abbiamo la fortuna di avere attualmente. Per cui tutto il Gruppo della Lega Nord voterà a favore delle mozioni che sono state presentate, e soprattutto a favore di quella che porta anche la nostra firma, auspicando una condivisione di tutti gli intenti e di poter arrivare a una mozione unica. In ogni caso, anticipiamo il nostro voto favorevole nei confronti di tutte le mozioni presentate.
2016-10-13	M5S	DonnoDaniela	Signora Presidente, secondo il recente dossier «Indifesa» di Terre des hommes, sulla condizione globale delle bambine e delle ragazze, ogni anno circa 15 milioni di ragazze si sposano prima di aver compiuto diciotto anni. Tali dati sono destinati ad aumentare fino ad arrivare a 950 milioni entro il 2030 e nel 2050 a 1,2 miliardo di baby spose. I Paesi in cui i matrimoni precoci sono maggiormente diffusi risultano essere: la Somalia, il Niger, la Repubblica Centrafricana, il Mali, il Sud Sudan, la Guinea e il Malawi. Si tratta di territori particolarmente fragili, segnati da povertà estrema, guerre ed emergenze umanitarie. Sul punto, il Bangladesh è uno dei Paesi ove è più elevata l'incidenza dei matrimoni precoci: il 52 per cento delle adolescenti si unisce in matrimonio prima dei diciotto anni, il 18 per cento prima dei quindici anni e il 2 per cento ha meno di undici anni. È di tutta evidenza che le ripetute violazioni dei diritti umani nei conflitti armati colpiscono maggiormente i civili, in particolare le donne, sottoposte a stupri diffusi o sistematici, violenze sessuali, sfruttamento, tratte, coercizioni alla prostituzione, in un persistente quadro di aggravamento della violenza di genere, durante e dopo i conflitti. Ulteriori fattori che elevano l'incidenza dei matrimoni precoci risultano essere le calamità naturali, quali terremoti, alluvioni e cicloni. Tra il 2010 e il 2011, Human rights watch, l'organizzazione non governativa internazionale che si occupa della difesa dei diritti umani, ha confermato numerosi episodi di rapimenti da parte dei miliziani islamisti ai danni di bambini e bambine. Le bambine, nello specifico, non solo venivano costrette a lavori domestici forzati, ma venivano anche obbligate a subire abusi sessuali e a sposare i miliziani, in palese contrasto con i principi fondamentali del diritto internazionale umanitario, in particolare la quarta Convenzione di Ginevra del 1949, relativa alla protezione dei civili in tempo di guerra, e i suoi protocolli addizionali I e II del 1977. I dati dell'Islamic justice department di Amman, in Giordania, rilevano come i matrimoni precoci rappresentino il 35 per cento del totale registrato tra i profughi siriani nel 2015. Il fenomeno, tuttavia, ha una maggiore estensione, in virtù del fatto che molte unioni non vengono registrate. La compravendita e la tratta di esseri umani, con particolare attenzione alle ragazze e alle giovani donne, rappresentano una delle più redditizie fonti per le casse del gruppo terrorista Stato Islamico. Secondo quanto riferito dall'UNAMI (United Nations assistance mission in Iraq), l'ISIS avrebbe aperto un ufficio a Mosul, istituendo un vero e proprio mercato dove le donne e le ragazze vengono esposte con cartellini dei prezzi, in modo che gli acquirenti possano scegliere e negoziare la vendita. Circostanze del tutto analoghe sono state segnalate anche a Ramadi, a Falluja, così come ad Aleppo, Raqqa e Hasakah. Città simbolo, queste, di un mercato in crescita che si avvale in maniera strumentale delle nuove tecnologie. Le giovani ragazze e bambine, infatti, verrebbero vendute anche attraverso canali di messaggistica quali WhatsApp e Telegram. Sul punto, nell'ambito di un'inchiesta al riguardo dell'agenzia Associated Press dello scorso luglio, veniva diffuso il testo del seguente orribile messaggio: «Vergine, bella, dodici anni. Il suo prezzo ha raggiunto i 12.500 dollari». I flussi migratori hanno consentito l'affioramento di ulteriori evidenze. All'uopo, nel corso del 2015 il dipartimento norvegese per l'immigrazione ha identificato dieci ragazze con meno di sedici anni, l'età minima per avere rapporti sessuali consenzienti e contrarre matrimonio nel Paese scandinavo, date in sposa a uomini più anziani di loro. Nel febbraio 2016, il Ministro dell'immigrazione danese, a seguito dell'emersione di taluni casi, ha reso nota la volontà di bloccare l'accoglienza delle baby spose negli appositi centri. Diventare moglie in età precoce comporta pesanti ripercussioni sotto il profilo della salute nonché per l'armonico sviluppo psicofisico e sociale. Le bambine che vivono tale anticipata realtà, infatti, abbandonano prematuramente la scuola e sono costrette a gravidanze che il fisico non è in grado di affrontare e che le espone a gravi ed irreparabili conseguenze. Inoltre, la differenza d'età - spesso marcata - con il partner rende impossibile per le piccole spose di poter concordare l'uso di metodi contraccettivi, esponendole al rischio sia di contrarre malattie sessualmente trasmissibili, sia di gravidanze indesiderate, spesso molto rischiose. Sotto il profilo della natalità, ogni anno circa 16 milioni di ragazze aventi un'età compresa tra i quindici e i diciannove anni diventano madri, mentre è pari a circa un milione il numero di bambine con meno di quindici anni aventi la stessa sorte. Sono invece 3 milioni le ragazze aventi meno di vent'anni che hanno abortito in Paesi dove tale pratica è illegale o insicura. Sul punto, le complicazioni durante la gravidanza e il parto rappresentano, dopo i suicidi, la seconda causa di morte, con circa 70.000 ragazze che perdono la vita ogni anno. Inoltre, i bambini che nascono da madri adolescenti hanno il 50 per cento di probabilità in più di morire nei primi giorni dopo il parto, rispetto ai figli di donne tra i venti e i trentacinque anni. Si consideri che, ai sensi dell'articolo 37 della Convenzione del Consiglio d'Europa sulla prevenzione e la lotta contro la violenza nei confronti delle donne e la violenza domestica, la cosiddetta Convenzione di Istanbul dell'11 maggio 2011, «Le Parti adottano le misure legislative o di altro tipo necessarie per penalizzare l'atto intenzionale di costringere un adulto o un bambino a contrarre matrimonio». Inoltre, «Le Parti adottano le misure legislative o di altro tipo necessarie per penalizzare il fatto di attirare intenzionalmente con l'inganno un adulto o un bambino sul territorio di una Parte o di uno Stato diverso da quello in cui risiede, allo scopo di costringerlo a contrarre matrimonio». Si consideri anche che esiste una sempre più corposa giurisprudenza della Corte europea dei diritti dell'uomo, che enuclea rilevanti precetti per contrastare la violenza nei confronti delle donne. Sotto il profilo della legislazione nazionale, non vi sono espressi e specifici riferimenti normativi relativi al matrimonio forzato, così come puntuali statistiche al riguardo. Si consideri inoltre che, in data 22 ottobre 2014, in Commissione affari esteri alla Camera veniva approvata la risoluzione 7-00338, presentata dal Movimento 5 Stelle, a prima firma Maria Edera Spadoni, sul rispetto dei diritti dell'infanzia e delle donne in Iraq in riferimento alla questione delle spose bambine. In tale sede, il Governo si impegnava a «mantenere alta l'attenzione sul progetto di legge adottato dal precedente Governo iracheno ed ereditato dall'attuale Parlamento, anche in vista di possibili futuri passi che si dovessero rendere necessari per impedire la sua eventuale adozione, nel rispetto degli accordi internazionali sottoscritti e ratificati a difesa della dignità umana e dei diritti dell'infanzia e delle donne». Inoltre, in data 29 giugno 2016, presso il Consiglio d'Europa veniva presentata una mozione sul matrimonio forzato volta ad individuare misure necessarie alla sua prevenzione nonché all'identificazione di idonee metodologie, definizioni e criteri applicabili alla raccolta dei dati delle vittime di matrimoni forzati, in un'ottica di protezione delle vittime. In data 27 maggio 2014, la Svezia ha adottato un'apposita normativa volta a contrastare il fenomeno dei matrimoni forzati, prevedendo una fattispecie di reato ad hoc e sancendo la punibilità per chiunque induca o costringa un minore a sposarsi utilizzandone lo stato di vulnerabilità. Pertanto, azioni come la pressione esercitata da genitori o parenti possono portare ad una pena detentiva fino ad un massimo di quattro anni. Per queste ragioni, chiediamo che il Governo si impegni sui seguenti sei punti. Anzitutto, chiediamo che il Governo si impegni ad attivarsi, mediante l'utilizzo di ogni utile mezzo, presso le competenti sedi nazionali e internazionali, affinché siano compiuti tangibili passi volti al contrasto del fenomeno delle spose bambine, della violenza di genere contro le donne e dei rapporti di forza storicamente diseguali tra i generi, soprattutto in via preventiva, mediante l'adozione di politiche efficaci e di concrete misure da attuarsi nei territori maggiormente a rischio, dando seguito ai precetti contenuti nella Convenzione di Istanbul e nella Convenzione delle Nazioni Unite sui diritti del fanciullo. In secondo luogo, chiediamo che il Governo si impegni ad assumere ogni necessaria azione affinché si proceda in tempi brevi ad una compiuta raccolta, da parte degli organismi istituzionali, degli enti e delle organizzazioni competenti, dei dati inerenti al fenomeno delle spose bambine, nonché al successivo monitoraggio, studio e controllo per ostacolare fattivamente tale ripetuta violazione dei diritti umani. In terzo luogo, chiediamo che il Governo si impegni a incentivare, anche attraverso il coinvolgimento attivo delle organizzazioni internazionali governative e non governative riconosciute, un efficace piano di educazione ai diritti per le fasce di età maggiormente esposte, per il rafforzamento della coscienza civica a partire dall'età scolare, dell'autonomia e dell'autodeterminazione delle donne anche in tema di salute sessuale e riproduttiva, per il raggiungimento della parità di genere. PRESIDENTE. La invito a concludere, senatrice Donno. DONNO (M5S). Signora Presidente, sto per terminare, le chiedo qualche minuto ancora. In quarto luogo, chiediamo che il Governo si impegni ad adoperarsi affinché, a partire dal contesto nazionale ove si riscontra un vuoto precettistico, ogni Paese attualmente inoperoso implementi in maniera puntuale e cogente il proprio quadro normativo, mediante la previsione di specifiche fattispecie delittuose, sufficientemente sanzionatorie, sul matrimonio forzato. In quinto luogo, chiediamo che il Governo si impegni a garantire e promuovere, anche negli idonei ambiti extraterritoriali, un'apposita protezione e la garanzia dell'anonimato a tutte le ragazze e le bambine che intendano denunciare reati e minacce, anche mediante un precipuo impegno di ricezione e opportuna trasmissione da parte degli appartenenti alla professione medica. Infine, ma non per ultimo - ed è un punto molto importante - chiediamo che il Governo si impegni a sostenere, anche nel contesto del dialogo e del confronto tra le nazioni in tema sanitario e di tutela dei diritti, nel caso di pericolo di vita della madre minorenne esposta a violenze e coercizioni e del feto, alla presenza di condizioni igieniche adeguate, il riconoscimento della pratica dell'interruzione di gravidanza, nonché un idoneo successivo percorso di assistenza psicosociale.
2016-10-13	PD	MattesiniDonella	(ore 12) ( Segue MATTESINI). La piaga dei matrimoni precoci è uno dei tanti diritti negati all'infanzia. Basti pensare al tema dei bambini soldato, al lavoro minorile, ai maltrattamenti, agli abusi, alla prostituzione minorile. Ma all'interno di diritti negati ai minori, i diritti delle bambine sono ancora più calpestati e la piaga dei matrimoni precoci è esattamente uno di questi diritti negati. Si tratta di una terribile violazione dei diritti umani delle bambine; bambine a cui viene rubata la vita. Si tratta di un furto di vita, perché viene negata loro la possibilità di sognare e progettare la propria vita, nonché di progredire, di migliorare il proprio futuro e di essere padrone del proprio destino. Il matrimonio precoce blocca infatti il loro percorso scolastico e d'istruzione e compromette la loro salute psicofisica. Ricordo che ogni anno 70.000 bambine muoiono per cause legate al parto e alla gravidanza. Voglio ricordare che gran parte dei Paesi in cui è massicciamente praticato il matrimonio precoce, sono anche Paesi in cui è elevatissimo il ricorso all'infibulazione, con tutte le conseguenze psico-fisiche e sanitarie che questo comporta. Le conseguenze del matrimonio precoce riguardano naturalmente le bambine che lo subiscono, ma vanno oltre la loro vita di spose bambine perché colpiscono anche le generazioni successive alla loro. Le spose bambine sono infatti costrette ad abbandonare la scuola e questo limita non solo la loro personale prospettiva futura, ma anche la loro abilità e possibilità di crescere figli in modo libero, di contribuire alla crescita sociale ed economica propria e dei propri figli. I figli di una madre bambina non alfabetizzata, infatti, non avranno a loro volta un facile ingresso a scuola o, peggio, le figlie di una sposa bambina analfabeta molto più facilmente abbandoneranno la scuola, si sposeranno giovani e inizieranno di nuovo quel circolo vizioso della povertà e della negazione fondamentale di diritti umani. Noi, anche con questa mozione e con gli atti che ne conseguiranno, vogliamo spezzare questo circolo vizioso, restituendo alle bambine il loro diritto ad essere tali, il loro diritto a scegliere chi amare e quando amare quando sarà l'ora, il loro diritto a crescere diventando donne libere ed autonome. La comunità internazionale, come ricordava un altro collega, si è impegnata a mettere fine ai matrimoni precoci entro il 2030. Se però il trend rimarrà quello attuale, nel 2030 avremo 950 milioni di spose bambine; 250 milioni in più dell'attuale dato. Ciò che serve è una serie di azioni, ma in primo luogo una battaglia di carattere culturale nel mondo, ma anche in Italia. Anche in Italia dobbiamo aprire gli occhi, non chiuderli, dobbiamo esplorare e monitorare bene la realtà. Quella realtà che ci descrive il lavoro di molte associazioni, che ci dice che anche in Italia, a causa dell'incremento dell'immigrazione delle famiglie provenienti dal subcontinente asiatico e da alcuni ai Paesi arabi, si è sviluppato ed è aumentato il fenomeno dei matrimoni forzati. È davvero importante questa mozione, che impegna il Governo ad attivarsi nelle sedi internazionali anche per garantire il pieno rispetto delle Convenzioni sui diritti dell'infanzia e dell'adolescenza, nonché a dotare l'Italia, in analogia alle scelte della Svezia, di una normativa che configuri il matrimonio forzato e tutte le attività connesse quale nuova fattispecie delittuosa. Accanto a questo serve però una responsabilità collettiva, di tutte le istituzioni e della società civile. Dico ciò rispondendo anche alle preoccupazioni che esprimeva poco fa il senatore Gasparri rispetto alla questione di chi integriamo e a chi diamo la cittadinanza; penso si tratti di un elemento fondamentale ed è necessario approvare in tempi rapidi il provvedimento sulla cittadinanza che non è soltanto un diritto in quanto fa assumere anche nuovi doveri. Insieme a questo è anche importante promuovere e sostenere una forte azione di integrazione, partendo in primo luogo dal sostegno ad una piena integrazione delle donne migranti, ad esempio potenziando ovunque l'insegnamento della lingua italiana. Credo che accanto a questo dovremmo promuovere e sostenere ulteriormente, come del resto ha fatto questo Governo, la cooperazione internazionale anche attraverso un'azione mirata delle adozioni a distanza, per favorire la prosecuzione degli studi, sostenendo anche le giovani ragazze già sposate. Concludo con un appello al Governo e al Parlamento, chiedendo un sostegno pieno e immediato alla battaglia di Amnesty International per salvare Zeinab Sekaanvand, una delle 15 milioni di spose bambine, condannata a morte - credo che oggi sia il giorno dell'esecuzione della pena - perché quando aveva diciassette anni avrebbe ucciso il marito, dopo mesi di violenze fisiche e psichiche. Uso il verbo al condizionale, perché si tratta dell'ennesimo caso di matrimonio coatto, ma anche di mancanza dei diritti: ella aveva infatti confessato il delitto dopo essere stata violentata dagli agenti di polizia. Penso dunque che questo possa essere il primo atto concreto di un'azione politica, anche a livello internazionale, che davvero promuova la cancellazione della pratica ignobile del matrimonio precoce, per dare a tutte il diritto di vivere pienamente e in libertà la propria vita.
2016-10-13	PD	PaduaVenera	Tornando al problema delle spose bambine, dobbiamo rilevare come anche nel nostro Paese, con l'aumento dell'immigrazione di persone provenienti dal subcontinente indiano e dai Paesi arabi, portatrici di culture molto differenti dalla nostra, sia aumentato il fenomeno dei matrimoni forzati. Con la presenza delle seconde generazioni il matrimonio, da combinato, è diventato forzato. Questo implica un processo di violenza psicofisica, quasi sempre misconosciuto, del quale prendiamo coscienza e consapevolezza soltanto quando si verifica un fatto di cronaca eclatante, come abbiamo visto.
2016-10-18	LN	DivinaSergio	Signora Presidente, da parte mia provo un certo imbarazzo a dover dire che condivido una serie di riflessioni fatte dal collega Petrocelli, e il fatto che la posizione della Lega si sovrapponga a quella del Movimento 5 Stelle è veramente un po' imbarazzante, ma sono state dette delle verità assolute. Intanto ratifichiamo un Protocollo che ha sempre bisogno del Governo degli Stati Uniti per essere bollinato, rispedito e notificato. Abbiamo cioè capito che la NATO è un po' una propaggine degli Stati Uniti che ha la capacità e la possibilità di governare la geopolitica anche del Vecchio continente. In secondo luogo, per la prima volta nella storia entra nella NATO uno Stato appartenente all'ex Jugoslavia, dove la NATO - non userò gli stessi termini - addirittura ha fatto un macello, ha bombardato e ha permesso la democratizzazione di tutta l'area balcanica, salvo poi il fatto che siamo lì da una decina d'anni a tamponare le questioni kosovare, quelle del Montenegro in Bosnia. Abbiamo cioè una serie di antenne di garanzia perché non si è ancora arrivati a una neutralità e stabilità dell'area. Noi però non ci sentiamo di bloccare le aspirazioni dei montenegrini: se vogliono entrare in questa grande comunità, ci sembra scorretto dire che non hanno requisiti o titoli per poterlo fare. Ancor prima dei rapporti economici che ci sono, che ci saranno e che si implementeranno tra Italia e Montenegro, prima ancora degli scambi e del denaro, guardiamo a cosa rappresenta oggi il Montenegro all'interno della NATO, cosa significa pestare i calli alla Federazione russa dal momento che non lo ha conosciuto e se in questo momento storico debba prevalere l'interesse economico a quello della tranquillità di tutta l'area. Come ha detto il collega del Movimento 5 Stelle, più che il fatto che il Montenegro entri nella NATO, noi dovremmo chiederci se all'Italia convenga ancora rimanervi. A seguito delle grandi pressioni americane nella NATO tutta l'Europa si è piegata a emanare una serie di sanzioni che per la prima volta nella storia non sono servite a punire il sanzionato, ma a penalizzare i sanzionanti. Veramente di questo non riusciamo ancora oggi a capacitarci. La distensione del Mediterraneo innanzitutto è un problema italiano. Tutta la questione immigrazione, derivata dalla destabilizzazione del Nord Africa, la sta pagando, qualcuno direbbe l'Europa, ma noi possiamo dire l'Italia. Si continua a seguire una politica che - percepiamo - va a ricercare, più che una guerra fredda, veramente una tensione oltre il limite tra Stati Uniti d'America e Federazione russa, con la quale abbiamo sempre avuto e manterremo sempre buoni rapporti; un partner economico strategico per la pacificazione di tutto il Continente. Dobbiamo chiederci se i principi della NATO siano ancora validi. Se i principi della NATO erano quelli di potenziare una serie di Paesi da una possibile aggressione, allora vediamo che questi Paesi, spinti dalla testa della NATO, dagli Stati Uniti d'America, cercano un'aggressione nei confronti della Russia, e il Segretario Generale che viene a Roma - che non è Oslo - a predicare ad una platea come fossimo tutti anti-russi ha sbagliato completamente registro. L'Italia deve chiedersi se in questo contesto valga la pena fare un'ulteriore provocazione con l'annessione del Montenegro, alla quale come Lega Nord non siamo contrari, se non fosse che la tempistica, ovvero oggi, è il momento peggiore per fare questo tipo di passo. La seconda riflessione che dobbiamo fare è se l'Italia ha ancora interesse a rimanere in una NATO che sembra volerci trascinare sempre più in un baratro, dove tutti gli interessi economici che prevalgono sono Oltreoceano e tutti i danni vengono pagati dalla parte che sta a Est dell'Atlantico.
2016-10-18	LN	StefaniErika	Signora Presidente, è veramente importante che vengano coltivati accordi di questo tipo, volti ad assicurare delle forme di cooperazione di polizia soprattutto su confini, come quello tra Austria e Italia, che possono presentare delle problematiche. Bisogna combattere insieme il terrorismo internazionale, la criminalità organizzata, il commercio illegale di armi e droga e, nel caso di specie, anche l'immigrazione clandestina. L'intero contenuto del Trattato è assolutamente condivisibile, dal diritto all'inseguimento anche oltre confine, alla facoltà di chiedere l'assistenza anche da parte dell'altra frontiera. Riteniamo che vengono fatti questi trattati e poi vengono eretti dei muri, forse quei muri che l'Italia stessa doveva aver eretto per quanto riguarda il problema della immigrazione clandestina. Sottoscriviamo allora dei trattati con l'Austria, cui forse avremmo però dovuto ispirarci nella gestione di una problematica, come quella dell'immigrazione, che il nostro Paese non ha mai saputo risolvere, né affrontare. A ogni buon conto, il voto del Gruppo Lega Nord sarà favorevole alla ratifica dell'Accordo.
2016-10-18	PD	SangalliGianCarlo	Signora Presidente, dichiaro il nostro voto favorevole su questa ratifica sottolineando che, com'è già stato detto, la Giordania è un Paese che riveste oggi un ruolo particolarmente delicato nello scacchiere mediorientale perché è molto esposto e confina con Paesi sotto pressione terroristica. Inoltre, si tratta di un Paese molto esposto all'immigrazione che ospita una quantità enorme di profughi. La collaborazione tra le nostre forze di polizia e le forze di sicurezza giordane è dunque un'azione per la pace in quello scacchiere. Il nostro voto, quindi, sarà convintamente favorevole.
2016-10-25	FI	RomaniPaolo	Signora Presidente, il più grave difetto di un politico e anche di chi ci governa abitualmente è quello di non sapere guardare in faccia la realtà: si dovrebbe governare quello che esiste e non quello che si vorrebbe esistesse. Anche a noi piacerebbe che nel mondo non ci fossero guerre, carestie e dittature, che spingono milioni di persone a scappare dalle loro case e dalle loro Nazioni. Ci piacerebbe anche che le ondate migratorie non fossero in mano ad esseri spregevoli, che lucrano sulla sopravvivenza e sul dramma degli individui, che uccidono e lasciano morire e che spesso, guarda caso, sono legate al terrorismo. Ci piacerebbe anche che la parte ricca del mondo potesse accogliere tutti con dignità, fornire loro alloggi, cibo, lavoro e conoscenze, senza richiuderli in lager. Purtroppo la realtà è completamente diversa, caro Vice Ministro: che il Governo ne prenda atto e si faccia qualcosa. A prescindere dal colore politico, ci sono troppi Comuni lasciati soli a gestire situazioni drammatiche. Guardatevi intorno, se ne siete ancora capaci. Andate nelle stazioni italiane di sera, in certi quartieri, nelle baraccopoli nate intorno alla tragedia umana di questi migranti, nei campi di raccolta dei pomodori e guardate finalmente in faccia la realtà. «In tema di immigrazione è tempo di prendere atto che le condizioni intorno a noi sono profondamente mutate. Non definiamola più emergenza: oggi siamo nel pieno di una dolorosa e costante problematica da gestire» E ancora: «Oggi l'immigrazione non è un cerino da passare di mano in mano. È una questione gigantesca che chiede un radicale cambio di passo a livello nazionale. O daremo sostanza a questo cambio di passo o finiranno per prevalere egoismi e paure, che porteranno altri milioni di voti ai populisti di ogni genere». Queste parole non le abbiamo dette noi, ma le ha scritte Sala, sindaco della più importante città italiana, del Partito Democratico. Anche il Presidente della Regione Sardegna, Pigliaru, che mi sembra essere vicino a SEL, ha dovuto scrivere l'altro giorno al ministro Alfano per evitare che una nave norvegese sbarcasse sulle coste sarde e ha chiesto e imposto che venisse dirottata a Palermo: non ha accettato che altre mille persone arrivassero in Sardegna. Nell'ultima settimana sono arrivati 11.000 profughi; complessivamente sono 157.000 contro i 170.000 di tutto il 2014. Tra di loro ci possono essere terroristi (nessuno lo sa), potranno diventare manodopera a basso costo per la criminalità comune e organizzata; quante donne saranno costrette a prostituirsi? Quanti ragazzi saranno obbligati a spacciare e a rubare? Dobbiamo ancora richiamare il fallimento della missione EUNAVFOR Med...
2016-10-25	PD	BubbicoFilippo	Proprio in ragione dell'iniziativa e della capacità che il nostro Paese ha manifestato nella gestione di quella straordinaria emergenza umanitaria, si sono poi sviluppate le diverse azioni e le diverse operazioni che l'Unione europea ha proposto attraverso l'agenzia Frontex. Mi riferisco alla più grande operazione di controllo delle frontiere esterne messa in campo dall'Unione europea e realizzata da tale agenzia, che ha l'obiettivo principale di contrastare l'immigrazione irregolare e le attività di traffico degli esseri umani.
2016-10-25	PD	BubbicoFilippo	Sul quinto impegno il parere è favorevole a condizione che vengano espunte le parole «a confermare il reato di immigrazione clandestina, analogamente a quanto accade già in altri Paesi europei, e».
2016-10-25	PD	FinocchiaroAnna	Spariti gli accenti che guardano all'immigrazione come fattore emergenziale, cresce nel Parlamento della Repubblica la consapevolezza di trovarsi di fronte a un fenomeno globale, destinato a durare nel tempo, alimentato da fatti e fattori demografici che certamente mettono addirittura in crisi un concetto che pure è stato finora fondamentale nell'elaborazione della normativa nazionale ed europea, vale a dire la distinzione fra migranti che scappano dalla fame, dalla siccità e dalla povertà e migranti che invece hanno tutti i requisiti per essere considerati titolari del diritto d'asilo o comunque di una protezione internazionale.
2016-10-25	LN	ArrigoniPaolo	Signora Presidente, prima di fare la mia dichiarazione, poiché avevate previsto cinque minuti per cogliere l'obiettivo di terminare queste mozioni nella seduta antimeridiana, essendo invece arrivati alla seduta pomeridiana, che è una seduta ordinaria, chiedo alla Presidenza di poterci concedere dieci minuti, che mi sembrano un tempo congruo. PRESIDENTE. Cominci a fare la sua dichiarazione di voto, senatore Arrigoni. ARRIGONI (LN-Aut). Prendo atto della sua risposta negativa, signora Presidente, che segue la risposta negativa alla nostra mozione da parte del rappresentante del Governo; un Governo che volta ancora le spalle ai sindaci, ai Comuni. Avevamo chiesto di rilasciare la carta di identità se non altro a chi ottiene uno status di rifugiato e di non concederla ad un semplice richiedente asilo, che le statistiche dimostrano che, per due terzi, risulta essere clandestino: richiesta bocciata. Abbiamo chiesto di imporre al gestore del centro di accoglienza di segnalare immediatamente l'irreperibilità del richiedente asilo o la cessazione della sua presenza nel centro di accoglienza: avete risposto picche. Lasciate le incombenze ai Comuni per la procedura di reperibilità che dura dodici mesi; comporta un periodo di tempo lungo, denaro, l'impiego di persone per andare a verificare se nel centro di accoglienza la persona dichiarata irreperibile non c'è più. Abbiamo chiesto di non considerare, nella somma della popolazione residente - ai fini di impedire un incremento dei costi dei servizi in funzione associata - le persone che sono state imposte nei centri di accoglienza temporanei o nella rete SPRAR: anche questa richiesta è stata bocciata. Abbiamo chiesto di escludere che una persona, un migrante ospitato nel centro di accoglienza, che quindi gode di vitto e alloggio gratis, possa incidere anche sui servizi di welfare comunali, visto che è assistito dallo Stato: anche questa richiesta è stata respinta. Insomma, il Governo vuole andare avanti così e allo stesso tempo non vuole ripristinare il reato di immigrazione clandestina, volendo, quindi, proseguire su una strada totalmente distante da quella della legalità e della deterrenza. È un Governo che pensa solo all'accoglienza. Non stupitevi, quindi, se gli sbarchi, da quando c'è Renzi, hanno raggiunto la cifra di quasi mezzo milione di persone; se quest'anno verrà superato il record del 2014, con 170.000 sbarchi. Non stupitevi se non siete in grado di gestire il sistema dell'accoglienza, che sta esplodendo. È di ieri il dato di 167.000 persone, di cui l'80 per cento collocata in strutture temporanee, alberghi, case o appartamenti sfitti all'interno di condomini. Stiamo parlando di condomini dove magari degli italiani, accendendo un mutuo della durata di venti o trent'anni, hanno da poco comprato un appartamento che ora si sta svalutando. Non lamentatevi se poi c'è gente che si ribella di fronte a una requisizione imposta dal prefetto, come è successo ieri a Gorino, in Provincia di Ferrara. Colleghi, vi rivolgo la seguente domanda. È mai possibile mantenere nel sistema di accoglienza decine di migliaia di persone nonostante, dopo un lungo tempo, le statistiche ci dimostreranno che due su tre sono clandestini? Infatti, di eritrei, siriani e iracheni ne abbiamo veramente pochi. Vi stupite se la percentuale di rifugiati è scesa dal 13 per cento del 2013 (si tratta di una percentuale già bassa) al solo 5 per cento dello scorso anno? Colleghi, signor Vice Ministro, il ricollocamento verso i Paesi dell'Unione europea è fallito non tanto e non solo perché gli altri Paesi dell'Unione europea sono egoisti, quanto perché il Governo ha firmato un contratto che prevede il ricollocamento di persone con nazionalità che hanno effettivamente bisogno di protezione internazionale (cioè - lo ripeto - eritrei, iracheni e siriani), i quali non richiedono l'asilo politico nel nostro Paese, ma vanno in altri Paesi probabilmente - anzi, sicuramente - più seri. Ribadisco che le procedure per il riconoscimento del diritto di asilo sono ancora troppo lente, farraginose e contraddittorie. Le commissioni territoriali sono troppo poche e troppo lenta è la giustizia ordinaria che spesso, come denunciano funzionari dello Stato, invertono il parere dato dalle commissioni territoriali. Dopo la bocciatura da parte della commissione territoriale, si trova un giudice che riconosce lo status di rifugiato per semplici motivazioni di natura economica. Onorevoli colleghi, i sistemi informativi del Ministero dell'interno e delle commissioni territoriali non parlano con i sistemi informativi dei giudici che si occupano del ricorso. Insomma, la Turchia ci prende in giro, ma non si tratta solo di questo. Desidero ribadire in quest'Assemblea quanto ho già detto stamattina: quest'anno oltre 11.000 pakistani sono entrati nel nostro Paese non via mare, ma via terra, ossia attraverso la Slovenia o l'Austria. La politica di questo Governo è fallimentare dal punto di vista dei rimpatri, delle ricollocazioni e dei controlli delle frontiere terrestri. Voi siete per la clandestinità. State perseguendo una politica scellerata che apre le porte soprattutto ai clandestini e scarica tutto sui cittadini italiani. Quest'anno il costo dell'accoglienza di gran parte dei clandestini supera i 4 miliardi di euro e, bocciando la mozione presentata dal Gruppo della Lega Nord, voi continuate, ancor più che in passato, a scaricare il problema sui sindaci e sui Comuni, che giustamente si stanno ribellando. Per questo motivo, ribadiamo convintamente il voto favorevole alla nostra mozione. Dichiariamo altresì il voto favorevole sulla mozione di cui è primo firmatario il senatore Paolo Romani e voto contrario su tutte le altre mozioni.
2016-10-25	M5S	SerraManuela	Signora Presidente, lo scorso 3 ottobre si è celebrata la prima giornata nazionale in memoria delle vittime dell'immigrazione. Il 3 ottobre 2013 nel canale di Sicilia si consumò il più grave naufragio di migranti, costato la vita a 386 persone. Ma cosa è cambiato da quel giorno? Poco o nulla, da quello che possiamo vedere e da quello che abbiamo letto anche oggi. Ma soprattutto, quelle persone da cosa fuggono? Fuggono dal Sudan di al-Bashir: due milioni tra morti e rifugiati; dal Congo di Kabila: sei milioni di morti; dallo Zimbawe di Mugabe, dal Sudafrica, dalla Guinea equatoriale. Fuggono, fuggono da posti che, comunque, noi europei sfruttiamo. Cosa sta facendo l'Europa? Nulla. L'Europa continua con le promesse del cosiddetto Dublino III. La voglia di un superamento dei vecchi accordi c'è ma, nella realtà, nulla si continua a fare. La nostra mozione ha ricevuto un parere positivo, ma alcuni suoi punti non sono stati accolti dal Governo, soprattutto il punto sullo SPRAR. L'implemento e la diffusione del sistema SPRAR dovrebbero essere il modo migliore per permettere, sia ai Comuni che alle persone, di capire chi sono e da dove vengono i migranti e, in particolar modo, l'accoglienza dei minori stranieri. Continuano a sparire e morire bambini. E sono bambini non di altri, ma bambini di questo mondo. Noi abbiamo una responsabilità reale su come gestire il sistema di accoglienza. È inutile chiacchierare in questa sede, se poi il sistema europeo continua a far finta che questi esseri viventi non hanno senso di esistere.
2016-11-08	LN	StefaniErika	Signor Presidente, ci troviamo di fronte ad una situazione, quella che riguarda le forze di polizia, che è un qualcosa di assolutamente indecoroso e vergognoso per uno Stato civile. Ci troviamo in una situazione storica molto difficile: l'incremento, nella sensazione e nei numeri, dei reati predatori, una difficoltà nella gestione della sicurezza in tutto il territorio e il problema dell'immigrazione (noi parliamo sempre di questo, ma alla fine è un problema che esiste ed è gravissimo). Immigrazione significa non solo un sistema di accoglienza, ma anche un sistema di controllo, che va fatto sugli italiani e sugli stranieri. Le forze di polizia oggi quasi all'unisono lamentano difficoltà e carenze di equipaggiamento, di uomini e di mezzi e, non da ultimo, un problema come quello relativo alla retribuzione. Trovarsi con una sospensione dei rinnovi contrattuali da anni, che è stata sancita e dichiarata come illegittima sotto il profilo costituzionale, mette il Governo e la maggioranza di fronte ad una responsabilità enorme: quella di rimuovere ciò che è incostituzionale. Si deve quindi provvedere quanto prima a sistemare, rettificare e superare il blocco dei rinnovi contrattuali, in modo che gli agenti di polizia possano avere addirittura 150 euro in più in busta paga al mese. Al giorno d'oggi, nelle nostre condizioni, per una famiglia, per un agente, per una persona, 150 euro al mese significano tanto, significano quasi tutto. Invece ci troviamo di fronte ad una paralisi, alla quale non viene data una soluzione. Anche in occasione dei recenti fatti che si sono verificati (mi riferisco alle calamità naturali e al tragico terremoto che ha colpito il Centro Italia), le Forze dell'ordine hanno dimostrato un grandissimo altruismo e una grandissima abnegazione, a prescindere da quei miseri salari che poi alla fine portano a casa ad ogni fine del mese, rischiando - come si vede dalle notizie di cronaca - non solo la propria salute, ma anche la loro libertà personale, perché sembra quasi che, quando si debba incriminare qualcuno, lo si debba fare sempre nei confronti di poliziotti e carabinieri, quando compiono delle azioni. Dovremmo invece essere noi, come istituzioni, a tutelare queste figure, sotto tutti i profili, perché, nel momento in cui un criminale sa che l'agente è intoccabile, quell'agente acquista un'autorevolezza, oltre che un'autorità. Invece, anche in quest'ultima manovra di bilancio ci troviamo di fronte ad indicazioni che ci lasciano presagire che le risorse stanziate saranno assolutamente insoddisfacenti ad integrare il salario e, quindi, a dare ottemperanza alla sentenza della Corte costituzionale. Quei pochi, miseri soldi, che arrivano a 7,5-8 euro al mese, sono quasi un'offesa a queste persone; equivalgono a due pacchetti di sigarette al mese. Senza tacere tutto il problema del blocco del turnover. Queste scarse iniezioni di nuove, presunte, assunzioni non servono assolutamente ad assicurare il ricambio necessario all'interno della Polizia di Stato. Alla fine, tenendo conto dei pensionamenti, l'integrazione, sebbene fatta, lascia comunque un grave scoperto di organico. Signori, a queste persone, a questi agenti si deve qualcosa. Lo Stato deve qualcosa a questa gente. Abbiamo passato periodi, come quello del terrorismo e della mafia, difficili: su queste persone noi dobbiamo contare.
2016-12-07	FI	RomaniPaolo	ROMANI Paolo (FI-PdL XVII). Signor Presidente, «spero che questo sia l'ultimo Governo a chiedere la fiducia al Senato»: queste sono le parole con cui Matteo Renzi presentava il suo Governo in quest'Aula il 24 febbraio 2014. Oggi, dopo 61 voti di fiducia nelle due Assemblee, siamo arrivati, grazie alla volontà degli italiani, al capitolo finale: finale per il Governo Renzi, non certamente per il Senato. Voglio soffermarmi brevemente su questo disegno di legge di bilancio su cui avete posto la questione di fiducia tecnica, visto che alcuni colleghi non hanno nemmeno fatto la dichiarazione di voto, malgrado siate stati sfiduciati dal Paese e il vostro sia un Governo presumo dimissionario. Poi le dimissioni non si sa se saranno date oggi, domani o dopodomani: secondo le notizie delle ultime ore, sembra che verranno date venerdì. Vorremmo sapere nel frattempo che cosa dovrebbe accadere. Nonostante questo, avete deciso ancora una volta di non affrontare serenamente il giudizio della Commissione bilancio prima e dell'Assemblea poi. Il perché è abbastanza evidente: avete composto un disegno di legge di bilancio quasi esclusivamente elettorale, impegnati a cercare di raggranellare i consensi più disparati in vista del referendum piuttosto che per fare il bene dell'Italia. Oltre alla scontata eliminazione della clausola di salvaguardia sull'IVA per 15 miliardi, non si riesce a vedere alcuna strategia, alcuna priorità, alcun ragionamento sul sistema Paese. Altri prima di me hanno già smontato nel merito questo pessimo disegno di legge di bilancio ed io voglio aggiungere solo una cosa. La stessa maggioranza sa benissimo che occorreva rimetterci le mani: solo ieri, in Commissione bilancio, il vice ministro Morando citava le norme sull'ecobonus e sulle ristrutturazioni, i problemi legati all'ILVA, agli sgravi per i terremotati, alla ripartizione del Fondo unico per gli enti locali come argomenti che avrebbero avuto bisogno di una soluzione in questo passaggio al Senato e che invece si risolverà con l'ennesimo voto di fiducia. Il nostro giudizio su questa legge di bilancio non può quindi che essere di netto dissenso, per il metodo e ancora di più per i contenuti. Ma mi preme anche fare qualche considerazione sulla fine dell'esperienza di questo Governo. Nelle prossime ore, auspicabilmente, il Primo Ministro consegnerà nelle mani del presidente Mattarella le sue dimissioni (riteniamo irrevocabili). Lo farà perché il giudizio che gli italiani hanno dato sugli oltre mille giorni del suo Governo è chiaro e inappellabile: più del 59 per cento dei nostri concittadini, con una partecipazione del 70 per cento, ha detto un forte no ad una riforma pasticciata, che ha via via perso per strada le ragioni di condivisione e di discussione comune; un progetto di revisione che doveva essere condiviso e che è riuscito solo a spaccare il Paese. Una riforma imposta dal Governo, quando un Governo dovrebbe astenersi anche solo dal partecipare, come ricordava Piero Calamandrei: «Nel campo del potere costituente il Governo non può avere alcuna iniziativa, neanche preparatoria»; e ancora: «Quando l'Assemblea discuterà pubblicamente la nuova Costituzione, i banchi del Governo dovranno essere vuoti». Il popolo italiano ha detto no anche al tentativo, attuato con il combinato di Italicum, dell'eliminazione delle Province (una finta eliminazione, che ha eliminato il voto popolare e creato una marea di nuovi problemi di competenze), della nomina governativa della dirigenza RAI e dell'impianto complessivo della riforma, con cui si è cercato di imporre una forte e pericolosa diminuzione degli spazi di democrazia nel nostro Paese. Ma io credo che il popolo italiano abbia detto «no» anche e soprattutto ad un Governo ricco di slide e povero di idee, che non ha saputo far ripartire il nostro Paese e non è stato in grado di dare speranza per il futuro dei nostri concittadini. Un Governo che ha fallito in ognuna delle grandi riforme che ha voluto affrontare. Ad esempio, il jobs act, le cui buone intenzioni iniziali sono state subito annullate dalle resistenze interne al Partito Democratico, rendendolo un provvedimento debole e contradditorio, che ha portato risultati discutibili in termine di nuova occupazione, comunque inferiori alla media europea e drogati dagli incentivi temporanei. Poi la buona scuola, che di buono ha ben poco, e che si è risolta in una assunzione di massa, senza alcun progetto e senza riuscire a cambiare la qualità della scuola italiana. Ancora, la riforma della pubblica amministrazione, miseramente arenata sugli errori evidenziati dalla Consulta, e la riforma della Giustizia, che stiamo ancora aspettando. Un Governo che non ha avuto né il coraggio né la capacità di affrontare il problema del debito pubblico italiano, nascondendosi dietro la riduzione del costo del servizio del debito, che è stato generato, non certo per merito del Governo, dalla diminuzione dei tassi. Un Governo che ha dimostrato pochissima capacità in politica estera, indeciso su tutto, incapace di affrontare alla radice il problema dell'immigrazione e della tratta degli esseri umani, che non ha saputo incidere sulle aree di crisi, neanche quelle che sono di riconosciuta competenza italiana come la Libia. Un Governo che ha passivamente seguito la politica suicida europea della contrapposizione con la Russia, che infine ha dato un inopportuno e plateale appoggio alla candidata Clinton, rischiando di mettere in discussione i nostri consolidati rapporti con il più importante degli alleati.
2016-12-07	FI	RomaniPaolo	Un Governo che ha avuto con l'Unione europea un rapporto debole e perdente, nascosto dietro i muscoli della violenza verbale. Un Governo, infine, che ha inchiodato l'intero Paese su una interminabile campagna referendaria, rispetto alla quale tutti i reali problemi sono stati messi in secondo piano: immigrazione, sicurezza, tasse, e perfino terremoto.
2016-12-14	FI	RomaniPaolo	Gli argomenti del prossimo Consiglio europeo mi sembrano molto importanti e strategici per il nostro Paese: immigrazione, sicurezza, economia, giovani (compreso il tema del contrasto alla disoccupazione giovanile) e relazioni internazionali. Su questi argomenti ci aspettiamo un'azione efficace che il precedente Governo non è stato in grado di svolgere: una stringente lotta contro i trafficanti di esseri umani nel Mediterraneo per interrompere quella che è ormai rimasta l'unica e più pericolosa grande rotta migratoria; una vera difesa dei confini europei; una politica economica che segni finalmente la discontinuità, abbandonando l'austerità in favore di un nuovo modello di sviluppo; un piano europeo per facilitare l'accesso al lavoro giovanile, la definizione di una politica di difesa comune e, infine, di una politica europea unitaria che affronti in primis la questione turca, la crisi ucraina e il tema delle sanzioni alla Russia, ma che soprattutto ridoni al vecchio Continente il rilievo e il ruolo che gli competono. Ho apprezzato il riferimento fatto da lei, Presidente, nei sui interventi di ieri alla Camera e di oggi al Senato al quadro di relazioni tra le grandi potenze (Stati Uniti, Russia, Europa) che si sta definendo intorno alla crisi siriana. È proprio in riferimento a scenari come questo, mutevoli e in divenire, che l'Europa e l'Italia hanno il dovere di tornare tra gli attori principali, in uno scacchiere internazionale sempre più caratterizzato dalla tensione tra Stati Uniti e Russia e dalla frammentazione in più fronti del conflitto interno al mondo islamico tra sunniti e sciiti, dalla Siria all'Iraq (ha dimenticato lo Yemen), fino al tema curdo, il più grande popolo senza uno Stato. Due notizie hanno contrassegnato queste ultime ore: la liberazione di Aleppo e la rioccupazione di Palmira da parte del Daesh. Palmira, come sapete, è l'esempio di città romana meglio conservata al mondo e mi auguro che tra qualche ora non dovremo dire «era». Aleppo è una delle città più antiche della storia, rappresenta un grande esempio di convivenza tra popoli (arabi, armeni, curdi, circassi, turchi) e religioni, con una delle maggiori comunità cristiane del mondo arabo (circa 300.000 di diverse confessioni religiose), che ne hanno fatto una capitale culturale ed economica, riferimento dell'intera area, con una storia ininterrotta di cinquemila anni, messa in pericolo da gruppi armati di miliziani jihadisti ai quali la comunità internazionale ha voluto dare lo status di ribelli. È la nostra storia, la nostra cultura e l'Europa non può continuare a starsene ai margini. Signor Presidente, signor Presidente del Consiglio, Forza Italia non può dare fiducia al quarto Governo non eletto dal popolo italiano, ma ci auguriamo che in Parlamento, in questa Assemblea, si approvino velocemente regole certe, in grado di assicurare che la volontà popolare sia di nuovo rispettata.
2016-12-14	LN	ArrigoniPaolo	Cosa intende fare con le scelte irresponsabili fatte dal Governo e dal ministro Padoan con la delega fiscale che, contrariamente all'obiettivo della semplificazione, ha introdotto un eccesso di adempimenti e le comunicazioni trimestrali dell'IVA? Lei, come Monti, che ha istituito il Ministero per la coesione territoriale, intende proseguire come Renzi favorendo oppure contrastando il più becero clientelismo, come quello fatto nei giorni scorsi con le promesse al governatore D'Alfonso in Abruzzo o a De Luca in Campania, che si è visto regalare 600 milioni per sanare l'ennesimo buco di bilancio? E che dire dell'immigrazione scellerata? Oltre 175.000 sbarchi, il 6 per cento in più rispetto al 2014; nessun rimpatrio. Premier Gentiloni, non fate controlli alle frontiere; lo sa lei che dei quasi 13.000 pakistani che hanno richiesto asilo, solo il 20 per cento è entrato via mare e l'80 per cento è entrato via terra, dalla Slovenia e dall'Austria, senza controlli? È per questo motivo che il pessimo Alfano, sul fronte anche dell'accoglienza che sta esplodendo, ha voluto lasciare il Viminale. Altro che «il Paese è in condizioni di maggiore sicurezza!». Il ministro Alfano lo chieda agli italiani che vivono interamente nella paura. Noi, come Gruppo della Lega Nord, non crediamo affatto che questo Governo abbia le carte in regola, perché è la perfetta prosecuzione del governo Renzi uno. Non avete le carte in regola per servire il Paese, anche perché lei, premier Gentiloni Silveri, ha confermato molti pessimi Ministri. Concludo dicendo che la Lega Nord, a partire dal prossimo weekend e poi proseguendo nelle prossime settimane, organizzerà iniziative nelle piazze d'Italia, per dare voce a quei milioni di italiani
2016-12-14	LN	CentinaioGianMarco	Quindi, da chi è composto questo Governo di responsabili? È composto da chi, il 22 maggio 2016, disse che, se il referendum fosse andato male, non avrebbe continuato il suo progetto politico e avrebbe lasciato la politica: questo diceva la signora onorevole Boschi. Oggi non c'è in Aula, ma è seduta al Governo con lei: coerenza zero. Il 28 novembre scorso a dire «Io non penso alla poltrona» fu l'attuale ministro Fedeli, bravissima e stimatissima collega senatrice. Nell'enfasi e nella voglia di andare dietro ai deliri dell'ex Presidente del Consiglio, disse la stessa cosa, e cioè che bisognava andare a casa se avesse vinto il no. È stata premiata per la sua coerenza da senatrice e Vice Presidente del Senato a Ministro. Bella roba! Questo Governo è composto anche da chi - e penso all'attuale Ministro dell'interno - il 16 ottobre diceva a Reggio Calabria che l'immigrazione accelera lo sviluppo. Pensi lei agli italiani che in questo momento sono alla canna del gas, a quei milioni di italiani che non arrivano a fine mese e si sentono dire dall'attuale Ministro dell'interno che l'immigrazione accelererà lo sviluppo.
2016-12-14	PD	MirabelliFranco	Signor Presidente, colleghi, onorevole Presidente del Consiglio, abbiamo preso atto dell'esito del referendum : le dimissioni di Matteo Renzi sono venute dalla consapevolezza che la maggioranza che ha sostenuto il suo Governo ha visto bocciare dai cittadini quella riforma costituzionale che era insieme ragione e obiettivo del Governo e della legislatura. Il referendum cancella una riforma che io continuo a pensare fosse necessaria per il Paese ma, al di là delle caricature di questi giorni e delle cose che ho sentito anche già stamattina, quel referendum non cancella le tante riforme e il lavoro fatto in questi mille giorni. Abbiamo fatto cose utili per il Paese e per tanti cittadini; ne parleremo e le racconteremo nei prossimi giorni, leggeremo i risultati quando ci sarà la serenità e la possibilità di farlo. Lei oggi, presidente Gentiloni Silveri, con il suo Governo e la sua maggioranza si assume con coraggio una responsabilità non semplice: portare il Paese alle elezioni affrontando questione urgenti per il Paese stesso, per l'Italia, come intervenire sul sistema bancario, consolidare il lavoro iniziato per la ricostruzione delle zone colpite dal terremoto, affrontare impegni internazionali (compreso il tema del governo dell'immigrazione). Lo fa Presidente, e lo facciamo, in un tempo, come dimostra anche l'inizio di questo dibattito e il dibattito di ieri alla Camera, in cui è più facile alimentare le paure e speculare sul disagio che vivono ancora troppi italiani. È più facile animare una campagna elettorale permanente piuttosto che fare la fatica di dare soluzioni a problemi complessi, sapendo che le riforme, a partire da quelle fatte in questi anni, incrinano certezze, intaccano privilegi e hanno bisogno di tempo per migliorare concretamente la vita della persone che sono in difficoltà, un tempo che spesso rischia di essere percepito sempre come troppo lungo, come inaccettabile. Non è però nella sua né nella nostra storia l'abitudine di scegliere di fronte alle difficoltà la scorciatoia della propaganda, anziché provare, come stiamo facendo, a governare stando a servizio del Paese e degli italiani. Quello che votiamo oggi non è, non vuole e non deve essere un Governo per tirare a campare: ci sono obiettivi chiari e credo si possano ancora completare lavori non ancora terminati in Parlamento, che sono avanzati nel rapporto tra Stato e Regioni: penso alla riforma sul gioco d'azzardo e alla riforma del codice antimafia. È un impegno grande quello che si sta assumendo, Presidente, e che si assume il suo Governo. Ma forse l'impegno più difficile che si è assunto nella sua introduzione e nella sua presentazione è quello di porsi l'obiettivo di provare a far tornare in questo Paese e in queste Aule un dibattito civile che rispetti le istituzioni: serve alla nostra democrazia. Alimentare lo scontro permanente, accreditare l'idea che tutto non funzioni, che tutto è un imbroglio e che questo è un Paese senza speranza rischia di rafforzare una deriva anti-istituzionale che non è né di destra né di sinistra, ma è disperata e produce discredito su tutti. Una politica che si fonda sulla delegittimazione dell'avversario, non sul confronto e la proposta, non è una buona politica. Io sono convinto, Presidente, che lei e il suo Governo lavorerete per provare a riportare il confronto sulle cose e sulle soluzioni. Auguri, Presidente, a lei e ai suoi Ministri. Noi ci siamo.
