2016-01-19	M5S	AirolaAlberto	Voi oggi siete assenti in Assemblea, siete a bervi il caffè e fate finta di niente, ma dieci anni fa sareste stati sulle barricate. Questa giravolta è schifosa e denota il fatto che siete tutti sulla stessa barca a difendere gli interessi di lobby e di partiti e non certo a fare gli interessi dei cittadini. Cominciamo dal chiederci perché c'è tanta fretta di approvare questa legge, perché si è arrivati oggi qua, in questo misero ultimo passaggio in Parlamento di una riforma costituzionale, che se fosse stata davvero la chiave di volta del Paese, avreste votato già nel 2006, con Berlusconi. Invece non lo avete fatto e oggi ce la riproponete ancora peggiore e, anzi - come si dice nei corridoi, fuori da questa Assemblea - Berlusconi forse è anche stato più bravo di voi, che non siete riusciti neanche a rispettare minimamente le regole democratiche del Parlamento. Lo dimostra il fatto che in questo testo di legge non è passato un solo emendamento delle opposizioni e in particolare del Movimento 5 Stelle, non è passata una sola richiesta di avvicinare lo Stato ai cittadini, ma, anzi, si è andati in direzione diametralmente opposta. Nel 2011, con l'esperienza del Governo Monti, l'Europa e l'ex Presidente Napolitano hanno cominciato a definire un sistema di governo sicuro, solido e antidemocratico, prevedendo le larghe intese, con tutti dentro, ed è stato nominato alla Presidenza del Consiglio un signore, che nessuno aveva votato, ovvero Mario Monti. Lì è iniziato il tracollo della democrazia vera e propria, o almeno la sua ultima fase, perché nei vent'anni precedenti non c'è stata lo stesso. Da lì è cominciato il tracollo ed è cominciato proprio toccando la nostra Costituzione, quando è stato inserito in Costituzione il pareggio di bilancio: una scelta che ai cittadini non avete mai avuto il coraggio di spiegare. Non avete mai avuto il coraggio di spiegare che i soldi prima vanno alle banche e poi forse si possono spendere per la sanità, per la scuola, per i servizi e per il bene del Paese. Questo non l'avete fatto! Poi, nel 2013, c'è stato un colpo di scena: è arrivato il Movimento 5 Stelle. Ecco perché c'è il bisogno urgente per questo Governo e per questa maggioranza delle baracche di correre ai ripari e di eseguire i dettati e i comandamenti dell'Europa. Questa riforma è credit positive: lo sapevate? Sapete chi lo ha detto? Lo hanno detto i consulenti della JP Morgan e di Moody's. Sono queste le persone da cui prendete gli ordini.
2016-01-19	M5S	MontevecchiMichela	E per il momento riusciamo a vedere solo la punta dell' iceberg. E vogliamo poi parlare di tutti regali alle lobby del gioco d'azzardo? Ma da un gambler non ci si sorprende più di tanto. C'è il decreto enti locali, che taglia 2,3 miliardi di euro alla sanità. E continuiamo a tagliare alla sanità, alla scuola, alla cultura, perché dobbiamo continuare a favorire le lobby dell'uno e dell'altro e dobbiamo continuare ad investire in missioni militari internazionali. Perché questo sono quelle missioni, anche se noi ci raccontiamo che siano missioni di pace e vogliamo continuare a prendere parte a progetti di costruzione di aerei e di velivoli atti alla guerra che lasciano molto a desiderare. Poi Renzi è sempre quello dell'Italicum. Praticamente, una legge elettorale che si proponeva di porre rimedio e di correggere il Porcellum e, invece, finisce per essere ben peggio. Ma su questo credo che poi andranno a mettere la manina, dopo l'esito del referendum. Aspettatevelo, cittadini, perché se il referendum dovesse avere un certo esito, io sono convinta che arriverà la manina di qualcuno e modificherà quella legge elettorale. Vogliamo parlare della riforma della RAI, che rimane lottizzata? Oppure della soppressione del Corpo forestale? Vogliamo parlare dei vari decreti salva ILVA che si sono susseguiti in questa legislatura, confermando la totale incapacità di questo Governo di portare avanti delle agende politiche lungimiranti, dalla parte dei cittadini, che tutelino i diritti sanciti dalla Carta costituzionale, primo fra tutti il diritto alla salute? Ricordiamo, infatti, che ci sono bambini gravemente malati da quelle parti. Noi non li abbiamo sotto gli occhi, ma le loro famiglie convivono tutti i giorni con questa disgrazia e con questa tragedia. E solo questo sarebbe dovuto bastare a questo Governo per fare le cose seriamente. Una delle motivazioni che il Premier addurrà per convincere i cittadini ad andare a votare sì sarà quello della velocità dei tempi. In altri interventi io ho già ricordato come siate stati molto celeri nell'approvare il lodo Alfano (venti giorni), la già citata legge Fornero (sedici giorni) e, non da ultimo, prendiamo un esempio recente, perché altrimenti sembriamo dei nostalgici che guardano solo al passato. Invece, guardiamo un po' anche alla legislatura attuale. Nel passato molto recente abbiamo avuto la legge Boccadutri, che avete votato molto rapidamente per accaparrarvi i finanziamenti e quindi per sanare le vostre posizioni. Io dico che questo Paese si meriterebbe un Governo migliore, un Governo lungimirante, un Governo capace di portare avanti delle agende politiche nel lungo periodo. Ma per fare ciò, questo Governo illuminato dovrebbe avere una qualità che questo Governo non ha, ovvero la capacità di condividere le proprie scelte. E non lo dico io che sono una povera grillina conservatrice, demagoga, qualunquista. Scegliete voi l'aggettivo che preferite. Pensate un po' che l'ha detto un grandissimo Capo di Stato, l'ex presidente dell'Uruguay José Mujica, in una famosa e bella intervista rilasciata ad una giornalista italiana. Egli ha sostenuto quanto sia importante per un Governo, e soprattutto per la salute del proprio Paese e dei suoi cittadini, essere in grado di portare avanti delle politiche condivise soprattutto in quelli che sono gli assi portanti della sua vita: infrastrutture e trasporti, che non sono pervenute; istruzione pubblica, anch'essa non pervenuta; sanità e - ahimè - mi si stringe il cuore in questo caso perché, oltre a non essere pervenuta, vi hanno in essa messo mano e ridotto il Paese ad una macelleria sociale; e da ultimo le politiche ambientali ed energetiche. E qui torna in campo lo sblocca Italia, perché sblocca non solo le trivelle, ma anche tanti bei progetti degli amici del Premier, tra i quali uno dovrebbe adesso diventare addirittura il capo dell'unità per la sicurezza cibernetica, ossia della cosiddetta cyber security. Pensate un po' se Berlusconi avesse fatto una roba del genere, se si fosse cioè permesso di mettere a capo di detta unità, che non è stata istituita da Renzi ma - mi pare - da Monti, il senatore Gasparri o qualunque altro senatore tra quelli a lui all'epoca più vicini. Credo che tutti gli allora parlamentari del centrosinistra sarebbero scesi in piazza a fare girotondi fino a consumarsi i piedi. Ma oggi invece lo fa Renzi e l'amico in questione è il signor Carrai, il quale, nello sblocca Italia, ha come regalino l'aeroporto di Firenze-Peretola. Non dimentichiamo che, nello sblocca Italia, oltre al regalino per Carrai e i trivellatori, c'è anche un bel colpo di spugna su tutte le tutele del nostro patrimonio paesaggistico-ambientale. Certo, in fondo quale patrimonio paesaggistico- ambientale ha l'Italia? Nessuno. Chi viene in Italia per il paesaggio e le sue bellezze? Nessuno. E quindi si dà un bel colpo di spugna e si toglie un po' di potere alle sovrintendenze. E la ministra Madia, un'altra illuminata di questo Governo, dice sì al silenzio-assenso per la tutela dei beni artistici e paesaggistici, riduce i termini e fa confluire le sovrintendenze nelle prefetture, per essere proprio sicuri che tutti i regali fatti con lo sblocca Italia arrivino a destinazione. Si sa, infatti, che i controllori danno fastidio a chi ha una concezione del potere monocratica e pensa di essere stato investito - non si sa bene da quale entità suprema - del potere di fare, disfare e decidere in barba al Parlamento. Allora, vi invito, cari cittadini, innanzitutto ad andare a riascoltare gli interventi svolti in quest'Aula, quelli che smontano punto per punto la riforma che, già di per sé, non sta in piedi. Tra l'altro, è una riforma davvero pericolosa perché, essendo anche scritta male e piena di vulnus, potrebbe creare quel caos istituzionale che spesso è stato il preambolo, l'anticamera di periodi storici che noi italiani ricordiamo ancora molto bui del nostro Paese; periodi storici con i quali, evidentemente, non ci siamo finora riconciliati e scesi a patti, se ci ritroviamo ancora oggi ad aver paura che ritornino. Renzi, però, ha anche detto che, se vince il no, si ritira dalla politica. E questa è la motivazione principe - tra l'altro sottesa a tutto il mio intervento - per andare al referendum confermativo e votare no. Se il signor Renzi dovesse infatti, per caso, in un momento di folgorazione su una delle tante vie - non sono quale - andarsene veramente, sarebbe soprattutto una grande fortuna per il Paese e per tutti i cittadini che vi abitano. E poi, se nell'andarsene si portasse anche tutte le varie ancelle di cui si circonda, quelle ancelle i cui sorrisi oggi non rassicurano più tanto... PRESIDENTE. Può rimanere nel merito senza offendere. MONTEVECCHI (M5S). Non sto offendendo. Sto dicendo: portasse con sé anche quelle ancelle. Guardi, vice presidente Fedeli, sa che cosa è veramente vergognoso e veramente offensivo? Essersi liberati di un ventennio berlusconiano in cui si è sempre data una certa immagine della donna; e proprio lei, che fa parte di un partito che ha sempre condannato quella cosa e si è sempre indignata nei confronti dell'immagine della donna che quel ventennio ha dato, oggi fa parte di quel partito che ha espresso un Premier che ancora si circonda di ancelle. E allora finisco di dire quello che stavo dicendo, senza alcuna vergogna. I sorrisi di queste signore, che una volta rassicuravano, oggi sono diventati inquietanti per le numerose ombre che nascondono. Allora, cari cittadini, ad ottobre, quando ci sarà il referendum, liberiamoci di questa inquietudine, facciamo brillare di nuovo il cielo delle stelle della democrazia e votiamo un bel "no".
2016-01-19	M5S	SantangeloVincenzo	Vi enuncio soltanto dei casi. Qualche mese fa sono stato male e, d'urgenza, sono stato portato in un ospedale a Roma. Sono stato ricoverato come un cittadino qualunque - non ho detto che ero un senatore - e sono stato messo per una settimana in una stanza con sei malati, in un piano dove c'era un solo bagno. È questa la sanità a cui ci state portando! È questo il rispetto che avete per i cittadini italiani!
2016-01-21	PD	GinettiNadia	Registriamo, pertanto, oggi una riduzione delle presenze in carcere a 52.000 detenuti e anche di quel 40 per cento in custodia cautelare, che auspichiamo possa ulteriormente scendere affinché il carcere resti l' extrema ratio, soprattutto in fase cautelare. Accanto e in parallelo abbiamo un aumento esponenziale dei detenuti in regime di esecuzione esterna al carcere, quasi 40.000, come lei ha ricordato. Questo calo delle presenze è il risultato, indubbiamente, dei provvedimenti adottati in questi due anni - quattro decreti e due leggi parlamentari - e in particolare dell'ampliamento del meccanismo di sospensione dell'ordine di esecuzione della pena, degli accordi di trasferimento nei Paesi di origine degli stranieri condannati, dell'introduzione della liberazione anticipata speciale e del potenziamento dell'ammissibilità alle misure alternative. L'istituzione del garante nazionale dei detenuti e del diritto di reclamo giurisdizionale hanno consentito di estendere le tutele e, purtuttavia, criticità sono registrabili ancora a causa dei termini non perentori ed eccessivamente lunghi, signor Ministro, con i quali spesso la magistratura di sorveglianza ritarda a dare risposte alle richieste di condannati, che vivono tali mancanze in modo amplificato a causa della loro condizione. E queste sono problematiche aggravate da una sanità ancora lontana dalle specificità della detenzione e dal malessere psicologico che, purtroppo, sfocia in atti di autolesionismo e suicidi, una costante di oltre 40 detenuti all'anno; ritardi, Ministro, come anche l'auspicata chiusura degli ospedali psichiatrici. È indubbio, tuttavia, che le condizioni di vita nelle carceri siano migliorate, anche grazie alle modalità operative della detenzione a celle aperte e la sorveglianza dinamica. Passi in avanti sono stati fatti soprattutto evitando l'ingresso in carcere con l'introduzione della detenzione domiciliare quale pena principale e con le misure di messa alla prova per adulti. Il carcere, quindi, si apre alla società esterna, diventa permeabile e, grazie alla cooperazione con gli enti locali e l'associazionismo, offre oggi opportunità di reinserimento sociale e occupazionale. Per questo è necessario potenziare l'organizzazione dell'esecuzione esterna e rafforzare i compiti di sorveglianza per la polizia penitenziaria. Ma, signor Ministro, auspico che il carcere non venga dimenticato, perché il trattamento e le attività di formazione o lavoro dentro le mura non possono diminuire e, nell'ambito dei tavoli degli stati generali, auspico che si riconosca il giusto ruolo e protagonismo del terzo settore nei trent'anni di ordinamento penitenziario, dalla Gozzini alla legge Smuraglia ad oggi. Nel ringraziarla, signor Ministro, per la valorizzazione degli uomini e delle donne del Corpo di polizia penitenziaria per il riallineamento dei ruoli direttivi, è nostro auspicio che, nella riorganizzazione delle strutture periferiche dell'amministrazione penitenziaria con l'accorpamento dei provveditorati regionali, non venga meno quella funzione di raccordo con il territorio, indispensabile nel processo di progressiva esternalizzazione dell'esecuzione penale. In conclusione, quello delle carceri è un pianeta che continua a girare intorno al grado di civilizzazione di un Paese e alla sua capacità che, a pene certe, corrispondano adeguate opportunità di recupero sociale.
2016-01-26	PD	PuppatoLaura	Mi avvio a concludere. Desidero soltanto precisare che il decreto-legge in esame contiene due norme che ritengo particolarmente importanti per gli aspetti ambientali. Anzitutto, va registrata la volontà di alimentare gli impianti con il gas (quindi, con un'energia pulita, assai meno inquinante e pienamente rispondente agli accordi di Parigi), piuttosto che ricorrendo al carbone come fonte energetica principale. Inoltre, grazie all'intervento della Commissione sanità, la fissazione di limiti emissivi e le garanzie offerte dagli adeguati monitoraggi garantiscono il fatto che si andrà a ridurre, fino a cancellarle, le emissioni dei camini. Tutto ciò si potrà ottenere con una conversione industriale che veda l'adozione di best practice, attraverso un rinnovato rapporto di fiducia tra cittadini e Stato, che è il primo dei nostri doveri in questa sede.
2016-01-27	M5S	MoroneseVilma	Signor Presidente, siamo giunti, per precisione, al decimo provvedimento riguardante l'ILVA; ognuno di decreti ha avuto un nome: salva ILVA, salva Riva, ammazza Taranto, salva ILVA- bis e così via. Quello di cui stiamo discutendo oggi, che il Governo ha avuto la sfacciataggine di presentare, lo ribattezzerei la bomba! Infatti, il decreto-legge in esame, come tutti gli altri, non ha risolto nulla, ma ha accentuato e peggiorato tutto quello che si poteva peggiorare: dove si potevano fare ulteriori danni li fa, proprio come una bomba che esplode. A nulla servirà il tentativo di accollare il disastro a qualcun'altro, come sta tentando di fare Renzi con i suoi Ministri: la bomba, caricata di tutti i problemi ambientali e sociali, esploderà proprio nelle sue mani. Per Taranto e la Puglia la situazione è infatti drammatica: a Taranto l'ILVA ha compromesso per sempre l'ambiente e la salute dei cittadini; a Taranto, come anche nella terra dei fuochi, si muore più che altrove. Non lo dice il Movimento 5 Stelle, ma lo ha certificato l'Istituto superiore di sanità, che, nell'ultimo aggiornamento dello Studio epidemiologico nazionale dei territori e degli insediamenti esposti a rischio da inquinamento (SENTIERI), riporta eccessi di mortalità per tutte le cause e di ospedalizzazioni nel primo anno di vita. La Puglia ha subito la distruzione di migliaia di alberi di ulivo nel territorio salentino con la scusa della xylella, che ha danneggiato gravemente l'economia locale, l'ambiente e le produzioni di olio. Lo sterminio di alberi secolari si è fermato solo con l'intervento della magistratura e anche a questo proposito riteniamo che le colpe siano del Governo e del ministro Martina, per il quale abbiamo presentato una mozione di sfiducia e siamo in attesa che venga calendarizzata. Non contento di tutto ciò - e come se non bastasse - a Natale scorso il Governo, con un decreto del Ministero dello sviluppo economico, ha autorizzato le trivellazioni petrolifere al largo delle isole Tremiti, senza tenere in considerazione l'impatto devastante che si avrà sull'ecosistema marino. Sul fronte occupazionale, i lavoratori dell'ILVA sono disperati ed esasperati perché sono danneggiati due volte: da impianti non a norma e privi degli standard di sicurezza minimi, dalle polveri dei parchi minerari, dalle scorie di fonderia, dagli incidenti sul lavoro, che sono ormai diventati quotidiani e a volte anche mortali. Sono danneggiati ancora una volta perché subiscono in quanto cittadini abitanti di quei luoghi. Tuttavia, oltre al danno c'è la beffa, perché in cambio di tutto questo, di sacrifici fatti da una vita perché si doveva salvare l'azienda, l'ILVA annuncia anche per il secondo anno 3.500 contratti di solidarietà, che saranno applicati per tutto il 2016. Stiamo parlando di 3.500 lavoratori, 3.500 famiglie! Per chi non lo sapesse, in poche parole il contratto di solidarietà è l'anticamera della cassa integrazione e della mobilità e consiste in una decurtazione dello stipendio: meno soldi al mese per ogni famiglia. Per gli stabilimenti di Genova, invece, ai lavoratori avete preparato un altro bel regalo, prevedendo, con il comma 6- novies dell'articolo 1 , il ricorso all'istituto del lavoro socialmente utile. I lavoratori, tuttavia, lo hanno capito subito e per questo sono in rivolta e in questi giorni hanno occupato lo stabilimento di Genova. Per il Movimento 5 Stelle l'ILVA andava riconvertita subito e non è detto che doveva per forza continuare a produrre acciaio, visto che non ci sono le condizioni e che è comunque di fatto fuori mercato. Vanno fatte le bonifiche, che durerebbero anni ed anni, e potrebbero impiegare come forza lavoro anche più persone di quelle impiegate dall'ILVA oggi. Il territorio va restituito alla città e alla sua vocazione naturale: Taranto non è solo ILVA. Comunque andrà, l'ILVA è senza futuro, esattamente come l'Italia nelle mani di questo Governo, che non ha pensato alla sua riconversione, non ha pensato alla salute dei cittadini e all'ambiente e non ha pensato ai lavoratori, ai quali avrebbe dovuto fare da scudo, invece ha fatto da scudo soltanto alla finanza e agli amici suoi. Il Governo Renzi vuol fare con l'ILVA quello che Berlusconi ha fatto con l'Alitalia, ovvero la good e la bad company. Infatti, il Presidente del Consiglio ha dichiarato a «Il Sole 24 Ore»: «Adesso è aperto il bando, vediamo se - come io credo - ci sarà una cordata vincente. Sono ottimista». In sostanza, il suo piano consiste semplicemente nella speranza che la ruota della fortuna giri dalla sua parte, affidandosi al caso; oppure, come Berlusconi per Alitalia, punta su una cordata di capitani coraggiosi. Tutti, però, sappiamo come è finita: l'Alitalia è stata svenduta e fatta a pezzi, i capitani coraggiosi hanno fallito e il risultato è stato che la good company è stata venduta agli arabi di Etihad e la bad company (quindi le perdite) ce la siamo accollata noi cittadini. Ritorniamo al decreto bomba: innanzitutto, anche questo provvedimento ci è arrivato blindato, come se aveste apposto già la questione di fiducia. È evidente l'ordine inviato dal Governo di procedere spediti senza modifiche; infatti, nelle Commissioni riunite 10ᵃ e 13ᵃ siamo intervenuti nel merito sempre e solo noi del Movimento 5 Stelle. Questo decreto-legge è incostituzionale. Oltre all'abuso ormai quotidiano che il Governo fa dei decreti-legge, vorrei porre la vostra attenzione su un punto, ovvero sul parere favorevole adottato dalla Commissione affari costituzionali alla Camera: infatti, nero su bianco, è stato scritto dal relatore di maggioranza che si ritiene opportuno valutare la legittimità costituzionale del decreto-legge. Il riconoscimento di un esonero di responsabilità civile in capo ai commissari, infatti, risulta in evidente contraddizione con l'articolo 24 della Costituzione, che garantisce il diritto di difesa in ogni stato e grado del procedimento. Nel precedente decreto ILVA, il Governo ha previsto che in capo al commissario straordinario e ai soggetti da questo delegati si costituisse una vera e propria immunità, con esclusione della responsabilità penale ed amministrativa; oggi aggiunge anche l'esclusione della responsabilità civile, violando palesemente ancora una volta la Costituzione. Avete poi deciso di vendere l'ILVA con una trattativa privata e non vi ha sfiorato l'idea di procedere nel rispetto dei principi di trasparenza ed evidenza pubblica. No, niente di tutto ciò, e ancor prima che si concludesse l'esame in Commissione alla Camera il Governo già procedeva con decreto a firma della ministra Guidi con la pubblicazione della manifestazione d'interesse per la vendita del complesso ILVA, dando il via di fatto alla trattativa privata. In tre passaggi possiamo sintetizzare i tre grandi danni arrecati da questo decreto-legge. In primo luogo, al comma 3 dell'articolo 1, date 300 milioni di euro all'ILVA per indilazionabili esigenze finanziarie del gruppo. Come mai per voi non sono improrogabili esigenze anche la salute dei cittadini e il risanamento ambientale? In secondo luogo, al comma 6- bis dell'articolo 1 autorizzate i commissari a contrarre finanziamenti statali fino a 800 milioni di euro per la realizzazione del piano ambientale; quindi, per i problemi finanziari dell'ILVA date 300 milioni subito, cash, uno sull'altro, mentre per l'attuazione del risanamento ambientale si vedrà. In terzo luogo, del risanamento ambientale anche stavolta, purtroppo, non se ne farà nulla, come non è stato fatto nulla sino ad oggi. Avevate previsto nei precedenti decreti che bisognava adempiere nel 2014, poi con un altro decreto, quello del prestito ponte di 400 milioni, avete spostato le prescrizioni a luglio 2015, poi a dicembre 2016 e adesso spostate tutto al 30 giugno 2017! Vedete? A voi del risanamento ambientale e della salute dei cittadini non interessa davvero nulla. Questo decreto, che rimanda tutto al 2017, ne è la prova; avete sempre fatto così. Con la scusa del risanamento ambientale mai fatto, avete preso soldi a noi per darli ai Riva. Proprio su questi 3 punti, martedì scorso, 19 gennaio, in Commissione ho ribadito che stavate continuando ad utilizzare soldi pubblici per salvare l'azienda privata ILVA, e che si trattava di aiuti di Stato e che l'Europa ce ne avrebbe chiesto conto. Il giorno dopo, il 20 gennaio, giunge la notizia che l'Europa ha avviato un'indagine, e valuterà se le misure italiane di sostegno rispettino le norme europee sugli aiuti di Stato. L'annuncio dell'ultima indagine sugli aiuti di Stato all'ILVA, che complessivamente, sommati ai precedenti decreti, si aggirano attorno ai due miliardi di euro, è solo il preannuncio dell'ennesima batosta. Dobbiamo dunque prepararci a ricevere un'altra salatissima sanzione europea per colpa del Governo Renzi. Sappiamo bene quindi come andrà a finire: la Commissione europea dopo l'indagine aprirà sicuramente una procedura di infrazione in danno, l'Italia verrà multata, i cittadini italiani pagheranno ed il Governo avrà fatto gli affari suoi e dei suoi amici Riva. Intanto i cittadini non sanno più cosa fare e sono disperati. Signor Presidente, sto per concludere. Circa due settimane fa, un gruppo di genitori tarantini si sono autotassati ed hanno acquistato nella città una serie di spazi pubblicitari dove hanno esposto una foto; in essa si vede l'ILVA di notte con i suoi fumi che salgono in cielo e coprono la città e sopra c'è una scritta semplice ma sconcertante: «I bambini di Taranto vogliono vivere». Presidente, l'iniziativa di questi genitori nasce perché una bambina di otto anni ha chiesto alla madre se fosse vero che i bambini di Taranto si ammalassero più degli altri bambini del resto d'Italia. Dunque, la bambina aveva sentito la notizia rilasciata dall'Istituto superiore di sanità rimbalzata su tutti i giornali. L'hanno sentita tutti, tranne che il Governo. Ma i cittadini pretendono risposte, e in questo decreto-legge non ce ne sono; neanche stavolta, nonostante sia il decimo provvedimento in materia. In Puglia la disoccupazione è in gravissimo aumento: in Provincia di Taranto, ad esempio, il tasso di disoccupazione giovanile è cresciuto di quasi 14 punti in un anno, passando dal 40,5 al 54,2. Quindi non è vero che l'ILVA fa occupazione; anzi, sarà sempre peggio: con i soldi pubblici questo decreto-legge divide l'azienda per darla a pezzettini ai gruppi industriali amici del Governo, con i soldi e i posti di lavoro che si perderanno saranno migliaia. I tweet del Presidente del Consiglio «Per Taranto e per l'ILVA riparte la speranza», «La volta buona» e «Progetto Taranto» non servono contro l'inquinamento e i tumori, ma neanche più come propaganda. Questo Governo non è credibile e non ha la fiducia degli Italiani. Per questo e per tutti i motivi sin qui detti, per i lavoratori dell'ILVA, per i cittadini, i genitori ed i bambini di Taranto, annuncio dunque che il Movimento 5 Stelle voterà assolutamente no a questo decreto truffa.
2016-02-03	PD	MattesiniDonella	Il tema della maternità surrogata è un tema vero e importante, tra l'altro già normato e vietato in Italia dalla legge 40. Ma non è questa la sede. Non può essere la maternità surrogata, in questa fase, l'elemento che ci impedisce di approvare un testo che davvero tutela fino in fondo i bambini, così come tutela il diritto di amare chi si vuole. È infatti già incardinata in Commissione sanità, qui al Senato, il provvedimento che riguarda il riordino della legge n. 40. E quella è la sede dove approfondire il tema in modo serio e non così, in modo quasi raffazzonato e punitivo.
2016-02-04	FI	PelinoPaola	PELINO (FI-PdL XVII). Signora Presidente, anch'io, come ha già fatto la collega Fucksia, voglio ricordare all'Assemblea che oggi si celebra la seconda giornata per le vittime di comportamenti sanitari sbagliati contro gli animali. Forza Italia e il presidente Berlusconi, in particolare, sono da sempre sensibili a questo tema. Più di dieci milioni di italiani hanno in casa un animale domestico, che considerano parte della famiglia e, quindi, titolare di diritti. È legittimo che, come accade per gli esseri umani, anche nel loro caso sia possibile chiedere e ottenere giustizia quando diventano vittime di episodi di malasanità derivanti da accertati errori dei veterinari. Sosterremo qualsiasi iniziativa legislativa in tal senso, anche in collaborazione con le associazioni che operano con passione in questo settore, e ci batteremo nell'interesse di chi fa parte della nostra vita quotidianamente ed è capace di donare amore in maniera totalmente disinteressata, memori di quella frase di Gandhi secondo la quale la grandezza e il progresso morale di una Nazione si possono giudicare dal modo in cui si trattano gli animali.
2016-02-04	PD	GuerraMariaCecilia	Il disegno di legge in discussione parla di unione tra persone omosessuali e il primo tema su cui voglio interrogarmi è perché e in che modo questa unione si dovrebbe differenziare da quella che riguarda le persone eterosessuali e che chiamiamo matrimonio. L'omosessualità non è né una scelta più o meno criminale, né una patologia. Come ci ha spiegato l'Organizzazione mondiale della sanità nel 1990, con qualche ritardo, ma comunque ben ventisei anni fa, l'omosessualità è una variante naturale del comportamento umano. Esistono quindi persone (gli omosessuali) che per natura sono attratti anche sessualmente da persone dello stesso sesso. Poiché l'orientamento sessuale, omo o eterosessuale che sia, è un dato che dipende dalla natura e quindi non è una scelta, non dovrebbe neppure essere considerato una colpa o un errore, ancorché oggettivo.
2016-02-04	PD	PezzopaneStefania	Signora Presidente, sollecito la calendarizzazione del disegno di legge, a prima firma della collega Silvana Amati, riguardante la problematica del fine vita e dell'eutanasia. Per sostenere la mia richiesta leggo brevemente la lettera del dottor Massimo Max Fanelli, cinquantacinque anni, malato di SLA, che chiede, insieme a tanti altri, che si possa facilitare il percorso di una legge sul fine vita. Leggo una sua nota sui diritti dei morenti. Trattare l'argomento del fine vita è complesso ed implica la gestione di aspetti legali, medici, morali, sociali e professionali. Con questo decalogo riassumo con estrema sintesi 10 punti che dovrebbero essere affrontati per legiferare in modo esaustivo. Vengono introdotte le tematiche sul caregiver, figura centrale nella gestione del fine vita del morente. Decalogo: 1) accanimento terapeutico: è necessario ridefinire quando questo diventa riconosciuto dal punto di vista legale, in relazione all'avanzare della ricerca medica; 2) cure palliative: il respiratore artificiale è motivo di conflitto ideologico. È un elemento fondamentale per l'allungamento della sopravvivenza di molti malati terminali ma non è considerato cura. Il paziente può rifiutare il suo impianto e lasciarsi morire, ma una volta installato non può rinunciarvi. Nelle malattie degenerative ciò si trasforma in un pesante accanimento terapeutico; 3) dichiarazione di volontà: la dichiarazione delle volontà di un paziente terminale, non può essere dichiarata tramite un pc a controllo oculare. È una tecnologia non riconosciuta e i notai, nel caso di dover accettare una dichiarazione anticipata di trattamento, pongono obiezioni al mezzo di comunicazione; 4) fornitura ausili: le attrezzature fornite dalla sanità per i trattamenti sanitari a casa sono dipendenti da leggi regionali. Ciò crea forti differenze nel servizio sanitario da Regione a Regione; 5) assistenza psicologica; 6) tutela; 7) assistenza; 8) formazione; 9) pratiche amministrative; 10) eutanasia. L'avvio del processo eutanasico, per poter essere normato, deve affrontare tre tematiche: medica, legale e morale. PRESIDENTE. Senatrice, deve concludere il suo intervento. PEZZOPANE (PD). La ringrazio, Presidente, e consegno l'intera lettera, ringraziando il dottor Massimo Max Fanelli per aver dato un valido contributo al dibattito sull'eutanasia. PRESIDENTE. La Presidenza l'autorizza in tal senso. La questione da lei posta dovrà essere prospettata ai Capigruppo per l'eventuale calendarizzazione.
2016-02-04	LN	TosatoPaolo	Signor Presidente, le risposte del Ministro purtroppo non ci rassicurano. Ci riteniamo insoddisfatti. Non si ravvisano certezze sulla volontà del Governo di promuovere serie politiche per la riduzione del debito pubblico. La riduzione della spesa pubblica non si concretizza in modo equilibrato. Gli unici tagli sono stati rivolti agli enti locali, Comuni, Province e Regioni, con grande compromissione della qualità dei servizi minimi essenziali alle persone, come ad esempio nella sanità. Non è stata avviata inoltre nessuna spending review. Abbiamo assistito solo alle sistematiche dimissioni dei responsabili via, via chiamati a realizzarla. L'aumento del debito è fuori controllo. Nonostante le rassicurazioni del Ministro, confermiamo le nostre preoccupazioni. Contestiamo, le politiche di spesa del Governo, volte ad occasionali politiche elettorali, non certamente a riforme decisive e strutturali. Le sofferenze dei conti pubblici e la rinnovata crisi finanziaria delle banche stanno mettendo ancora più a rischio la ripresa della nostra economia. Le promesse del presidente Renzi non bastano più. Il Governo doveva restituire certezze e una vita dignitosa a cittadini e famiglie: non lo sta facendo. Purtroppo, bisogna prenderne atto, ha fallito nei suoi obiettivi.
2016-02-09	M5S	AirolaAlberto	Come potete fare questo a dei bambini che già esistono, che hanno diritto di essere tutelati oggi, adesso, e a cui non possiamo voltare le spalle? Al contrario, i cittadini hanno subito una disinformazione massiccia. A chi dovete credere, cittadini italiani? Mi rivolgo direttamente a voi. A chi ha votato la legge Fornero o il jobs act ? Provate a chiedere un mutuo in banca col jobs act. A chi congela e taglia le pensioni? A chi privatizza sanità e scuole? Oppure a chi di famiglie se ne occupa con competenza, all'appello di giuristi del calibro di Zagrebelsky o di Livio Pepino? Il senatore Sacconi, che tiene ferma la legge del reddito di cittadinanza nella Commissione che presiede, paladino della famiglia, avrà veramente a cuore la famiglia? Lo sa che 9 milioni di cittadini ne avrebbero giovato? Come dire 3 milioni di famiglie in gravi difficoltà col reddito sarebbero risorte? Lo sapeva?
2016-02-11	PD	RicchiutiLucrezia	Signora Presidente, l'Organizzazione mondiale della sanità e il Centro europeo per il controllo delle malattie hanno diffuso il 1° dicembre 2015, nella Giornata mondiale contro l'AIDS, il rapporto annuale sui nuovi contagi da HIV e casi di AIDS tra la popolazione dell'Unione europea, con dei dati alquanto allarmanti: nel 2014, nei Paesi dell'Unione europea sono stati diagnosticati 4.020 casi di AIDS, con un tasso di 0,8 malati per ogni 100.000 persone. Sono, inoltre, in aumento le infezioni da HIV a causa di rapporti omosessuali, passate dal 30 per cento del 2005 al 42 per cento nel 2014, mentre la percentuale di contagi tramite rapporti eterosessuali è del 32 per cento. Le vittime di contagio sono per l'11 per cento giovanissimi, tra i quindici e i ventiquattro anni. In Italia, nel 2014, i casi di nuovo contagio da HIV sono stati 3.695 e quelli di AIDS conclamato sono stati 858. Tra il 2006 e il 2014 le persone sieropositive arrivate allo stadio di AIDS, senza essere consapevoli di avere subito il contagio, sono aumentate dal 20,5 per cento al 71,5 per cento. Ogni anno i casi di nuovo contagio sono tra i 3.500 e i 4.000. La fascia d'età più colpita è quella degli uomini tra i venticinque e i ventinove anni.
2016-02-17	M5S	EndrizziGiovanni	Signor Presidente, mi spiace dirlo a lei, ma sembrerebbe che ci siano ancora tangenti ed appalti truccati. In Lombardia sono stati compiuti 16 arresti nell'ambito di un'inchiesta sul sistema sanitario regionale. È stato arrestato Fabio Rizzi, Presidente della Commissione sanità, molto vicino al presidente Maroni, con l'accusa di associazione a delinquere e corruzione. Con lui sono stati arrestati anche Mario Valentino Longo e Maria Paola Canegrati, definita la regina delle protesi dentarie e a capo della holding che, secondo fonti giornalistiche, si aggiudica gli appalti. Vanno fatte due considerazioni, la prima delle quali sul presunto corrotto. È passato così poco tempo dalla cosiddetta notte delle scope del presidente Maroni e sembra che la Lega Nord non sia ancora fuori dal guado. La seconda considerazione è sul presunto corruttore. Si parla di una holding che agiva di fatto in regime di monopolio. E come otteneva gli appalti? Li otteneva promettendo a medici e infermieri compiacenti posti di lavoro ai loro familiari. Sono state poi trovate quote di società intestate alle compagne di Rizzi e Longo e si è finanziata, pare addirittura in toto, la campagna del Rizzi, il quale - lo ricordo - è ex senatore, oltre che possibile futuro senatore, godendo dell'immunità parlamentare grazie alla "deforma" di Renzi, Boschi e Verdini. Bene: in tutto ciò i cittadini che cosa avevano? Pare anche uno scadimento pesante delle prestazioni, se è vero che un tumore alla bocca è stato curato come fosse un fungo. Allora, su ciò che sta accadendo nella sanità italiana, e in particolare nel campo odontoiatrico, dobbiamo fare luce. Dobbiamo fare luce sulle holding che, come erba gramigna, stanno invadendo il mercato. E sono erba gramigna nel momento in cui abbiamo segnalazioni di pratiche commerciali scorrette, di scarsa tutela o addirittura sfruttamento della manodopera più qualificata, di utilizzo di materiali scadenti, che quindi non danno garanzie di rigetto, e di pratiche di pubblicità asfissiante, che rendono la sanità quasi un prodotto di largo consumo. Tutto questo è stato introdotto, Presidente, in seguito alla riforma Bersani, quella delle liberalizzazioni, che pareva a vantaggio dei cittadini, determinando maggiore concorrenza, miglioramento delle prestazioni e riduzioni dei costi e, invece, ha trasformato la sanità in una grande distribuzione. A causa di tutto ciò è arrivato il momento di fare un serio e profondo ravvedimento.
2016-03-02	LN	CrosioJonny	Signora Presidente, non perderò molto tempo su questa dichiarazione di voto, se non il tempo necessario per rimarcare la mia profonda delusione politica, ma non solo politica, per quello che sta succedendo oggi. Parlo di delusione politica perché su un tema così importante si dovrebbe cercare di coinvolgere il Parlamento per dare la risposta che non solo nel nostro Paese, ma a livello mondiale, tutti cercano di dare. Signora Presidente, qual è la mission che non solo il legislatore ma tutti debbono darsi su tale questione? Ridurre il numero dei morti, e non trovare qualcuno da colpevolizzare. Questo non lo dico solo io, ma è stato detto in maniera molto chiara anche nell'ultima riunione fatta a Brasilia dall'Organizzazione mondiale della sanità, in cui qualcuno ha sottolineato che ancora oggi abbiamo 1,2 milioni di morti sulle strade di tutto il mondo. E nel nostro Paese non siamo esenti: ci sono 3.000 morti all'anno. Il collega Giovanardi ricordava bene che in questi anni, e da qui viene la mia amarezza, si è lavorato tanto per arrivare agli attuali numeri, anche se sono ancora troppo alti: 3.000 morti all'anno significa otto morti al giorno; questa sera, quando andremo a dormire, ci saranno stati otto morti sulle strade del nostro Paese. Sono ancora troppi. Però siamo passati da 8.000 a 3.000 morti in pochi anni, ed è un successo sul quale si è lavorato molto anche in campo politico, ma non solo, in maniera seria. Ridurre tutto oggi a un dibattito che alla fine sfocerà in un voto di fiducia ci sembra davvero una follia; vuol dire anche passare sopra a chi in questi anni, non solo noi ma tanti colleghi all'interno di questo emiciclo ed anche nella precedente legislatura sia alla Camera che al Senato, ha contribuito a migliorare la qualità della vita nel senso di avere meno morti sulle strade: questa è la mission che ci deve contraddistinguere. Però qui entriamo nel campo dell'ipocrisia. Voglio fare anche un esempio: qualche giorno fa ho guidato un'automobile che ha più di 400 cavalli e che raggiunge in uno spazio temporale molto breve 240 chilometri orari. Anzi, questa automobile potrebbe andare addirittura più veloce, non nel nostro ma in altri Paesi della Comunità europea (perché è possibile anche questo). Nel nostro Paese la velocità massima consentita è di 130 chilometri orari sulle autostrade: 130 chilometri orari è la massima velocità che si può raggiungere. Faccio allora una domanda banale: perché continuiamo ancora a costruire automobili che vanno tutte a più di 130 chilometri orari e siamo qui a diventare matti per ridurre i morti? È una domanda banale? Non credo. Alla base di tutto c'è qualcosa che non funziona: mettiamo i vincoli, facciamo tanti studi, ma alla fine arriviamo sempre al nocciolo, ossia che il dio denaro è quello che regola le questioni. Basta ricordare due fatti importanti a proposito dei milioni e milioni di morti che abbiamo avuto in trent'anni; centinaia di milioni a livello mondiale. Le cinture di sicurezza le hanno omologate nel 1909, ma sono diventate per la prima volta obbligatorie nel 1974 in Francia, dopo che a causa delle automobili vi erano stati più morti che nella prima e seconda guerra mondiale assieme. L'ABS, che è stato una rivoluzione per la sicurezza della macchina, è stato brevettato da un canadese nel 1962-1963 ma solo nel 2004 è diventato obbligatorio nel nostro Paese su tutte le macchine che uscivano dai circuiti di produzione, dopo centinaia di milioni di morti sulle coscienze. La stessa cosa vale per l'obbligatorietà del casco. Pertanto, le auto vanno a 200 all'ora, abbiamo dei sistemi di sicurezza che potrebbero essere immessi sul mercato, ma ciò non viene fatto perché influenzerebbero l'economia del mercato automobilistico. Oggi, però, siamo qui a indicare il colpevole, a fare una legge per capire a chi dare la colpa. Voglio sommessamente ricordare che, nel caso di morti sulle strade, i concorrenti sono sempre tre: il primo è l'automobilista, il secondo è l'automobile e il terzo è la strada. L'automobilista deve essere corretto nella conduzione dell'automobile, l'automobile deve essere efficiente e la strada deve essere in buone condizioni per cui, quando c'è un morto, quasi sempre c'è il concorso di tre situazioni. Ricordo a tutta l'Assemblea che nel nostro Paese se un'auto gira con le gomme lisce il proprietario si becca solo 84 euro di multa. Le statistiche, però, dicono che la maggior parte dei morti dovuti a determinate dinamiche di incidente sono provocati da gomme lisce. La gomma liscia è uno dei più grandi problemi relativi alla sicurezza delle automobili, perché è inutile avere una macchina con tecnologie come l'ABS quando quel pezzettino di gomma che ci tiene attaccati alla strada, di venti centimetri quadrati per quattro ruote, non è efficiente. Forse, in questo caso, sarebbe necessario essere più puntuali e sensibilizzare molto di più chi guida e chi è proprietario dell'automobile. Ma questo non avviene. È molto più facile venire in quest'Assemblea, diventare tutti paladini della legalità e dimostrare profondo rispetto, in modo particolare, ai parenti delle vittime per i quali io ho profondo rispetto. Purtroppo, cara Presidente, credo che in quest'Aula, chi indirettamente e chi meno indirettamente, tutti hanno dovuto versare qualche lacrima personale perché sulle strade hanno perso un amico, se non addirittura un parente o qualcuno della propria famiglia. E questo, purtroppo, fa parte della nostra società. La risposta della politica a questo problema qual è? Un voto di fiducia su un disegno di legge che tra l'altro - mi permetta di dirlo - politicamente è stato trattato da persone a mio giudizio in buona parte incompetenti - tecnicamente incompetenti - e da persone che su tale questione fanno speculazione politica, da sinistra a destra, perché non hanno altri argomenti, perché non conoscono la materia e perché non studiano neanche. Però stiamo parlando di milioni di morti. È una questione di un'ipocrisia devastante e io mi chiedo con quale serenità oggi, chi deve dare la fiducia posta dal Governo su questo disegno di legge, su un tema così importante, avrà il coraggio di passare davanti al banco della Presidenza. Sono veramente sconcertato e mi chiedo in questi anni per cosa abbiamo lavorato e che cosa abbiamo prodotto nel nostro Parlamento e nel nostro Paese: niente! Questa è l'amara verità che dobbiamo constatare questa sera. Ci sarà un voto di fiducia. Mi permetta poi di dire una cosa, Presidente, e non per polemizzare con i colleghi della Camera: tutte le volte che trasmettiamo alla Camera dei deputati un disegno di legge non fatto troppo bene ci ritorna fatto peggio. Lo abbiamo visto con il codice degli appalti - parlo dei temi di competenza della nostra Commissione - a proposito del quale abbiamo inviato alla Camera un testo sul quale avevamo addirittura votato a favore e ci è ritornato in un modo che ci ha costretto a votare contro perché rimaneggiato davvero male. La stessa cosa, puntualmente, è accaduta con il provvedimento oggi al nostro esame. Abbiamo prodotto un testo che era già un po' al limite e ci è ritornato peggio che peggio non si poteva. Per cui, concludendo, il testo è scritto male, la questione è trattata male, in più mettete anche il voto di fiducia, che è la ciliegina sulla torta. Questo Governo riesce a portare a casa riforme su questioni molto importanti imponendo politicamente il voto di fiducia. In questo caso, trattandosi di morti, mi chiedo come si possa passare davanti al banco della Presidenza, questa sera, e dare la fiducia al Governo.
2016-03-03	PD	FasioloLaura	Signor Presidente, credo che sia doveroso far presente che lunedì scorso è stata la giornata mondiale della malattie rare e quindi sia necessario richiamare il Governo al massimo impegno per dare corpo all'articolo 32 della Costituzione, perché la tutela della salute sia garantita a tutti, anche a coloro - sembra pochi, ma non sono affatto pochi a livello mondiale - che sono affetti dalle cosiddette malattie rare o molto rare, orfane di ricerca e di farmaci. Le malattie rare sono un ampio gruppo di affezioni definite dalla bassa prevalenza nella popolazione. A livello europeo si definisce rara una malattia che colpisce non più di 5 pazienti su 10.000 abitanti (in Friuli-Venezia Giulia sono circa 500). Il numero di malattie rare conosciute e diagnosticate oscilla tra 7.000 e 8.000, ma si tratta di una cifra che cresce con l'avanzare della scienza e, in particolare, con i progressi della ricerca genetica. Stiamo dunque parlando non di pochi malati, ma di due milioni di persone in Italia e addirittura trenta milioni di persone in tutta Europa. Come ho detto, le malattie rare documentate sono circa 6.000. In Italia, l'Istituto superiore di sanità ha individuato un elenco di malattie rare esenti dal ticket, elenco che comprende attualmente circa 583 patologie. Alcune Regioni italiane hanno deliberato esenzioni per patologie ulteriori rispetto a quelle previste dal decreto ministeriale 18 maggio 2001, n. 279. Il Servizio sanitario nazionale, pur attento al problema, prevede particolari forme di tutela per le persone affette da tali patologie, quali l'esenzione dalla partecipazione al costo di tutte le prestazioni sanitarie incluse nei livelli essenziali di assistenza (LEA) necessarie per la diagnosi ed il trattamento e la creazione di una rete di presidi sanitari per l'assistenza, ma la strada è tutta in salita e c'è ancora molto da fare. In media occorrono dai tre ai cinque anni per formulare la diagnosi di malattia rara e spesso sette anni. Spesso si tratta di malattie croniche e ingravescenti. La terapia farmacologica è detta orfana, in quanto c'è scarso utilizzo dei farmaci, il che li rende poco appetibili per l'industria e pertanto la ricerca è scarsa. Vi sono altresì oggettive difficoltà nella sperimentazione e validazione statistica ed è necessaria una maggiore formazione degli operatori ed un rapporto più stretto con le associazioni. Occorre migliorare la comunicazione con lo specialista per favorire un appropriato percorso assistenziale e, soprattutto, prevedere un adeguato supporto psicologico per il paziente ed i suoi familiari. Non dimentichiamo che il 70 per cento dei malati è costituito da adolescenti e quindi...
2016-03-10	M5S	FattoriElena	Signor Presidente, gentili colleghi e gentili colleghe, è bello celebrare le donne ma, nel momento in cui le si celebra, si è ancora lontani dalla parità. Quindi, mi mette molta tristezza, anche oggi, dover celebrare il voto della donne quando siamo ormai oltre, quando non si parla più di genere ma di sfumature di genere nella legge sulle unioni civili (che, purtroppo, ha avuto l'esito che abbiamo visto). Non voglio fare un riassunto di tutte le conquiste per le donne, già fatto dalle mie colleghe. Il diritto di voto mi sembra il minimo. In questi settant'anni, però, oltre al diritto di voto si è fatto molto poco perché, come emerge da una relazione dell'organizzazione non governativa Oxfam Italia, quello che la storia non ci insegna riguardo al diritto delle donne è il vero costo della disuguaglianza e dell'austerità in Europa. È facile infatti parlare di quote rosa, di quante donne siedono in Parlamento, di quante sono presenti nelle istituzioni e di quante lavorano, ma pochi si soffermano a vedere cosa sia la vita delle donne nella società. La vita delle donne nella società, purtroppo, è quella di sostituire uno Stato sociale che non esiste più. Al di là di quanto dicono poi le celebrazioni di questo Parlamento, dove siamo molto tutelate e privilegiate (sia uomini che donne), la vita delle donne nelle città è molto diversa. È diversa perché negli anni avete smantellato lo Stato sociale, scientificamente e molto accuratamente. Avete ridimensionato la scuola pubblica. Io non so quanti di voi abbiano bambini che vanno a scuola e quindi sappiano quanto sia difficile sostenere una vita sociale e impegnata quando si hanno dei figli nella scuola pubblica, che non fornisce alcun sostegno; quando si hanno dei genitori anziani, per i quali non c'è assistenza; quando non c'è una sanità che ti sorregge; quando hai delle amiche che subiscono violenza e ti dicono che non sanno dove andare, perché nessuno le aiuta, perché non esistono più i consultori e non esiste più assistenza.
2016-03-16	PD	AlbanoDonatella	Come non ricordare poi, tra le vittime di mafia, tutti i morti di tumore e altre patologie associate allo sversamento di rifiuti pericolosi e ai roghi di materiale tossico avvenute in Campania, in quella zona ormai tristemente nota come terra dei fuochi? I dati recentemente pubblicati dall'Istituto superiore di sanità mettono in luce l'alto tasso di incidenza di tumori tra i bambini e gli adolescenti: a loro va la nostra solidarietà, ma anche la promessa che una cosa del genere non possa accadere mai più nel nostro Paese.
2016-03-17	LN	CentinaioGianMarco	Signor Ministro, io sarò felice e soddisfatto quando vedremo l'interruzione di tutti i tagli che vengono fatti alla sanità, in particolar modo, alle Regioni e specialmente alle Regioni virtuose che - ahimè - per tutte le altre stanno tenendo in piedi il Sistema sanitario nazionale. Sappiamo benissimo quali sono: sono le Regioni che hanno già fatto la spending review e che lavorano sempre per dare servizi nuovi ai propri cittadini. Signor Ministro, se tagliamo le risorse anche a loro, si andrà effettivamente nella direzione di favorire la sanità privata, cosa che, mi sembra di aver capito, lei non auspica. Sarò soddisfatto quando vedrò un segno «+» davanti agli stanziamenti. Per ora, non lo sono.
2016-03-17	LN	CentinaioGianMarco	Signor Ministro, sono soddisfatto della sua risposta. Il mio auspicio è che non ci siano ulteriori tagli alla sanità pubblica, perché, visti i tagli di questi anni, abbiamo assistito a direttori delle ASL che facevano tagli sui vaccini raccomandati e, di conseguenza, abbiamo avuto nelle varie ASL, sparse sul territorio nazionale, problematiche importanti, come quella di quattro anni fa connessa all'epidemia di morbillo, quando nel Sud Italia sono state colpite circa 25.000 persone e ci sono stati dieci morti. L'auspicio è che almeno sulle vaccinazioni non ci siano tagli alla finanza pubblica, altrimenti sarebbe veramente un disastro.
2016-03-17	LN	CentinaioGianMarco	Signor Presidente, i livelli essenziali di assistenza (LEA), vale a dire le prestazioni che il Servizio nazionale è tenuto a fornire a tutti i cittadini gratuitamente o dietro pagamento di una quota di partecipazione, con le risorse pubbliche raccolte attraverso la fiscalità generale, sono stati definiti con un decreto del Presidente del Consiglio dei ministri del 2001. I LEA sono organizzati in tre grandi aree: assistenza sanitaria, assistenza distrettuale e assistenza ospedaliera. È molto importante ricordare che le prestazioni e i servizi inclusi nei LEA rappresentano il livello essenziale garantito a tutti i cittadini, ma le Regioni, come hanno fatto fino a oggi, potranno utilizzare risorse proprie per garantire servizi e prestazioni ulteriori rispetto a quelli inclusi nei LEA. Il nuovo Patto per la salute 2014-2016 ha previsto l'aggiornamento dei livelli essenziali di assistenza, in attuazione di principi di equità, innovazione e appropriatezza e nel rispetto degli equilibri programmati dalla finanza pubblica. Successivamente, la legge di stabilità 2015 ha ratificato in via normativa i contenuti del Patto per la salute. Con la legge di stabilità 2016 il Governo ha deciso di tagliare le risorse destinate al Fondo sanitario nazionale, che nell'anno dovrebbe attestarsi su 111 miliardi di euro, contro i 113 miliardi promessi inizialmente alle Regioni; di questi, 800 milioni di euro vengono vincolati per l'atteso aggiornamento dei LEA. Signor Ministro, le chiediamo se, essendo a conoscenza della situazione, non intenda intervenire reintegrando quanto tolto al comparto sanità, al fine di dare una piena e compiuta attuazione all'aggiornamento dei LEA, il cui rinnovamento appare indispensabile e urgente, senza togliere risorse indispensabili per il funzionamento dell'assistenza medica, soprattutto in quelle Regioni in cui il sistema sanitario è in equilibrio finanziario. PRESIDENTE. Ha facoltà di rispondere congiuntamente il ministro Lorenzin.
2016-03-17	M5S	GaettiLuigi	Signor Ministro, tanti genitori si interrogano sull'efficacia dei vaccini e sui loro effetti collaterali. L'interrogativo «devo vaccinare mio figlio?» nasce da un problema di fiducia, anzi, di mancanza di fiducia verso i medici e i pediatri, che devono ritornare al centro del sistema sanitario, verso la politica, che sempre più si è allontanata dal difendere gli interessi dei cittadini per rappresentare quelli dei grandi gruppi di potere, verso le case farmaceutiche, che trasformano la salute in profitto (e i farmaci per l'epatite C ne sono un esempio), verso il mondo scientifico, che ha abbandonato l'approccio della medicina basata sull'evidenza e si è lasciato contaminare da pubblicazioni con risultati spesso discordanti. I cittadini sono sconfortati nel vedere che il calendario riportato all'interno del Piano nazionale di vaccinazione è la copia fedele del Calendario per la vita sponsorizzato dalle industrie del farmaco e l'unica risposta che è stata data è una minaccia di querele. Gli studi preparatori per il Piano nazionale vaccini hanno visto come sponsor le stesse ditte che producevano vaccini ed il Piano è stato redatto, tra gli altri, dall'Istituto superiore di sanità e da quattro società scientifiche di cui non conosciamo neanche i documenti contabili, il Piano potenzia l'offerta di vaccini, spesso discutibile, rispetto ai cicli vaccinali di base, senza risolvere il nodo di come raggiungere le coperture necessarie a trasformare in salute questo potenziamento di offerta. I cittadini sono quindi sconcertati dai conflitti di interesse che si vedono a numerosi livelli. Per ridare fiducia a loro, le chiedo cosa ha fatto e cosa sta facendo il Governo. Le ricordo anche che, sull'argomento, il Movimento 5 Stelle ha presentato un'interrogazione, la 4-04966 .
2016-03-17	M5S	TavernaPaola	Signor Ministro, mi collego all'intervento del senatore Zuffada proprio per ricordarle che questo ramo del Parlamento ha approvato, in sede deliberante, il disegno di legge Atto Senato 998, che disciplina l'inserimento nei LEA degli screening neonatali. Questo provvedimento, approvato a larga maggioranza, anzi all'unanimità, da parte di tutte le forze politiche, è ora in discussione alla Camera. L'inserimento degli screening all'interno dei LEA è l'unica maniera per garantire che la diagnosi precoce risolutiva di patologie metaboliche possa essere applicata su tutto il territorio nazionale. Mi permetto di dirle che, in spregio a tutte le basilari norme di correttezza istituzionale, questo Ministero si vede oggi promotore di un decreto che è in netto contrasto con il principio fondamentale del disegno di legge approvato al Senato. In particolar modo è in contrasto perché prevede un contenuto fortemente deteriore: tale screening non viene inserito nei LEA, non diventa obbligatorio e rimane in un'area di sperimentazione totalmente inutile, considerando che gli screening vengono fatti in Toscana già dal 2004 e che tutta la comunità scientifica ne riconosce la totale validità. Perché, allora, scavalcare l'organo deputato a legiferare proprio quando è arrivato a un passo dall'approvazione definitiva della legge? Perché introdurre uno screening parziale, inefficace e portatore delle medesime differenziazioni regionali che da anni attanagliano la sanità?
2016-03-17	M5S	TavernaPaola	Signor Ministro, prendo la sua risposta come un impegno che il Governo assume, non nei miei confronti, ma nei confronti dei malati di patologie rare. Sarà mia accortezza, in maniera puntuale, farle notare all'interno del decreto ministeriale da lei emanato una piccola discrepanza tra ciò che lei oggi afferma e le mie preoccupazioni rispetto al fatto questi soldi, oggi impiegati in via sperimentale per qualcosa che noi, invece, vogliamo sia nei LEA e diventi strutturale, rischino di essere sprecati e non utilizzati in maniera puntuale per quello che l'obiettivo di tutta la Commissione igiene e sanità.
2016-03-22	LN	ComaroliSilvanaAndreina	Signor Presidente, siamo alle solite. Oggi discutiamo l'ennesimo disegno di legge di iniziativa governativa, che presenta sempre lo stesso identico schema e purtroppo caratterizza molti dei provvedimenti dell'Esecutivo: accentrare sempre di più il potere legislativo verso lo Stato, depotenziando le competenze e le funzioni delle Regioni e degli enti locali; ma soprattutto mettere in moto quel processo di cassa di risonanza mediatica di cui Renzi è il campione superstar, presentando come riforma ciò che in sostanza si rivela un puro esercizio di stile. Prima di ogni altra argomentazione è doveroso criticare la ratio stessa del presente disegno di legge, che intende classificare come terzo settore tutto ciò che non fa parte dei primi due. I principi generali del provvedimento, infatti, delineano un sistema del no profit sostitutivo del settore pubblico e alimentato da agevolazioni fiscali e donazioni dei privati. È la prospettiva del welfare residuale, in cui l'impresa sociale potrà intervenire anche in settori quali la formazione universitaria e l'assistenza sanitaria. In sostanza, si apriranno ancora di più le porte alla privatizzazione dello Stato sociale, e in particolare in due settori che sino a oggi hanno comunque mantenuto un forte impianto pubblico: la sanità e l'istruzione. La rilevanza assunta negli ultimi anni dal terzo settore per l'economia e la società italiane è nota ed è stata dimostrata anche dai risultati del censimento ISTAT sulle istituzioni no profit : rilevanti, appunto, sono le risorse umane impegnate nel settore, le stesse no profit sono in numero rilevante e, soprattutto, su cinque istituzioni, quattro usufruiscono del lavoro del volontariato. Questo dà evidenza di come veramente nel nostro Paese il volontariato sia fondamentale. Ma attenzione: bisogna distinguere il vero volontariato, quello di chi veramente ha la passione di voler prestare la propria opera all'altrui beneficio, rispetto a quello di coloro che invece hanno solo la facciata dei volontari, ma agiscono per mero interesse personale. Infatti, rispetto al 2001, è raddoppiato il numero di istituzioni e collaboratori esterni, con un incremento del numero dei collaboratori. Si parla di quasi 80 miliardi di euro di entrate, corrispondenti al 3 per cento del PIL nazionale. Si mascherano sotto l'etichetta del no profit, purtroppo, anche organizzazioni molto simili a imprese private, che approfittano dei benefici fiscali. Intervenire per rafforzare il terzo settore in un momento storico come questo, in cui inchieste giudiziarie come quella di Mafia Capitale hanno fatto emergere con chiarezza una commistione tra politici corrotti, cooperative sociali e associazioni criminali, senza prevedere formule di contrasto a queste devianze del settore, appare a noi totalmente irragionevole. Il presente disegno di legge prevede soluzioni inadeguate, come quella di accentrare le competenze a livello statale istituendo il registro unico, coinvolgendo l'Agenzia delle entrate nell'azione di controllo sull'andamento delle attività, e soluzioni di portata relativa, come l'aumento del tetto massimo per le detrazioni fiscali sulle donazioni ad Onlus o interventi disomogenei rispetto al contesto della riforma, come la trasformazione del servizio civile in servizio civile universale, senza che sia dichiarato cosa in realtà si intenda e che cosa sottostà a tale servizio civile universale. Le disposizioni nell'ambito del servizio civile appaiono infatti sganciate dal contesto del disegno di legge delega e non organiche. Se il Governo ipotizza di esercitare questa delega in bianco, per normare la partecipazione degli extracomunitari a questa attività, vìola palesemente il rispetto della sovranità nazionale e il concetto stesso di identità, che devono invece caratterizzare un istituto come quello del servizio civile, nato dalla volontà di istituire un sistema alternativo alla leva obbligatoria. Vedete colleghi, la previsione di un registro unico del terzo settore al fine di favorire la piena conoscibilità in tutto il territorio nazionale è in contrasto con il rispetto delle prerogative delle Regioni, ai sensi anche della disciplina costituzionale prevista dal Titolo V. Ci saremmo aspettati una riforma del terzo settore in grado - da un lato - di restituire ad esso la dignità della sua missione, volta, nel rispetto del principio della sussidiarietà orizzontale, ad assorbire il gap dell'intervento statale sulle questioni di patto sociale e - dall'altro lato - in grado di garantire forme di controllo e vigilanza sulle degenerazioni che nel tempo hanno investito il mondo del no profit. Presidente, questo è un disegno di legge delega; i limiti sono ampi e alla fine saranno sempre i burocrati a stendere le norme, per cui oggi, purtroppo, non sappiamo cosa inseriranno. Sfido chiunque, invece, ad avere a che fare davvero con le associazioni di volontariato. Nel mio paese sono presenti associazioni come l'Avis e la Croce verde; la stessa casa di riposo è una Onlus. Eppure, esse non hanno bisogno del registro unico del terzo settore, ma piuttosto di essere aiutate, perché la burocrazia che purtroppo devono affrontare è sempre maggiore. Molte volte devono avere addirittura degli esperti per seguire le norme burocratiche che vengono loro imposte. La casa di riposo, che - a mio avviso - arreca grande utilità ai nostri anziani, spesso vede molto personale sacrificato a compilare scartoffie anziché dedicare assistenza ai suoi ospiti. Molte volte, purtroppo, per dire la stessa cosa servono otto carte, e quel tempo in cui il personale è dedicato a compilare le carte potrebbe essere invece utilizzato proprio per l'assistenza agli anziani. Ciò che ci lascia maggiormente perplessi - è un evidente segno di cosa sia questa delega - è l'emendamento del Governo, il 9.0.100, presentato in Commissione, ritirato e adesso ripresentato, che prevede l'istituzione della Fondazione Italia sociale. Non si capisce bene cosa sia e cosa andrà a fare. Nella definizione si parla di realizzazione e sviluppo di interventi innovativi da parte di enti di terzo settore: praticamente il classico carrozzone all'italiana. Si istituisce un ente dal nome fantomatico, Fondazione Italia sociale, che alla fine rimarrà un carrozzone su cui all'inizio si investiranno risorse pubbliche (un milione di euro). Dopo - come purtroppo accade spesso nel nostro Paese - si chiederanno altri soldi che giustificheranno con lo scopo sociale, e invece magari verranno destinati ai soliti amici. Abbiamo visto, purtroppo, nella nostra triste realtà, come dietro alla collaborazione, al volere aiutare gli altri, ci sia semplicemente un voler approfittare e guadagnare sulle spalle degli altri. Signor Presidente, abbiamo davvero troppe leggi, che molte volte creano solo confusione, più danni che benefici. È per questo motivo che questo provvedimento non ci convince per niente.
2016-03-22	M5S	AirolaAlberto	Signor Presidente, non so se sia più avvilente vedere come è stato ridotto questo Parlamento e la democrazia, costretti a legiferare per delega, oppure il fatto che stiamo vedendo il fondo del baratro contro cui fra poco ci schianteremo insieme all'intera Nazione. Queste ridicole e generiche raccomandazioni, che probabilmente il Premier neanche leggerà - mi dispiace per il collega Lepri - sono l'ennesimo schiaffo a tutti noi e a milioni di italiani. Abbiamo precedenti eccellenti di come questo Governo abbia consapevolmente ignorato la volontà di questo Parlamento, quando, per esempio, ha inserito nei decreti del jobs act la facoltà di licenziamento collettivo che qui, in queste Aule, avevamo chiesto a maggioranza (e votato) di non permettere. Certo non mi stupisco, ma è inevitabile la domanda: a chi giova stare qui a perder tempo? Forse perché siamo solo intrattenimento? Siamo un Parlamento inutile, cari colleghi, una messa in scena o peggio una pantomima. Il copione della seduta prevedrebbe che qua ora si stabilisca di delegare Renzi a riorganizzare il mondo del volontariato e del servizio civile, migliorandolo, bla, bla, bla, bla; ma ecco - arriviamo al punto - la grande idea: trasformare definitivamente il volontariato in lavoro precario e gratuito. Calpestare il valore fondante per un volontario, cioè il gesto disinteressato, riuscendo persino a lucrarci sopra. Sfruttare le persone, mentre costruite la solita piramide di sfruttamento e potere, al cui vertice c'è la "morte nera" delle fondazioni, una superfondazione centrale plenipotenziaria renziana per gestire in toto contributi pubblici e privati, in modo clientelare (già lo sappiamo), mentre parimenti tagliate sulla spesa sociale, assistenziale e culturale. Non so se è chiaro quali siano i vostri piani, ma non dovrebbe essere difficile capire cosa avete in mente, dal momento che abbiamo visto cosa siete stati in grado di fare con le cooperative, con ricchi appalti gestiti da voi partiti in favore di imprenditori amici e amici di amici, cancellando diritti dei lavoratori e diritti umani in un colpo solo. Abbiamo visto come avete approfittato della possibilità di fare appalti al massimo ribasso, come avete approfittato delle esternalizzazioni, dei lavoratori che vengono pagati 3 euro l'ora dalle vostre cooperative. Abbiamo visto i Buzzi, i Carminati, i volontari-lavoratori o lavoratori-volontari (come volete chiamarli), pagati una miseria con rimborsi in nero, magari voucher, mentre i politici corrotti dei vostri partiti si sfondavano di soldi pubblici. Ci ricordiamo la cooperativa La Cascina, i "migranti che fanno fare più soldi della droga", Legacoop e Odevaine, il sottosegretario Castiglione, NCD, PD, Alfano e CL. Non dimentichiamo che queste cooperative svolgono proprio servizi assistenziali e sociali - eh sì! - e che, insieme a tutto il comparto del terzo settore, alle associazioni, alle cooperative sociali e alle ONLUS, oggi sono chiamate a tenere a bada i cittadini bisognosi di servizi (malati, invalidi, anziani, bambini e famiglie), mentre lo Stato li abbandona a se stessi e si demoliscono sanità pubblica, welfare, pensioni, scuola, istruzione, ricerca, lavoro, impresa, credito e risparmio. Questo è l'obiettivo: demolire lo Stato sociale e il tessuto economico del Paese, tutto quanto di pubblico e gratuito esiste per i cittadini (e magari anche di efficiente). Si inizia dall'alto, come ha ordinato JP Morgan, quando per le riforme costituzionali vi consigliava di rinunciare a quegli elementi socialisti che impregnano la nostra Costituzione, secondo loro: e perciò riduzione della sovranità del popolo, della possibilità di esprimersi con il voto e con le preferenze, per poi passare al jobs act e alla distruzione dei diritti del lavoratori, senza uno straccio di ammortizzatore sociale, complici e conniventi i vostri sindacati confederali, sempre al servizio dei partiti. Con stipendi e pensioni da fame, dopo la legge Fornero, i blocchi alle pensioni, gli aumenti dei prezzi delle bollette, le famiglie italiane, i cittadini giovani e anziani e soprattutto coloro che necessiterebbero di assistenza sono in realtà abbandonati a se stessi. Se in famiglia hai un disabile o un anziano in gravi condizioni di salute, devi morire. Se non sei ancora morto, dopo che ti hanno tassato perfino l'accompagnatore o i benefit assistenziali, allora ci penseranno le banche a prenderti direttamente la casa alla minima difficoltà. E quando ti troverai per strada come un barbone, ti porgerà la mano un volontario di un'associazione finanziata da qualche amico di Renzi. Caro cittadino, questi faranno i soldi sulla tua rovina, non hanno alcuna pietà. Lucrare è la loro ricompensa, cioè la ricompensa dei partiti, mentre distruggono il tessuto sociale ed economico per conto e per mandato della troika. Quindi? Quindi ricominciamo dall'inizio: bocciamogli il referendum costituzionale, riprendiamoci la sovranità, andiamo a votare e poi cambieremo tutto, compresa questa ignobile legge delega, e ridaremo i servizi ai cittadini e la dignità che merita al gesto volontario e disinteressato dei cittadini generosi. Comprendo che ci sono cose che voi non potete capire, così occupati a gestire attività criminali, così impegnati a fare leggi in favore di banche e speculatori amici e parenti. Per chi di voi non gestisce banche c'è sempre una fondazione pronta. Meno male che vi arrestano.
2016-03-22	M5S	BlundoRosettaEnza	Signor Presidente, il volontariato ha per sua natura e costituzione tipologica una valenza educativa e formativa che tuttavia sembra ormai, sempre più spesso, il risvolto opacizzato, poco appariscente, rovesciato di segno, di una società volta esclusivamente al profitto. Il volontariato ci rende persone migliori e cittadini responsabili del sociale. Ben venga, pertanto, il cenno contenuto nel testo, all'articolo 5, comma 1, lettera b), al mondo scolastico e dunque all'aiuto vicendevole e alla collaborazione reciproca. Nel testo si parla, infatti, della «promozione della cultura del volontariato, in particolare tra i giovani, anche attraverso apposite iniziative da svolgere nell'ambito delle strutture e delle attività scolastiche». Ciò va di pari passo con le "magnifiche sorti e progressive" della Buona scuola, laddove fra gli obiettivi formativi prioritari, ai sensi dell'articolo 1, comma 7, lettera d) della legge n. 107 del 2015, appare esplicitato lo «sviluppo delle competenze in materia di cittadinanza attiva e democratica attraverso la valorizzazione dell'educazione interculturale e alla pace (...)». Tutti conosciamo quel bel proverbio africano che sostiene che chi corre da solo va veloce, ma chi corre insieme, con gli altri, va lontano. Purtroppo però il volontariato è chiamato sempre più spesso a surrogare e a tamponare le deficienze dell'organizzazione statale, in moltissimi e in troppi campi: dalla sanità al soccorso alle persone bisognose, dall'istruzione al sostegno ai disabili. Una Repubblica fondata teoricamente sul lavoro - ma che forse, primariamente, dovrebbe essere fondata sulla dignità della persona - si basa sempre più sulla buona volontà dei cittadini e sulle strutture e infrastrutture messe in campo dal volontariato. Ora, è un fatto che il volontariato nel suo complesso possa avviare un processo virtuoso di grande valore ed è giusto che lo Stato lo elevi a sistema: un esempio su tutti è costituito da Save the children. Tuttavia, prima ancora di considerare timori e richieste che si levano dal mondo del volontariato, dobbiamo considerare il contesto nel quale tali concetti risultano espressi. Primo, secondo e terzo; oro, argento e bronzo; primario, secondario e terziario; agricoltura, industria e servizi: fin qui è tutto chiaro, poi cominciano le difficoltà. Possiamo considerare come primo settore l'iniziativa privata, come secondo settore quella pubblica, ma il «terzo settore», colleghi, cos'è? È un'indagine linguistica o una definizione giornalistica, che ha ben poco di giuridico? È un ircocervo, ovvero un'iniziativa privata, ma senza scopo di lucro? È un abito ben abbottonato dietro il quale nascondersi, o nascondere i propri interessi? Il timore, purtroppo fondato e manifestato praticamente in toto dal mondo del volontariato, in merito alla nuova disciplina del terzo settore, millantata e promessa nel disegno di legge in esame, è che la riforma prenda una piega diversa da quella dichiarata e auspicata. In effetti sembrerebbe che non si stia tenendo conto quanto si dovrebbe delle priorità del mondo del volontariato: del principio di sussidiarietà, in primis, e della valorizzazione del ruolo del volontariato nella società. Se si pensa che, solo in Umbria, ci sono oltre 100.000 volontari che assistono le cosiddette fasce deboli, ci si può fare un'idea di quanto il volontariato incida sia sulla qualità della vita delle persone, sia sul PIL, dato che vengono così ammortizzati molti costi altrimenti a carico del sistema sanitario e sociale. Ecco perché è necessario che il variegato universo del volontariato venga adeguatamente riconosciuto, colleghi, e abbia un ruolo ben preciso nel momento in cui vengono compiute le scelte e non venga coinvolto o tantomeno utilizzato a cose fatte. Basti pensare, ad esempio, alla predisposizione del Piano sanitario e del Piano sociale regionale. Le richieste provenienti dal mondo del volontariato da inserire nella legge di riforma sono innanzitutto quelle di mantenere la gratuità delle prestazioni, poiché il volontariato non vuole diventare impresa. Il mondo del volontariato chiede anche meno burocrazia sul fronte dei controlli, con un range minimo di spesa da non considerare reddito ma quale forma di rimborso. Sulla rappresentanza, poi, si chiede di non cancellare gli organi attuali del terzo settore, chiarezza sulla riforma dei centri servizi per il volontariato e la Consulta dei comitati di gestione dei fondi speciali per il volontariato (COGE). Il nostro timore molto più diffuso, invece, è che resti un'ombra, una minaccia che grava sul disegno sfocato di questa riforma: che dietro questa grande macchina si annidi solo il particulare di alcuni che - a fronte della tanto decantata «impresa sociale» - dal voler essere riconosciuti all'interno del terzo settore possano ricavarne proventi, sgravi e vantaggi.
2016-03-22	M5S	FattoriElena	(ore 18,59) ( Segue FATTORI). Pertanto, quando si parla di società scientifiche che comunque influiscono sul bilancio della sanità pubblica (che è ridotta ai minimi termini), è opportuno che si sappia se queste società scientifiche devono mettere a disposizione i loro bilanci e dar loro pubblicità, al fine di verificare che non ci siano enti o aziende private che in qualche modo influenzano le decisioni sulla sanità pubblica. Credo che questo sia un aspetto particolarmente importante. Su questo tema abbiamo presentato anche un'interrogazione, a cui non è stata data risposta. In occasione dello svolgimento di un recente question time il senatore Gaetti ha chiesto, ancora, che la ministro Lorenzin venga a riferire sui bilanci delle società scientifiche e su quali siano gli enti privati che vi contribuiscono. Credo che questo principio di trasparenza sia molto importante per ridare fiducia ai cittadini quando si parla, per esempio, di vaccini in quanto, anziché introdurre l'obbligo vaccinale per le persone, si potrebbe magari dimostrare che non ci sono interessi privati nella gestione della cosa pubblica. Pertanto, chiedo veramente al Governo di rivedere il parere sull'emendamento e ai colleghi di votare a favore, così da dare ai cittadini la certezza che, quando si parla della loro salute, questo Parlamento non ha conflitti di interesse.
2016-03-30	PD	GranaiolaManuela	Signor Presidente, intervengo ancora una volta - questa è la terza - sulla questione della meningite di gruppo C in Toscana. È notizia di oggi che una donna di cinquantotto anni, che abita a Santa Croce sull'Arno, è grave. La donna si era vaccinata il 2 marzo scorso per il meningococco di tipo C e attualmente è ricoverata nei locali di terapia intensiva dell'ospedale «San Giuseppe» di Empoli. Sono state avviate immediatamente le procedure per la profilassi, ma i numeri in Toscana cominciano a essere preoccupanti: 18 casi di meningite di tipo C dall'inizio del 2016 e 4 decessi. Nel 2015, sempre in Toscana, i casi sono stati 38 e le morti 7. I casi di meningite non si arrestano. La Regione Toscana sta facendo il massimo e l'assessore Saccardi continua giustamente a rinnovare l'appello a vaccinarsi, ma occorrerebbe promuovere le vaccinazioni non solo attraverso un appello, ma anche incentivando i medici con un ulteriore compenso e i centri vaccinali ampliando gli orari delle vaccinazioni e incrementando le risorse. Soprattutto, occorrerebbe che l'Istituto superiore di sanità desse immediatamente il via a un'indagine retrospettiva e prospettica sull'andamento nella fascia più colpita dei portatori sani attraverso tamponi faringei, ma anche uno studio più preciso e ben definito. Infine, mi corre l'obbligo di ringraziare l'ambulatorio medico del Senato per aver raccolto l'appello che avevo fatto nel precedente intervento. Per i senatori toscani che vogliono vaccinarsi presso l'ambulatorio medico è disponibile il vaccino. Mi sembra che questa sia un'iniziativa davvero lodevole e importante.
2016-03-31	M5S	GirottoGianniPietro	Le conseguenze di questa indifferenza sono pericolose e costose. Pericolose per la salute dei cittadini che convivono con i centri nucleari, dato che secondo l'Istituto superiore di sanità (ISS) sussistono, nei comuni sedi di impianti nucleari, alti tassi di decessi per patologie connesse all'esposizione a radiazioni ionizzanti. Ricordo che la suddetta ricerca dell'ISS ha riguardato la mortalità delle popolazioni residenti in otto cittadine italiane prospicienti a siti sede di attività di ricerca o a depositi di materiale radioattivo. Gli avvenimenti di Latina in questi ultimi giorni e quelli accaduti precedentemente negli altri centri dovrebbero farci capire quanto sia importante intervenire con urgenza.
2016-03-31	M5S	NugnesPaola	Signor Presidente, abbiamo all'esame quattro relazioni molto diverse tra loro che, nell'insieme, danno però tutte un quadro molto sconfortante della gestione e della sicurezza dei nostri territori. L'Italia che ne viene fuori è un'Italia approssimata e troppo spesso disonesta: non investe nella riqualificazione dei propri territori, a danno dell'ambiente e della salute, sì, ma anche della riconversione dei territori stessi e quindi della nuova economia. Si tratta di un Paese che non rispetta gli impegni di spesa e le scadenze e che non appare né affidabile, né efficiente. La prima relazione è relativa all'annosa questione della gestione dei rifiuti radioattivi, che già abbiamo trattato in 13ª Commissione, insieme alla 10ª Commissione. Nella legislatura precedente la Commissione bicamerale la definì una situazione sconfortante e non molto è cambiato. Le criticità principali che si leggono nella relazione sono la mancanza del deposito nazionale, che chiaramente, a catena, fa emergere tanti altri problemi e non consente una stabile messa in sicurezza dei rifiuti radioattivi, che sono ancora nei luoghi dove sono stati prodotti senza essere messi in sicurezza secondo gli standard attuali. Tra l'altro - e non è cosa da poco - questi potrebbero diventare obiettivi strategici per degli attentati terroristici, sicuramente catastrofici. La relazione rende incerta la prospettiva per le operazioni di decommissioning e quindi per rilasciare gli attuali siti nucleari liberi da ogni vincolo di natura radiologica, affinché siano riconvertiti ad un nuovo futuro. Lascia irrisolta la questione dei rifiuti prodotti nell'industria, nella ricerca e nella sanità, che vengono ad oggi raccolti in modo molto precario in depositi temporanei. Essa inoltre non dà una destinazione per i rifiuti radioattivi prodotti con le operazioni di trattamento del combustibile irraggiato, che vengono condotte in Francia e in Gran Bretagna. In Francia hanno rallentato l'acquisizione di questi prodotti, proprio perché non c'è il deposito e quindi non c'è sicurezza che questi rifiuti potranno essere riaccolti da noi entro il 2025, come previsto dall'accordo da noi sottoscritto. Un'altra criticità concerne la lentezza nelle attività di decommissioning, che avrebbero dovuto essere effettuate già nel 2010: ebbene, nella relazione si legge che nel 2012 si è ancora in una fase iniziale. Le cause sono sicuramente molteplici, ma quasi tutte interne alla Sogin stessa, che invece cerca di sminuire le proprie responsabilità. Un'altra importante criticità risiede nelle funzioni di controllo, che dal 1994 erano in capo all'ISPRA, che aveva le competenze adatte; tuttavia dal 2009 si prevedeva di spostarle a un altro ente, ma tale spostamento non è mai avvenuto. La situazione di precarietà inevitabile per il periodo transitorio ha fatto diminuire le risorse investite allo scopo e anche i livelli di guardia, che adesso sono veramente a un minimo storico. Oltre a quelli del 2012, altri ritardi si sono registrati nel 2013 nel cambio di gestione ed è stato previsto un ritardo dai due ai nove anni per gli smantellamenti. Ancora, nell'agosto 2014 la Sogin si è accorta che le progettazioni sono in uno stato molto arretrato, quindi ci saranno altri ritardi e dunque tagli, ma ritardi e tagli significano aumento di spesa, che è già di diversi miliardi. Tutte queste spese, però, sono a carico dell'utente elettrico tramite la classica, vecchia bolletta elettrica attraverso la componente tariffaria A2 e senza un tetto massimo predefinito, quindi questa cifra può aumentare senza che alcuno metta un limite. A peggiorare la situazione e la percezione negativa e sconfortante di questa situazione è il fatto che il presidente Zollino e l'amministratore delegato Casale, sentiti distintamente in sede di audizione, hanno dato valutazioni divergenti sui tempi e sulla possibilità di recuperare tali ritardi. Allo stesso modo non sono rassicuranti le voci girate l'anno scorso circa un possibile commissariamento della Sogin, appena uscita da una vicenda giudiziaria che aveva interessato la precedente gestione sul tema degli appalti. Queste divergenze societarie interne avevano spinto il Ministero a ipotizzare addirittura un commissariamento. Si registrano tuttavia ancora ritardi sulla Carta nazionale delle aree potenzialmente idonee a ospitare il Deposito, che è stata annunciata in pompa magna, anche a mezzo di una suggestiva campagna pubblicitaria, a settembre 2015, ma che continua a essere assolutamente riservata. Ci preoccupa molto che ciò non sia una premessa a una soluzione imposta e non condivisa, come era stato annunciato; una soluzione che quindi non potremo assolutamente mai accettare. Ci sono altresì ritardi anche per quanto riguarda il programma nazionale di gestione del combustibile nucleare irraggiato, che il 18 febbraio è stato finalmente presentato all'Europa, come previsto dalla direttiva ma con parecchi mesi di ritardo, visto che era atteso per il 23 agosto. Naturalmente tutto quanto esposto non può non destare preoccupazione in merito ai delicatissimi compiti della Sogin e dell'organo di controllo, cioè l'ISIN, che non è ancora stato costituito a causa della nomina imbarazzante e chiacchierata di Agostini. Mi chiedo come da italiani possiamo sentirci sicuri e tranquillizzati da una gestione del genere, senza entrare nei dettagli di alcune problematiche specifiche sui siti che sono veramente allarmanti. Non sono tuttavia più rassicuranti le conclusioni che ci offrono le relazioni sul cosiddetto quadrilatero della chimica e nello specifico su Porto Marghera. Il tema delle bonifiche è imbarazzante, perché riguarda più di mezzo secolo di inquinamento impunito e profondo dei siti, che ancora in questo momento sono inutilizzati e abbandonati e in cui l'inquinamento è attivo e devasta le falde acquifere superficiali e profonde, nonché la qualità dell'aria, perché l'inquinamento è un'azione attiva, ce lo dobbiamo ricordare. Naturalmente tutto questo deriva da una stagione industriale in cui non c'era alcuna regola ambientale, alcuna normativa: era previsto che si potesse fare pressoché qualunque cosa. Tuttavia le regole, giunte tardi rispetto al resto d'Europa (con 22 anni di ritardo soltanto per quanto riguarda il cosiddetto decreto Ronchi), una volta approvate non hanno risolto i problemi, perché dallo studio effettuato nella Commissione bicamerale si capisce che ancora non si riescono a individuare i responsabili e soprattutto ad avere ragione dei fondi, dei risarcimenti, comprese le fideiussioni, che pure sono previste per legge, finalizzate a riscattare l'ambiente, la salute, nonché a riconvertire i territori, come dicevamo prima. Dobbiamo cominciare ad affrontare questo peccato capitale e frenare la mentalità che vede nell'ambietalizzazione il bene primario e assoluto, sempre sottomesso al concetto del profitto e dell'imprenditoria, che invece è limitato costituzionalmente alla funzione sociale e all'interesse generale. Ma questo purtroppo accade e continuamente in questa legislatura. Già con il decreto Clini si sono declassati 19 SIN su 58. Poi si è voluto credere che le bonifiche non avvenissero per la complessità dei controlli e si è tagliato sui medesimi. Nel decreto competitività, per esempio, nel giugno 2014 si è introdotta l'autocertificazione dello stato di inquinamento del soggetto interessato e il silenzio assenso sui piani di caratterizzazione di privati, senza contraddittorio dell'ente di controllo. Tutto ciò avviene nel Paese delle false bonifiche, che è tutto dire. Abbiamo parlato anche di Marghera e di come questo non sia un modello edificante. Bastano poche pennellate per definirlo. La laguna e le acque intorno al petrolchimico sono devastate dai veleni. Il primo accordo di programma è di diciotto anni fa, però la laguna di Venezia continua ad essere inquinata da questi veleni. Basta sapere che per ampliare il petrolchimico i rifiuti di lavorazione della prima zona industriale furono usati per l'avanzamento della costa e oggi, nel 2016, ci troviamo una bonifica incompiuta e dei contenimenti non realizzati a regola d'arte. Forse andranno perduti 781 milioni, di cui 500 sono transazioni con i privati a cui non potremo più chiedere nulla e saranno stati soldi inutili. Incredibilmente questi interventi sono stati dati al Consorzio Venezia Nuova, che non è stata controllata dal provveditorato e si è lasciato così che questi soldi venissero sperperati. C'è ancora la questione dei collaudi parziali, che non servono a nulla e per cui sono stati pagati due milioni di euro. Importante è vedere come siano stati assegnati ad assessori e dirigenti apicali della Regione Veneto, a ex capi gabinetto del Ministro dell'ambiente, a direttori generali del Ministero dell'ambiente, a figure apicali del magistrato delle acque di Venezia, che è implicato con il MOSE: non possiamo che pensare che siano state delle prebende. Anche la Liguria rientra nel quadro di un'Italia sostanzialmente truffaldina, dove sacche di inefficienza forse sono create allo specifico scopo di permettere illeciti. Emerge una mancanza di strategia complessiva di gestione dei rifiuti urbani e di quelli pericolosi. Ancora il 60 per cento va in discarica e ancora si parla di adeguamenti alla direttiva europea n. 31 del 1999. Si registrano i costi più cari d'Italia per una gestione arcaica per permettere cedimenti a interessi poco trasparenti, ma, come hanno detto i procuratori, a questa mancanza di cultura ambientale non può più supplire l'attività giudiziaria. Che il Governo provveda. Voteremo favorevolmente.
2016-03-31	PD	DirindinNerina	Signor Presidente, oggi, 31 marzo, è passato un anno dalla data che è stata fissata dalla legge n. 81 del 2014, approvata dal Parlamento, per la chiusura degli ospedali psichiatrici giudiziari, ma purtroppo ancora 90 persone sono rinchiuse nei quattro Ospedali psichiatrici giudiziari (OPG) superstiti. A Montelupo Fiorentino ci sono 40 persone, a Reggio Emilia ce ne sono 6, ad Aversa 18 e a Barcellona Pozzo di Gotto 26. La struttura di Secondigliano di Napoli è stata chiusa nel dicembre 2015, mentre quella di Castiglione delle Stiviere ha solo cambiato nome, trasformandosi da OPG in residenza per l'esecuzione delle misure di sicurezza, in cui oggi sono ricoverate oltre 220 persone, ex internati, ora ricoverati, vorremmo poter dire a tutti gli effetti pazienti ospitati e curati, dalla stessa struttura in cui quelle persone sono state ristrette per molti lunghi anni. Altre 230 persone sono oggi ricoverate nelle REMS, quelle strutture che alcune Regioni hanno costruito e dove sono state quasi sempre semplicemente trasferite le persone ex internate negli OPG, alle quali viene assicurato un ambiente certamente più accogliente e meno degradato di quello in cui hanno vissuto per lunghi anni, ma alle quali viene ancora offerta una misura prevalentemente detentiva e non un vero e proprio percorso diagnostico-terapeutico-riabilitativo, in grado di favorire il loro recupero e l'inclusione sociale delle stesse. È grave la lentezza con la quale molte Regioni hanno dato attuazione alla legge n. 81 del 2014, pur con diverse situazioni: alcune Regioni si sono mosse più celermente, mentre altre sono molto indietro, tant'è vero che ben sei Regioni risultano inadempienti (Piemonte, Veneto, Toscana, Abruzzo, Calabria e Puglia). Queste sono state recentemente commissariate, come previsto dalla legge n. 81 del 2014 e come la Commissione sanità ha più volte sollecitato il Governo a fare. La Commissione sanità e singoli senatori e senatrici hanno visitato alcune Residenze per l'esecuzione della misura di sicurezza sanitaria (REMS) ed hanno apprezzato alcune esperienze positive di residenze inserite all'interno di altre strutture per la tutela della salute, in stretto collegamento con la rete dei servizi sociali e sanitari e con il territorio di appartenenza, con un rapporto collaborativo e dialettico con la magistratura. Ma abbiamo anche potuto verificare che, a fronte di questa migliore sistemazione strutturale (di per sé importante per la dignità e il benessere delle persone), purtroppo prevale ancora la logica custodiale: poca o nessuna possibilità di attività esterne alla struttura, guardie giurate armate, filo spinato, sbarre alle finestre. Anche la logica sanitaria, terapeutica e riabilitativa non sempre è adeguata. Riteniamo allora che il modo migliore per ricordare questo anniversario, fuori da ogni retorica e con uno spirito collaborativo, sia ribadire a Governo e Regioni le priorità imposte della legge n. 81 del 2014, priorità indicate anche al Commissario per il superamento degli OPG, recentemente nominato dal Governo, che ci auguriamo possa svolgere un buon lavoro. Elenco molto brevemente le quattro priorità: procedere con la massima urgenza alla presa in carico da parte dei servizi dei territori di appartenenza - e non necessariamente solo per un trasferimento nelle REMS - delle persone ancora internate negli OPG superstiti, così da chiuderli in via definitiva; agire, nel rispetto delle prescrizioni della legge n. 81 del 2014, soprattutto per garantire che le misure alternative alla detenzione siano la norma e non l'eccezione (come purtroppo succede ancora spesso); procedere con urgenza ad adottare un atto che impedisca - o renda eccezionale - l'invio improprio delle persone in misura di sicurezza provvisoria in REMS, fenomeno che, come l'invio di detenuti dal carcere, sta ritardando la chiusura degli OPG (qualcuno si adopera a svuotare gli OPG, ma c'è qualcun altro che riempie i posti che restano vuoti); garantire, salvo casi eccezionali (che sappiamo possono sempre esistere) il rispetto della territorialità che, oltre a ledere il diritto delle persone, rende difficile, in alcune Regioni, il completamento del processo di superamento degli OPG. Su questo, come la Commissione sanità ha fatto in questi anni, noi continueremo a monitorare, nella speranza che si possa chiudere questa brutta esperienza del nostro Paese.
2016-03-31	PD	PuppatoLaura	PUPPATO, relatrice sul documento XXIII, n. 7. Stiamo parlando, signor Presidente, di una realtà che nel 2014 ha visto commettere 30.000 reati, con la bellezza di 80 reati al giorno, e ciò ha portato questo Parlamento ad approvare, finalmente, la legge sugli ecoreati, anche grazie all'attività propulsiva svolta dalle varie Commissioni, tra cui la Commissione parlamentare di inchiesta sulle attività illecite connesse al ciclo dei rifiuti. Concludo la parte dei ringraziamenti, con un ringraziamento speciale alle tre figure che hanno collaborato alle relazioni e al lavoro svolto per queste quattro attività: l'ingegnere Mezzanotte, per quanto riguarda la mia relazione, e i magistrati Battarino e Castellano, per quanto riguarda le altre. Di seguito mi riferirò alle tre questioni essenziali, che sono sostanzialmente i tre punti critici da noi evidenziati nel panorama del decommissioning nucleare italiano. Il primo punto riguarda la criticità fondamentale; ovverosia, come è intuibile, l'assenza ad oggi di un deposito nazionale ove poter collocare i rifiuti radioattivi, distribuiti in vari punti del territorio nazionale, in massima parte laddove prodotti. Questa mancanza non consente una messa in stabile sicurezza dei rifiuti secondo gli standard oggi disponibili, rende incerta la prospettiva per le operazioni di decommissioning degli impianti nucleari e lascia irrisolta la questione dei rifiuti prodotti nell'impiego delle materie radioattive nella ricerca, nella sanità e nell'industria. Non permette di definire una destinazione per i rifiuti radioattivi che - è bene dirlo - hanno ricominciato a partire, dal 23 dicembre, verso la Francia e la Gran Bretagna. Si tratta però di combustibile irraggiato e si dovrà prevedere, per contratto internazionale, che esso torni in Italia e trovi qui il luogo idoneo dove stare. La seconda criticità che abbiamo evidenziato è la lentezza con la quale sono state condotte le attività di decommissioning. Ritardi già in partenza. Avrete modo di leggere nella relazione come si sia prolungato, quasi sine die, il tempo per il loro abbattimento e la loro trasformazione. Ma hanno contributo mutamenti di indirizzo politico per le scelte fondamentali, come per la gestione del combustibile irraggiato residuo. Ha contribuito l'inerzia, la farraginosità del complessivo sistema amministrativo e dei controlli. Ha contributo la ricordata mancanza di un deposito finale e l'obiettiva difficoltà e complessità delle operazioni da compiere.
2016-04-06	M5S	BotticiLaura	Ma torniamo al sistema banche: che avete fatto in questi due anni? La riforma di Bankitalia, cercando di risollevare i bilanci delle banche che dopo gli stress test risultavano in difficoltà economica. Gli avete regalato sette miliardi e mezzo. Quanto alla riforma delle banche popolari, le avete costrette alla trasformazione in SpA, secondo una vostra personale suddivisione tra grandi e piccole banche, che non trova riscontro in nessuna regolamentazione italiana o europea. Ma faceva tanto comodo a qualcuno: vedi speculazioni accadute. Poi nuove cartolarizzazioni, ossia finanza creativa e speculativa su crediti deteriorati e di difficile incasso, con possibilità per le banche di detrarre le perdite sui crediti in un solo anno e non più in diciotto. Poi abbiamo l'entrata in vigore del bail in, dove i risparmiatori, quelli che hanno un conto corrente e che non hanno fatto nessun investimento, potrebbero essere chiamati a rispondere delle perdite bancarie. E che dire del cosiddetto decreto-legge salva banche, passato in legge di stabilità perché avevate paura di portarlo in Aula? Poi arriviamo al decreto legislativo dove stabilite che il finanziatore (di solito la banca) possa entrare direttamente in possesso del bene posto in garanzia senza la verifica di un giudice terzo. Altri provvedimenti li ho sicuramente dimenticati. Oggi, invece, con questo decreto-legge reinserite l'anatocismo bancario: la maturazione di interessi sugli interessi, come fanno gli usurai, e nuove cartolarizzazioni coperte dallo Stato, con i soldi che erano destinati a garantire i debiti che la pubblica amministrazione non ha ancora pagato ai suoi creditori. Questo sempre per l'economia reale? E questi sarebbero provvedimenti a favore dei cittadini e delle piccole e medie imprese, a favore dell'economia? State rendendo questo Paese schiavo: lavoratori precari con case precarie. Vi fa comodo governare persone sempre sotto ricatto per fame. Utilizzate il ricatto dei posti di lavoro anche per la campagna referendaria del 17 aprile contro le trivelle, senza tenere conto dei danni che state procurando all'ambiente e alle persone, con notevoli costi per la sanità e le bonifiche. Vergogna. Non so quanti di voi conoscano persone con stipendi di 800-1.000 euro al mese, con i quali devono pagare l'affitto o il mutuo, far mangiare la famiglia, mandare i figli alla scuola dell'obbligo; per non parlare delle scuole superiori e dell'università. In due anni del suo Governo, io e tutti i cittadini non abbiamo mai visto un provvedimento a nostro favore. Manca pure un sistema di garanzia e assistenza per chi frequenta la scuola dell'obbligo. Ma questo non interessa a nessuno. Per voi meglio un Paese schiavo e ignorante. Vergogna.
2016-04-07	PD	GranaiolaManuela	Signor Presidente, come diceva il senatore D'Ambrosio Lettieri, l'Organizzazione mondiale della sanità ha deciso che il protagonista della giornata mondiale della sanità oggi, 7 aprile 2016, sarà il diabete, una malattia silenziosa che nelle sue tipologie (tipo 1 e tipo 2) può creare seri problemi per la salute e la vita delle persone. Mi preme porre l'accento sul diabete di tipo 1 che rientra nella categoria delle malattie metaboliche a sfondo autoimmunitario e si manifesta prevalentemente nei bambini. La gestione del diabete di tipo 1, seppur è la stessa patologia da sempre, è cambiata drasticamente negli ultimi dieci anni. Dieci anni fa era una patologia che spesso veniva tenuta nascosta per paura di discriminazioni; la cura, e cioè il dosaggio di insulina, veniva data dal medico e restava immutata per anni. Oggi questo mondo fortunatamente sta cambiando grazie innanzitutto ai medici e alle tante eccellenze italiane come il Meyer e il Bambin Gesù, ma grazie anche ai nuovi genitori aperti all'innovazione tecnologica e decisi a uscire sempre di più allo scoperto nella società, certi che, solo così, potranno fare crescere sereni i loro figli e favorire l'accettazione della propria condizione di vita che, spesso, è un peso enorme per loro stessi e le loro famiglie. Oggi la terapia del diabete 1 è sempre più un complesso di azioni e valutazioni che ha un dinamismo veramente spinto, che si adatta a ogni specifico momento della giornata, in quanto il valore della glicemia non è influenzato solo da cosa si mangia - come avviene tipicamente nel diabete degli adulti (tipo 2), per i quali il rigore alimentare è molto spesso la principale cura - ma dipende dagli stati emozionali, dall'attività fisica, dallo sviluppo ormonale. Ad oggi i microinfusori e i sensori glicemici dedicati sono prescrivibili in convenzione con il Servizio sanitario nazionale, ma ci sono ancora dei limiti che dovrebbero essere rivisti. La ricerca e il progresso tecnologico possono fare moltissimo; il Governo e il Parlamento anche. Stiamo discutendo in questi giorni il codice degli appalti. Ci auguriamo che si possa andare oltre lo strumento delle gare e venga introdotto con chiarezza il criterio nell'aggiudicazione degli appalti della qualità e dell'appropriatezza terapeutica assistenziale per i dispositivi medici, perché ogni paziente ha il suo diabete. Si può fare molto per la qualità della vita dei bambini affetti da diabete 1, che hanno diritto a partecipare in modo inclusivo alla vita scolastica e sociale come tutti gli altri. Il Ministero della sanità e il MIUR con il Comitato paritetico nazionale per le malattie croniche e la somministrazione dei farmaci a scuola hanno fatto moltissimo. Dal lavoro del Comitato è scaturito un documento tecnico condiviso dalla maggior parte delle associazioni dei pazienti, dalla Società italiana di pediatria, dall'Autorità garante per l'infanzia e l'adolescenza. Per questo motivo, insieme al senatore Lettieri e ad altri 81 senatori, abbiamo presentato la mozione di cui parlava il senatore D'Ambrosio Lettieri, che ci auguriamo venga calendarizzata al più presto perché i genitori dei bambini affetti da questo tipo di diabete si aspettano da noi un provvedimento che renda la vita loro e dei propri figli più adeguata e normale.
2016-04-19	LN	CentinaioGianMarco	Pensiamo a cosa pensano i malati che subiscono i tagli alla sanità. Lui continua a dire di no, tutti gli indicatori ci dicono di sì. Mettetevi d'accordo. Il problema è che le Regioni continuano a subire tagli e di conseguenza bisogna tagliare sulla sanità, ma chi se ne frega, viviamo in una Italia stupenda e bella, l'Italia del mulino bianco del Presidente del Consiglio! Pensiamo a cosa pensano i parenti di tutte quelle vittime che grazie al suo svuota carceri, agli svuota carceri che sta facendo il Presidente del Consiglio insieme ai suoi amici, subiscono l'umiliazione, oltre ad aver subito un torto, di vedere i cosiddetti Caino fuori, in giro a festeggiare. Pensiamo a cosa pensano i balneari o gli stagionali del turismo. Anche a questi hanno fatto promesse e poi "cippirimerlo" cari colleghi, dimenticati anche loro.
2016-04-19	M5S	PetrocelliVitoRosario	Sono arrabbiato, signor Presidente, perché questo Governo ha una tendenza, automatica e continua, a sminuire le cose importanti, a farle passare sotto traccia, a nascondere la polvere sotto al tappeto e il caso di cui parliamo, in questa occasione, che non è soltanto un caso giudiziario, ma è eminentemente e profondamente politico, lo dimostra ancora una volta. È un caso in cui abbiamo visto emendamenti a favore delle lobby introdotti a notte fonda alla Camera dei deputati, in maniera agile, da un Ministro per i rapporti con il Parlamento che, essendo giovane come il Presidente del Consiglio, ha mostrato tanta e tale agilità nell'inserire emendamenti che favorivano le società petrolifere e le società che con quelle lavorano, da dimostrare poi la stessa agilità nel cercare di tirarsene fuori e nel dire che non aveva alcuna responsabilità. Questo non è un comportamento adatto ad un Ministro per i rapporti con il Parlamento. E questo Governo - lo voglio ripetere ancora una volta - sta facendo di tutto per troncare le polemiche, per nascondere le questioni importanti e per riportarle solo ed esclusivamente alla vicenda giudiziaria, sminuendola e definendola roba di poco conto. Bene, la questione giudiziaria non è roba di poco conto, ma vede coinvolto il Governo nella sua completezza, il Ministro per i rapporti con il Parlamento, un Sottosegretario, l'ex ministro Guidi. Dal mio punto di vista è importante sottolineare, nel discorso che farò, soprattutto gli aspetti politici, prima che quelli giudiziari, perché questi ultimi, in un modo o nell'altro, sono molto noti. Devo riconoscere che l'abitudine del Presidente del Consiglio di tenere sotto traccia le questioni importanti nasce certo con lui, almeno per quanto riguarda la Basilicata e le questioni delle lobby del petrolio. L'ha inventata il senatore Paolo Romani, allora esponente nel Popolo delle Libertà, che disse, quando era Ministro dello sviluppo economico: «Ma che volete che stiamo facendo con le concessioni ai petrolieri? Faremo sì e no quattro buchi per terra». Ebbene, da allora di buchi in Basilicata ne sono stati fatti 447, altro che quattro. L'abitudine di questo Governo a tenere sotto silenzio le questioni importanti e le grandi verità la riscontro anche nell'attività di alcuni dei suoi componenti, in particolare quelli lucani; e da lucano lo devo ribadire. Faccio riferimento, in maniera puntuale, al vice ministro dell'interno Filippo Bubbico, che guarda caso qualche giorno fa, l'8 aprile, se n'è uscito con un'intervista nella quale parlava della questione di Tempa Rossa e dello scandalo dicendo che effettivamente, secondo lui, in questa vicenda le istituzioni hanno mostrato di essere senza credibilità, perché i protocolli di legalità, che dovevano garantire trasparenza, non sono stati rispettati. Ma di che sta parlando il Vice Ministro, come se fosse calato da Marte giusto l'altro ieri? Il vice ministro Filippo Bubbico è stato assessore alla sanità e all'ambiente dal 1995 al 2000 e l'anno dopo, per altri cinque anni (quindi dal 2000 al 2005), è stato governatore della Basilicata; si tratta degli anni nei quali veniva firmato il protocollo di intesa tra ENI, Shell e Regione. Successivamente, nel 2006 in particolare, veniva firmato un memorandum tra Governo e Regione dal successivo governatore della Basilicata Vito De Filippo, guarda caso un altro componente di questo Governo, Sottosegretario alla salute. In quel protocollo si ribadivano i concetti che, se mi posso permettere di esprimerlo con una locuzione che uso abitualmente, caratterizzano questo Governo come un "Governo fossile". Infatti, signor Presidente, da quegli anni nella sede dell'ENI in Basilicata, che si trova nell'ex convento di Viggiano, si è assistito ad una processione continua di portatori di interessi, leciti e meno leciti, da far impallidire la processione che ogni hanno i fedeli fanno per portare la Madonna nera dal paese di Viggiano fino al santuario sulla montagna.
2016-04-19	PD	MargiottaSalvatore	- di come coniugare e tenere insieme estrazioni e crescita economica, sviluppo e occupazione, avendo sempre come pietra miliare la tutela della salute e dell'ambiente attraverso controlli più rigorosi ed efficaci possibili. Sulla sanità si sta facendo terrorismo perché i dati oggettivi IRCCS dicono altro.
2016-04-27	LN	TosatoPaolo	Nella realtà, purtroppo, questo Documento appare assolutamente vago e vuoto, quindi sostanzialmente inutile, e le sue previsioni appaiono assolutamente inattendibili; lo sono state in passato e lo saranno probabilmente anche quest'anno, soprattutto su alcuni valori fondamentali, come la previsione del PIL. Ricordiamo che l'anno scorso per la prima volta - è stata forse l'unica eccezione alla regola - è stata fatta una previsione della crescita del PIL sostanzialmente attendibile, che poi si è riscontrata a fine anno, mentre negli anni precedenti questo non è mai avvenuto: soprattutto due anni fa vi è stata una diversità tra previsioni e realtà molto significativa. Quest'anno il Governo prevede una crescita del PIL dell'1,2 per cento, a fronte di previsioni del Fondo monetario internazionale e dell'OCSE che invece segnano un più uno per cento nella migliore delle ipotesi. Da questo punto di vista, il Governo ha messo in evidenza un'inversione di tendenza che ritiene strutturale ed importante. È vero che negli anni passati il PIL non è mai cresciuto, anzi aveva un segno negativo, e che nel 2015 per la prima volta c'è stata questa inversione di rotta. È giusto però anche ravvisare e ricordare che l'Ufficio parlamentare di bilancio definisce la crescita del PIL italiano «anormalmente» lenta. Questa è l'espressione che è stata utilizzata, perché, se c'è un +0,8 per cento dell'Italia, allo stesso tempo ravvisiamo un +2,4 per cento degli USA, ma anche, rimanendo in Europa, un +1,5 per cento della Germania, un +2,2 per cento del Regno Unito e un +3,2 per cento della Spagna. Quest'ultimo Paese, nonostante le analogie di deficit e di debito con il nostro e la sua situazione economica non facile, riscontra una crescita del PIL che è nettamente superiore a quella italiana e ci fa rimanere una delle ultime ruote del carro della crescita e della ripresa economica, che agli occhi degli italiani appare essere più una chimera che una realtà. Nel DEF è altresì previsto il rinvio dell'applicazione delle clausole di salvaguardia, anche in questo caso con un'assoluta indeterminatezza. Infatti, si prevede che tale applicazione, che sarebbe assolutamente devastante per l'economia, verrà rinviata attraverso un insieme articolato di interventi di revisione della spesa pubblica non meglio definiti. Si tratta, quindi, di un Documento che risulta sempre più inutile per una programmazione certa e per ottenere, anche da parte del Parlamento, un voto consapevole sulle proposte di risoluzione che verranno presentate. Ravvisiamo altri punti deboli, uno dei quali legato alle privatizzazioni. Nel 2015 sono state fatte privatizzazioni per un valore di 6,5 miliardi di euro, pari allo 0,4 per cento del PIL. Teoricamente, queste privatizzazioni dovevano portare a una riduzione del debito pubblico, perché questo dovrebbe essere lo scopo, l'intento, il fine e la necessità normativa della privatizzazione, mentre nella realtà dei fatti ogni anno vediamo che anche quando le privatizzazioni vengono fatte, purtroppo, non si ottiene un'inversione di rotta rispetto alla crescita del debito. Le misure adottate finiscono per essere delle operazioni una tantum, volte esclusivamente a far reggere, almeno per un anno, i bilanci dello Stato e le sue necessità. Si tratta, quindi, di un'azione che evidentemente prevede il depauperamento del patrimonio dello Stato e dei beni dei cittadini senza l'ottenimento di un effetto concreto, incisivo e determinante in termini di riduzione dell'enorme debito del nostro Paese. Questo tipo di scelte appare quindi assolutamente non condivisibile anche perché le privatizzazioni producono conseguenze gravi per i cittadini, come ad esempio è avvenuto con la chiusura di tutti gli uffici postali periferici e come probabilmente avverrà con l'ingresso dei privati nelle Ferrovie dello Stato italiane, con il rischio che le zone più periferiche del nostro territorio vengano purtroppo abbandonate. PRESIDENTE. Senatore Tosato, la invito a concludere. TOSATO (LN-Aut). Sì, signora Presidente. Ricordo altresì la spesa senza controllo per l'ospitalità dei clandestini nel nostro Paese, che sarà in aumento anche quest'anno, e l'occupazione che non cresce. La crescita dell'occupazione propagandata dal Governo è veramente irrisoria e ridicola, di poco superiore allo 0,1 per cento ed esclusivamente in ragione degli sgravi fiscali per la definizione dei contratti a tempo indeterminato. Si tratta di una politica di bonus che serve elettoralmente, ma che non incide sulla crescita. Ricordo poi una spending review che non avviene. Il Governo è capace di applicare la spending review solo nei confronti degli enti locali, con l'attuazione di tagli lineari a grave danno soprattutto della nostra sanità, che è uno dei nostri patrimoni più importanti. Il Governo, quindi, impone agli altri ciò che non è in grado di fare e di imporre a se stesso. La riduzione dei costi dell'apparato statale non è stata attuata né avviata e si gettano le responsabilità solo sulle spalle dei poveri amministratori locali che sono in grave difficoltà nel tenere insieme le necessità di non aumentare la pressione fiscale e di garantire...
2016-04-27	M5S	MangiliGiovanna	Nel DEF la spesa sanitaria nel 2019 scenderà al 6,5 per cento del PIL, cioè al di sotto del livello di rischio per la salute indicato dall'Organizzazione Mondiale della Sanità. A ciò si aggiungano gli interventi su previdenza e Stato sociale.
2016-04-27	PD	DirindinNerina	Con riguardo alle previsioni contenute nel DEF, la Commissione sanità ha fatto un'analisi molto puntuale, di cui sintetizzo soltanto gli aspetti più importanti. Intanto il dato della spesa 2015, a primo consuntivo stimato, mostra tutte le difficoltà delle Regioni a ottenere i risparmi di spesa previsti negli anni passati per ridurre la dimensione complessiva della spesa. E questo - lo ha detto anche la Corte dei conti nel corso della sua audizione - meriterebbe un maggior approfondimento, per capire se tali difficoltà siano legate a settori specifici o se le misure imposte al settore sanitario difficilmente riescano a portare a risultati concreti e finiscano per creare nel tempo l'accumularsi di situazioni di grande squilibrio fra entrate e spese.
2016-04-27	M5S	LezziBarbara	Mi dico allora: non solo ha le visioni, perché vede gufi ovunque, ma invece - guardate, non sono tipa da parlare in questo modo - è lui che porta iella. Addirittura viviamo anche di meno da quando c'è lui. Nel DEF sicuramente qualcosa scritto nero su bianco c'è e cioè che da quest'anno partono dei tagli terribili alla sanità: più di 1,5 miliardi di euro quest'anno, 3,5 miliardi di euro l'anno prossimo e poi 5 miliardi di euro a regime.
2016-04-28	PD	FabbriCamilla	Signora Presidente, intervengo, se il senatore Giovanardi permette. Oggi si celebra la Giornata mondiale per la salute e la sicurezza sui luoghi di lavoro voluta dalla OIL, Organizzazione internazionale del lavoro, agenzia dell'ONU. Quest'anno detta celebrazione è dedicata allo stress lavoro-correlato e ai rischi psicosociali. Sotto questo profilo, è utile ricordare che l'articolo 28 del testo unico sulla sicurezza impone a tutti i datori di lavoro di valutare lo stress lavoro-correlato, cioè il rapporto tra l'organizzazione dell'attività e la salute, intesa quale stato di completo benessere fisico. Ma, signora Presidente, onorevoli colleghi, è utile ricordare altresì che oggi si celebra la Giornata mondiale dedicata alle vittime dell'amianto. Secondo un rapporto dell'Organizzazione mondiale della sanità, sono circa 15.000 le persone che ogni anno in Europa perdono la vita a causa di patologie amianto-correlate e sono 21.000 i casi registrati in Italia dal 1993 al 2012, di cui il 70 per cento presenta una diagnosi certa, probabile o possibile di esposizione professionale all'amianto, e solo l'1,6 per cento attribuibili a una causa extralavorativa. Signora Presidente, molto è stato fatto da quando nel 1992, con la legge n. 257, si è bandito l'amianto in Italia, ma riteniamo che ancora molto sia da fare e che il tema e la sua rilevanza sociale, di giustizia, di salute e di ambiente, imponga l'assunzione di responsabilità per trovare una soluzione definitiva da parte del Parlamento e di tutte le forze politiche.
2016-05-04	PD	GranaiolaManuela	Signor Presidente, colleghi, al signor Guido Dal Porto, paziente di cinquantasei anni, sottoposto a intervento chirurgico il 14 aprile all'ospedale di Lucca, è stato asportato il rene sano, anziché quello malato, per un grave errore diagnostico. In sostanza, sembra che la radiologa che ha compilato il referto abbia indicato come malato il rene destro, anziché il sinistro. Al di là del tragico errore, che mette in evidenza il fallimento dell'intera procedura - dal referto sbagliato alla mancanza di macchinari per leggere la Tac in sala operatoria, all'assenza di confronto tra radiologo e chirurgo (procedura che necessita sicuramente di urgenti correttivi) - quello che ci preoccupa è il fatto che, a quasi un mese dall'intervento, non sia ancora stata fatta chiarezza sulle cose che non hanno funzionato. Le responsabilità saranno naturalmente appurate nelle sedi competenti, ma quello che mi spaventa sono le parole del danneggiato circa la possibilità che tanta disattenzione o poca considerazione del caso possano essere dovute alla sua condizione di detenuto sotto i ferri della sanità pubblica. Poiché - ahimè - quanto accaduto a Lucca non è l'unico caso e dobbiamo dare allo sfortunato paziente e a noi stessi una doverosa risposta, le chiedo, signor Presidente, di sollecitare il Ministero affinché, a tutti i livelli, sia fatta una verifica dello stato di attuazione del passaggio della tutela della salute in carcere dalla Giustizia alla Sanità. Non è sufficiente - a mio parere - a caso avvenuto, inviare ispettori - cosa, peraltro, utile a mettere in atto i correttivi necessari - ma occorre monitorare su tutto il territorio nazionale il rispetto dei livelli di assistenza per i detenuti, che - come denunciato dalle associazioni che operano nelle carceri - presenta ancora molte criticità.
2016-05-18	PD	DeBiasiEmiliaGrazia	In sede referente è stato soppresso il principio relativo all'individuazione di criteri per l'eventuale istituzione di master in conduzione e gestione di studi clinici controllati comprendenti la farmacologia di genere. L'articolo 2 prevede l'aggiornamento dei livelli essenziali di assistenza, con specifico riguardo all'inserimento del controllo del dolore nella fase travaglio-parto. Durante l'esame in sede referente sono state accolte modifiche che hanno tenuto conto dell'evoluzione della normativa in tema di aggiornamento dei LEA e che, sul piano sostanziale, hanno chiarito che il controllo del dolore non deve essere realizzato necessariamente mediante ricorso a tecniche di anestesia loco regionale. Inoltre, è stato inserito nell'articolo un comma che stabilisce che nell'aggiornamento dei LEA si deve tenere conto delle specifiche esigenze della medicina di genere, prevedendo appropriati percorsi terapeutici e di accesso alle cure in modo uniforme all'interno del Servizio sanitario nazionale. L'articolo 3 reca una riforma organica degli ordini e collegi delle professioni sanitarie, intervenendo con la tecnica della novella su una normativa risalente alla legge istitutiva degli ordini, di cui al decreto legislativo del Capo provvisorio dello Stato del 13 settembre 1946, n. 233. Vorrei fare notare che dal 1946 in termini di ordini professionali in campo sanitario non vi è stato alcun aggiornamento. Quindi, questo articolo mi pare di particolare rilievo. Lo scopo è quello di rendere il sistema più aderente alle esigenze odierne, non solo dal punto di vista dei professionisti, ma anche dei cittadini. Si tratta di un ammodernamento della disciplina delle professioni sanitarie, che richiedono il mantenimento del ruolo di garanzia della qualità del livello di professionalità, a presidio del diritto costituzionale alla tutela della salute. Durante l'esame in sede referente sono stati accolti diversi emendamenti. Citarli tutti richiederebbe molto tempo perché sono davvero tanti e qualificano il testo. Vorrei ricordare, tra gli altri, l'istituzione degli ordini professionali delle professioni infermieristiche, della professione di ostetrica, dei tecnici sanitari di radiologia medica e delle professioni sanitarie tecniche, della riabilitazione e della prevenzione. Riguardo a quest'ultimo ordine, si prevedono i distinti albi dei tecnici sanitari di radiologia medica, dell'assistente sanitario, delle singole professioni sanitarie tecniche, della riabilitazione e della prevenzione e - ai sensi del successivo articolo 4, inserito in sede referente - l'albo della professione di osteopata. La disciplina di cui al comma 1 dell'articolo 3 è posta, come detto, in termini di novella e le nuove norme organizzative concernono sia gli ordini esistenti dei medici chirurghi e degli odontoiatri, dei veterinari e dei farmacisti, sia i nuovi ordini summenzionati, sia l'ordine dei biologi (riguardo a quest'ultimo ed all'ordine degli psicologi dispone il successivo articolo 5). In via generale, l'esercizio di una delle professioni sanitarie in questione - in qualunque forma giuridica svolto, come specificato in sede referente - è subordinato all'iscrizione nel relativo albo, per la quale sono richiesti il possesso del prescritto titolo e l'abilitazione all'esercizio professionale in Italia. Questo significa - lo dico ai colleghi - andare nella direzione di contrastare in modo sempre più definitivo l'abusivismo professionale. Gli ordini in esame sono costituiti a livello territoriale e si sono aggiunte ipotesi di accorpamento. L'articolo 4, introdotto durante l'esame in sede referente, istituisce e definisce la professione dell'osteopata nell'ambito delle professioni sanitarie. Si stabilisce che per l'esercizio della professione sanitaria dell'osteopata è necessario il possesso della laurea abilitante o di titoli equipollenti, demandando l'individuazione dei criteri per il riconoscimento di questi ultimi a un accordo da stipulare in sede di Conferenza Stato-Regioni. Quanto all'ordinamento didattico della formazione universitaria in osteopatia, si prevede che esso sia definito con decreto del Ministro dell'istruzione, dell'università e della ricerca, di concerto con il Ministro della salute, sentite le competenti Commissioni parlamentari e acquisito il parere del Consiglio universitario nazionale e del Consiglio superiore di sanità. Spero che questo basti. L'articolo 5 è volto a ricomprendere le professioni di biologo e di psicologo nell'ambito delle professioni sanitarie, di cui al decreto legislativo n. 233 del 1946. L'articolo 6 istituisce, presso l'Ordine degli ingegneri, l'elenco nazionale certificato degli ingegneri biomedici e clinici. L'articolo 7 modifica il regime delle sanzioni penali ed accessorie in caso di esercizio abusivo di una professione sanitaria. L'articolo 8, inserito durante l'esame in sede referente, estende al farmacista le pene previste per il reato di commercio attraverso canali diversi dalle farmacie di medicinali e sostanze farmacologicamente o biologicamente attive considerati sostanze dopanti. L'articolo 9 inserisce tra le circostanze aggravanti comuni l'avere, nei delitti non colposi, commesso il fatto in danno di persone ricoverate presso strutture sanitarie o presso strutture sociosanitarie residenziali o semiresidenziali. La disposizione intende sanzionare il peculiare disvalore insito in condotte dolose che prendono di mira soggetti particolarmente fragili. L'articolo 10 prevede che, con accordo concluso in sede di Conferenza permanente per i rapporti tra lo Stato, le Regioni e le Province autonome, possano essere definite ulteriori modalità attuative per l'inserimento dei medici in formazione specialistica. In sede referente, è stata operata una correzione di natura esclusivamente tecnica. La novella di cui al comma 1 dell'articolo 11 prevede che i soggetti legittimati ad esercitare professioni o arti sanitarie, ad eccezione dei professionisti abilitati alla prescrizione di medicinali, possano svolgere la loro attività anche in farmacia L'articolo 12, inserito in sede referente, prevede l'istituzione della professione sanitaria di chiropratico e di un registro ad hoc presso il Ministero della salute. L'esercizio della professione è subordinato all'iscrizione nel registro, per la quale è richiesto il possesso della laurea abilitante o dei titoli equipollenti - individuati con accordo sancito in sede di Conferenza tra lo Stato, le Regioni e le Province autonome. Per l'individuazione delle competenze riconducibili alla professione di chiropratico, il comma 1 richiama le norme procedurali ed i criteri vigenti in merito per nuove professioni sanitarie da istituire. L'articolo 13 prevede l'istituzione del ruolo della dirigenza sanitaria del Ministero della salute e reca le norme di accesso a tale ruolo. L'articolo 14 reca norme di chiusura con riferimento alle competenze legislative delle Regioni a statuto ordinario, di quelle a statuto speciale e delle Province autonome. Invitando i colleghi a leggere il testo integrale della relazione, ribadisco che questo mi sembra un provvedimento straordinariamente innovativo nel campo della salute.
2016-05-18	PD	DirindinNerina	Signor Presidente, anch'io resto sorpresa da questa richiesta perché, se non sbaglio, invece, in Commissione sanità c'è un rappresentante della Lega, che peraltro - per ragioni che non sto assolutamente a discutere - raramente è presente, ma sono due anni che stiamo lavorando su questo provvedimento, con la partecipazione di molte persone che, pur non facendo parte della nostra Commissione, ci hanno dato il loro apporto, formalmente o informalmente. È un provvedimento che, com'è stato detto, cerca di aggiornare una normativa che risale agli anni Cinquanta, atteso da molte professioni sanitarie, che chiedono, appunto, un ammodernamento delle norme vigenti. Siccome in Commissione, tra l'altro, il dibattito spesso ha portato a conclusioni che, in molti casi hanno visto l'unanimità di tutte le sue componenti, e in molti altri una larghissima maggioranza rispetto all'attività che abbiamo svolto, mi sembra che il provvedimento al nostro esame sia stato ampiamente discusso, con una quantità enorme di audizioni che abbiamo svolto, formali e informali, e che quindi non ci sia bisogno di ulteriori approfondimenti.
2016-05-18	PD	PaduaVenera	Signor Presidente, vorrei richiamare brevemente l'attenzione su un fatto accaduto nei giorni scorsi e che riguarda il nostro servizio radiotelevisivo. Mi riferisco in particolare alla trasmissione andata in onda in prima serata su Rai2 e che affrontava la problematica dei vaccini, in cui sono stati coinvolti personaggi che non avevano certamente titolo per poter affrontare questo argomento così importante, ad eccezione di un professore che era presente. Il parterre, quindi, era completamente a sfavore delle vaccinazioni avendo riunito persone che non avevano competenza. Questo è particolarmente grave, signor Presidente, in un momento in cui il nostro Paese sta vivendo una diminuzione sempre più problematica della richiesta di vaccinazioni. Sappiamo che, quando la soglia vaccinale si abbassa oltre un certo livello, aumenta il rischio di quelle malattie che ormai abbiamo dimenticato, che consideravamo debellate, ma che, se si continua ad abbassare questa soglia, debellate non saranno, così come è accaduto in altri Paesi occidentali. Pertanto, l'invito del Ministero della salute, di tanti noi, della Commissione sanità, dei medici pediatri e dell'Istituto superiore di sanità, è quello di dare informazioni corrette. Non è possibile che il servizio pubblico dia informazioni non corrette
2016-05-19	FI	FlorisEmilio	Vorrei aggiungere alcune considerazioni al testo del mio intervento. In primo luogo, per quanto riguarda la fiducia, penso che Renzi e il suo Governo, anziché chiedere la fiducia al Parlamento, nel caso specifico al Senato, dovrebbero al Senato dare fiducia. Questo ha dimostrato il metodo con il quale abbiamo trattato l'argomento che ci è stato proposto, quello del disegno di legge n. 1324, un provvedimento definito omnibus, peraltro del Governo Letta, cioè dello stesso Ministro ma con Governo differente, che è arrivata in Commissione. Devo ringraziare l'intera Commissione, a partire della Presidenza, perché durante i lavori gli argomenti, anche quelli più spinosi, sono stati affrontati in maniera molto neutra e mai si sono date risposte con spirito di parte. Tant'è vero che molti emendamenti presentati anche da Forza Italia, che mi onoro di rappresentare in Commissione, sono stati accettati e fanno oggi parte del testo presentato. In secondo luogo, vorrei fare una raccomandazione al Governo che ha ricevuto circa 690 deleghe, di cui 214, se non sbaglio, sono ancora in fase di attuazione, cioè non hanno ancora avuto alcuna risposta. L'augurio è che questa legge, che è appunto una legge di delega al Governo, non debba subire ritardi. Non può subirne, signor sottosegretario De Filippo, anche perché alcuni argomenti che abbiamo trattato in Commissione hanno rilevanza di carattere europeo e potrebbero, se non risolte in tempi rapidi, esporre la nostra Nazione a sanzioni. Mi preme sottolinearle un'ultima cosa, signor Sottosegretario, e non è la prima volta che lo faccio. Lei è stato ospite in Commissione, così come abbiamo avuto ospiti tantissimi stakeholder, esperti e rappresentanti delle categorie di cui questo disegno di legge si interessa. Ma la cosa che mi preme veramente sottolineare è che sentiamo che ci saranno ulteriori tagli alla sanità. Bene, lei è stato ospite in Commissione e conosce bene la Commissione d'inchiesta sull'efficacia e l'efficienza del Servizio sanitario nazionale, sul sistema olistico ed universale del nostro sistema sanitario, invidiato in tante parti del mondo. Bene, questo sistema è in crisi e noi riteniamo che, se il Governo dovesse proporre ulteriori tagli alla salute, bene farebbe a rinunciare ad un sistema olistico ed universale. Altrimenti, un sistema che ci invidiano in tanti potrebbe essere il primo default della nostra Nazione; questo è veramente ciò che non vorremmo.
2016-05-19	M5S	GaettiLuigi	Signora Presidente, il disegno di legge governativo venne presentato in data 21 febbraio 2014 e da lì è iniziato il suo iter tra audizioni, discussione generale, emendamenti e approvazione. È stato oggetto di analisi in 53 sedute della Commissione sanità. Questo serve a capire come sia stato profondo lo studio su questo provvedimento. È iniziato, come è stato ben spiegato, con 26 articoli, ne sono stati stralciati 16 e ne sono stati aggiunti 4. Vorrei leggere il titolo di alcuni articoli stralciati come, per esempio, la delega al Governo sul riordino degli enti vigilati, in materia di sicurezza degli alimenti, in materia di navi frigo finalizzate alla prevenzione del gozzo endemico e in materia fitosanitaria. Sono stati giustamente stralciati dalla Commissione, che ha lavorato molto bene. Ciò evidenzia come il Governo sia ormai abituato a costruire provvedimenti disorganici che raccolgono decine di criticità che tentano di risolvere senza una visione organica e complessiva. Così, capita sovente che la toppa sia peggio del buco. Veniamo al provvedimento. Anche io faccio una battuta sull'articolo 1, che delega al Governo il riassetto e la riforma della normativa in materia di sperimentazione clinica. È molto interessante l'introduzione dello specifico riferimento alla medicina di genere. Credo che nella sperimentazione tutte le variabili debbano essere prese in considerazione e non solo la medicina di genere, ma anche, ad esempio, l'età. Ricordo l'insegnamento dei miei professori di pediatria, che mi dicevano che un bambino non è un uomo piccolo, ma che ha una sua psicologia, fisiologia e patologia diverse dall'adulto. È comunque molto importante che un argomento così complesso come la sperimentazione clinica venga finalmente disciplinata, anche in riferimento al nuovo regolamento europeo e alla Dichiarazione di Helsinki. Una considerazione anche sull'articolo 2, che aggiorna i LEA, e sul contenimento del dolore nella fase del travaglio del parto. Noi avremmo voluto che molti altri LEA fossero aggiornati, come stabilito dai commi dal 553 al 565 della legge di stabilità del 2015 e non vedere un provvedimento che approva un LEA per volta. Ma arriviamo al cuore del problema, che è l'articolo 3, recante il riordino della disciplina degli Ordini e delle professioni sanitarie. Sul fatto che gli Ordini andassero rinnovati e rivisti siamo tutti perfettamente d'accordo. In questo provvedimento si disciplinano alcuni ordini fermi da tempo e ne vengono istituiti altri. E vengono istituiti anche albi nell'ambito di questi ordini. Questo articolo organizza gli Ordini secondo un assetto strutturale molto simile al vigente. Nasce una struttura verticistica abbastanza impositiva, che permette agli iscritti un potere decisionale quantomeno ridotto nelle scelte organizzative, considerato anche che devono pagarsele. Affrontiamo ora alcune criticità che voglio qui sottolineare. Considerare che siano le Federazioni nazionali a chiedere la riunificazione e lo sdoppiamento di circoscrizioni non appare funzionale. Difficilmente gli Ordini propongono l'accorpamento nonostante non siano in grado di funzionare. Pertanto, in tal senso sarebbe più opportuno che l'accorpamento fosse disposto dal Ministero. Sarebbe più opportuno comunque un'articolazione quantomeno regionale, in armonia con la struttura regionale del Servizio sanitario nazionale. Ricordiamo che già oggi alcuni Ordini e collegi provinciali attualmente esistenti non sono in grado di funzionare perché molti sono privi di personale e non riescono a onorare tutti gli adempimenti tipici della pubblica amministrazione. Riconoscere che gli Ordini e le relative Federazioni nazionali siano enti pubblici non economici contrasta con la reiterata volontà di sottrarsi all'applicazione del decreto legislativo n. 165 del 2001 e a tutte le norme pubblicistiche tipiche della pubblica amministrazione, come l'anticorruzione e la trasparenza. Anche l'autonomia professionale finanziaria così ampia non si concilia con la natura di ente pubblico non economico e di organo sussidiario dello Stato volta a tutelare interessi pubblici, ma soprattutto con il carattere paracontributivo e impositivo dei contributi degli iscritti, obbligati a iscriversi non per ricevere in cambio un servizio ma in forza del loro status di professionisti. La verifica dei titoli abilitanti all'esercizio professionale è di facile reperimento, essendo un titolo che si consegue all'università ed autocertificabile. Anche la pubblicità integrale degli elenchi è necessaria per non comprimere la concorrenza e la reale possibilità di scelta tra tutti gli operatori professionali di un albo e per specifiche competenze. La pubblicità integrale di tali elenchi consentirebbe di accertare il reale numero degli iscritti all'albo, la loro funzione nella società, il gettito derivante dall'introito delle quote obbligatorie di iscrizione. Assegnare agli ordini la programmazione dei fabbisogni di professionisti, ovvero del loro numero è assai discutibile ed è giustificata dal fatto che questi enti dovrebbero avere il polso della situazione occupazionale dei loro iscritti. Sulla base di ciò, prima dell'inizio dell'anno accademico, dovrebbero fornire al Ministero della salute il numero degli studenti iscrivibili al primo anno del corso di laurea di pertinenza. Ciò non avviene, però, perché gli Ordini nella maggior parte dei casi non conoscono la reale situazione occupazionale dei propri iscritti. Esiste poi un legame non sempre trasparente e di reale conflitto di interesse, tra il mondo accademico e le rappresentanze ordinistiche, che spesso peraltro coincidono. Questo legame fa sì che gli Ordini comunichino un fabbisogno sovrastimato per soddisfare le esigenze degli atenei e giustificare l'apertura o il mantenimento di corsi di laurea con pochi studenti, da cui usciranno professionisti che, data l'attuale crisi occupazionale, resteranno, con una discreta probabilità, senza lavoro. Gli Ordini non hanno interesse a diminuire il numero degli iscrivibili adeguandolo alle esigenze professionali. Inoltre, il fatto di rivestire un ruolo nel mondo accademico e, contemporaneamente, una carica elettiva all'interno di un Ordine garantisce un futuro bacino di voti da quegli studenti che saranno un giorno iscritti all'albo. In ragione di ciò è evidente che accorpare la programmazione del fabbisogno formativo con il concorrere alle attività formative e di abilitazione è un palese conflitto di interessi. Altri punti secondo me molto critici sono, per esempio, legati alla disciplina dei processi di aggiornamento professionale: la formazione è un valore costituzionalmente garantito ed è libera. Nel caso dei professionisti della salute è stato introdotto invece l'obbligo di acquisire formazione cosiddetta ECM erogata da provider, autorizzati dal Ministero della salute tramite una Commissione nazionale ECM di cui peraltro fanno parte i rappresentanti del mondo ordinistico.Vale la pena sottolineare che anche taluni ordini, direttamente o per tramite di fondazioni da essi costituite e poco trasparenti, sono accreditati come provider di formazione ECM. Anche la gestione dell'attività disciplinare, così come descritta alla lettera i) del comma 2 dell'articolo 1 appare ridondante, poco funzionale e più attenta a tutelare gli interessi corporativi. Anche in questo caso c'è un conflitto d'interessi macroscopico laddove soggetti eletti e/o eleggibili sono anche soggetti giudicanti e soggetti legiferanti. Tra l'altro, la funzione giudicante è notoriamente discrezionale e non è prevista una precisa corrispondenza tra infrazione e sanzione. Inoltre molti professionisti sono dipendenti pubblici già sottoposti a norme disciplinari delle aziende di appartenenza e devono essere sottoposti anche al regime disciplinare ordinistico. Anche il fatto che il collegio dei revisori dei conti debba essere elettivo, nell'ambito di professioni che poco hanno a che fare con competenze tecnico-amministrative, appare assai discutibile. È assurdo che nel terzo millennio i revisori dei conti di un ente pubblico non economico non siano revisori contabili, come previsto dalle norme sul controllo interno di ogni pubblica amministrazione e come previsto, tra l'altro, dalle recenti norme istitutive dell'elenco dei revisori contabili presso il MEF. Si mantiene quindi l'assurda previsione che medici, infermieri e ostetriche eletti siano revisori contabili di una pubblica amministrazione. Credo che debba essere fatta anche un'analisi della partecipazione alle votazioni. Come può rappresentare l'assemblea degli iscritti una persona eletta con il 15 per cento dei voti, come ha sottolineato in precedenza il mio collega? Inoltre non è stato proposto alcun limite al numero dei mandati ai nostri rappresentanti e questo crea il perpetuarsi di una serie di persone che restano in carica per moltissimo tempo. Tra i compiti assegnati al consiglio direttivo vi è per esempio «la tassa per il rilascio dei pareri per la liquidazione degli onorari». Il parere sulla liquidazione degli onorari non ha ragione di esistere a fronte dell'abolizione delle tariffe. Tra le norme che stiamo per approvare vi è anche quella secondo cui «i consigli direttivi possono essere sciolti quando non siano in grado di funzionare». È invece necessario declinare quando un consiglio non sia in grado di funzionare. Allo stato attuale esistono alcuni Ordini che non funzionano, che non sono aperti al pubblico e che non garantiscono la funzione di tutela collettiva a loro demandata. Infatti i rari casi di scioglimento degli Ordini avvengono solo per contese politiche elettorali e non perché notoriamente non funzionanti. In un altro punto del provvedimento si prevede che per l'esercizio di ciascuna delle professioni sanitarie è necessaria l'iscrizione al rispettivo (questa previsione è priva di ogni logica, sia nel caso dei pubblici dipendenti, sia nel caso in cui l'abilitazione professionale è data da un titolo universitario); avere la residenza e/o il domicilio o esercitare la professione nella circoscrizione dell'Ordine. Questa è una limitazione chiaramente anacronistica rispetto all'evoluzione dettata dall'informatica e dalla rete, che rende ormai pleonastica l'esistenza di albi correlati alla residenza o al domicilio. Inoltre non si concilia con il libero esercizio della professione sia sul territorio nazionale che su quello europeo, talché è evidente che la stessa struttura territoriale degli Ordini non è più rispondente alla funzione degli Ordini stessi né alla libera circolazione dei professionisti. Anche il fatto di essere cancellato dall'albo professionale per morosità è un atto da valutare con attenzione: oltre a rilevare il carattere paratributario del contributo di iscrizione, nonché il potere impositivo degli ordini, si può in tal modo inibire l'esercizio di una professione. Oggi tutti i professionisti, terminati gli studi universitari, hanno la necessità di iscriversi e quindi pagare una quota e nel frattempo non lavorano o lavorano in maniera così precaria che non raggiungono neanche la sopravvivenza. Mi fermo qui. Per quanto riguarda l'articolo 3, le situazioni di criticità sono numerose. Desidero soffermarmi però sull'articolo 4, che disciplina l'istituzione e la definizione della professione dell'osteopata e sull'articolo 12, che definisce quella del chiropratico. È fuor di dubbio che le professioni di osteopata e chiropratico andassero disciplinate, ma non ci si sarebbe dovuto dimenticare di tutte le altre professioni sanitarie. Con la medesima logica, si sarebbero dovuti inserire nell'istituendo Ordine dei tecnici sanitari di radiologia medica delle prevenzioni sanitarie e tecniche e della riabilitazione e prevenzione tutti gli altri albi di professionisti che ci siamo dimenticati, dal logopedista, al podologo, all'ortottista (ce ne sono veramente tantissimi). Sappiamo che oggi le professioni sanitarie sono ben normate e hanno un quadro normativo complessivo assai copioso: dalla legge 26 febbraio 1999, n. 42, alla legge 10 agosto 2000, n. 251, alla legge 1° febbraio 2006, n. 43, al comma 566 della legge di stabilità 2015. Il sistema già prevede l'eventuale istituzionalizzazione di nuove figure professionali attraverso il meccanismo previsto dalla legge n. 43 del 2006, che possiamo così sintetizzare: recepimento di direttive comunitarie, ovvero per iniziativa di Stato e Regioni; accordo della Conferenza Stato-Regioni che definisce il titolo professionale e l'ambito di attività; parere tecnico-scientifico del Consiglio superiore di sanità allargato agli esperti del Ministero della salute, delle Regioni e degli Ordini professionali; funzioni che non devono essere parcellizzate e sovrapporsi alle funzioni delle professioni già esistenti. Detto questo, appare evidente che l'istituzionalizzazione della professione di osteopata ha un suo percorso e, alla prima occasione di riconoscimento di nuove figure professionali, il legislatore non solo smentisce sé stesso, ma percorre due strade, una per gli osteopati e un'altra per i chiropratici. Dunque, l'osteopata viene riconosciuto per legge ordinaria senza pareri tecnici, senza un precedente fabbisogno riconosciuto dai piani sanitari e senza neanche la necessità di dover dare un ambito giuridico a figure che operano nel Servizio sanitario nazionale, in quanto totalmente assente dalle strutture. Curiosamente, la norma rimane in vigore, ma non vale per questa occasione. Il collega Romani ha già evidenziato la criticità tra queste figure e la laurea in scienze motorie e non intendo proseguire oltre. Avremmo voluto capire come intendete organizzare i corsi universitari di laurea triennale, comuni alle molte professioni con specializzazione con un master di uno o due anni successivi (come noi auspichiamo), o la proliferazione di numerosi corsi per cui avremmo più docenti universitari che allievi. Ricordo, inoltre, che non si è voluto affrontare nel provvedimento in esame il problema delle scuole private, talora anche di buon livello e costose, a differenza di altre che si limitano a consegnare pezzi di carta da esibire al momento opportuno. Cosa si intende fare su questo versante? Non si è inoltre messo mano alle scuole professionali rivolte agli studenti post licenza media, che creano delle professioni il cui ruolo, a questo punto, non è del tutto chiaro. In conclusione, ci preoccupa molto il fatto che con un provvedimento che è stato così lungamente studiato molti aspetti siano stati rinviati al futuro.
2016-05-19	PD	BiancoAmedeo	D'ANNA (AL-A (MpA)). La sanità è pubblica, non è statale. PRESIDENTE. Senatore D'Anna, per favore, lasci concludere l'intervento al senatore Bianco. BIANCO (PD). Senatore D'Anna, siamo sicuri... PRESIDENTE. Senatore Bianco, non si rivolga al senatore D'Anna, perché l'ho già ripreso. Lei concluda il suo intervento. BIANCO (PD). Ha ragione, Presidente. Siamo sicuri che questa legittima sollecitazione al dialogo in realtà non prefiguri una condizione per la quale concorrenza, mercato e sanità siano cose e fattispecie molto particolari e che l'unico modello di riferimento sia l'America dove la spesa sanitaria costituisce il 14 per cento del PIL? Dico questo anche per evidenziare quel respiro che queste norme, naturalmente non direttamente coinvolte, danno al provvedimento in esame. Vorrei solo ricordare la riforma degli ordini e delle professioni sanitarie. È stato detto tantissimo, per cui è davvero inutile continuare. Volevo solo sottolineare che forse la forza innovatrice di questa novella, che non è una delega, sta proprio nel ridisegnare la mission, le funzioni e i ruoli, che sono diversi e profondamente modificati dallo sviluppo della sanità e della medicina. Se non li cambiamo e li rendiamo adeguati a reggere queste sfide, non avranno la capacità di assolvere quel ruolo di governance della complessità delle attività professionali sanitarie nella moderna sanità. È questa la forza innovatrice. Ho sentito poi obiezioni sul funzionamento e sulle elezioni. In realtà, alcune non le ho lette nel testo, che è aperto; tutto il meccanismo elettorale è affidato in realtà a un decreto che dovrà emanare il Ministero della salute: lì si potranno rivedere i bilanciamenti tra rappresentanza, rappresentatività, democrazia, durata delle cariche e così via. Mi pare inoltre non più rinviabile un ragionamento serio sulla sperimentazione e la ricerca clinica. Guardate, la ricerca e la sperimentazione sono le gambe su cui cammina il futuro della medicina come scienza (e non solo della medicina). O davvero siamo in grado di salvaguardarne l'integrità, di proteggerne e di promuoverne lo sviluppo pieno, oppure ci disegniamo un futuro asfittico. Credo che il provvedimento da questo punto di vista uno sforzo lo faccia. Credo che siamo di fronte a una buona legge, che dà delle risposte che giacciono lì da tempo, e ritengo che se riusciremo - e me lo auguro - a portare a compimento e consegnare alla Gazzetta Ufficiale questo provvedimento, avremo sicuramente dato un contributo rilevante. Poi naturalmente si scontano, come spesso succede, obiezioni, critiche, opposizioni, visioni diverse, insoddisfazioni, ma è normale, perché è una materia complicata e difficile. Intanto questo è un buon passo, facciamolo decisi e convinti.
2016-05-19	PD	BiancoAmedeo	Il nostro Servizio sanitario è quello che garantisce che entrino nelle disponibilità di tutti i cittadini, indipendentemente dalla carta di credito, le grandi innovazioni delle tecnologie, dei farmaci; e qualche volta in questi anni ho pensato come sarebbe stato diverso e più drammatico il peso della crisi se non avessimo avuto la sanità pubblica e la scuola pubblica. Si può anche non andare a cena, non cambiare la macchina, non andare al cinema, ma non si può non mandare i figli a scuola; non ci si può non curare.
2016-05-19	PD	DeBiasiEmiliaGrazia	Devo ringraziare per il lavoro svolto dal mio predecessore in Commissione sanità che ha iniziato questo lavoro tremendo - perché è davvero molto difficile - e non ce l'ha fatta. Penso che man mano nel tempo, anche con quelli venuti ancora prima, siamo riusciti a raggiungere un punto di equilibrio, anche se difficile e insoddisfacente. Non c'è dubbio che sia così perché tutti avremmo voluto poter fare di più, ma questo è il punto di equilibrio. L'Unione europea stabilisce che gli ordini professionali in campo sanitario siano indispensabili per combattere l'abusivismo professionale. La medicina transfrontaliera ci dice che dobbiamo entrare in Europa a testa alta con le professioni sanitarie riconosciute. L'abusivismo professionale non è un problema soltanto dei professionisti, ma innanzitutto di sicurezza dei cittadini. Esiste una dignità professionale per tutti, dai medici fino a tutte le professioni sanitarie che oggi riconosciamo. Questa è la prima importante novità.
2016-05-19	PD	DeBiasiEmiliaGrazia	In Commissione abbiamo approfondito moltissimo e abbiamo fatto moltissime audizioni. Sono 1.200.000 i professionisti della sanità che stanno attendendo questo provvedimento. Non sono pochi: aspettano da quattordici anni.
2016-05-19	PD	DeBiasiEmiliaGrazia	Siamo consapevoli che stiamo compiendo un passo molto più importante di quanto molti di noi possano pensare in favore di una migliore sanità e di un migliore Servizio sanitario nazionale.
2016-05-19	PD	DirindinNerina	Signora Presidente, restiamo sorpresi dalla richiesta di chiusura anticipata della discussione, visto che il dibattito si sta protraendo in modo abbastanza fluido. Se non sbaglio, rimangono solo quattro colleghi iscritti a parlare e, quindi, la discussione potrebbe avviarsi rapidamente a conclusione. Non mi sembra inoltre opportuno, su un provvedimento riguardante le politiche per la salute dei cittadini, che l'Assemblea dia l'impressione di voler diluire i tempi. Dovremmo al contrario dimostrare che, nell'ambito delle competenze di questa Assemblea, stiamo cercando di portare a conclusione l'esame di un provvedimento che è di interesse di molte persone e di tantissimi professionisti della salute. È vero che la discussione questa mattina è stata fluida e rapida, anche perché gran parte del lavoro è stato svolto in Commissione igiene e sanità. In tante occasioni, questa mattina, i colleghi - penso all'intervento del senatore Zuffada, ma anche a quello di tutti gli altri colleghi, della maggioranza e dell'opposizione - hanno segnalato il grande lavoro svolto in quella sede. In Commissione abbiamo infatti svolto 36 audizioni sul provvedimento in esame, che è stato incardinato nel 2014 e che abbiamo voluto ricompattare, stralciando alcuni articoli, per proporre un provvedimento organico, che potesse arrivare in Assemblea dopo una buona elaborazione in Commissione - che tutti noi sosteniamo sempre essere necessaria - affinché in sede di Assemblea la discussione potesse essere relativamente agile e l'approvazione semplice. Mi sembra che, alla luce dello sforzo che è stato compiuto, sospendere la discussione significa vanificare l'impegno che tutti noi abbiamo assunto - unanimemente, come opposizione e come maggioranza - affinché, una volta giunto in Assemblea, la discussione del provvedimento potesse essere affrontata in modo relativamente celere, ovviamente nel rispetto della discussione e non di chi vuole la chiusura anticipata della discussione. Ciò significherebbe rinviare i lavori alla prossima settimana, quando sappiamo di avere altri provvedimenti importanti da affrontare e da cercare di approvare, per poter destinare del tempo alle altre attività che tutti noi abbiamo sul territorio. Adesso, però, nel giro di un'ora o di un' ora e mezza, potremmo fare un grande passo avanti, che ci consentirebbe probabilmente di rinviare alla prossima settimana le sole dichiarazioni di voto. Esprimo quindi l'assoluta contrarietà mia e di tutto il Partito Democratico alla proposta di chiusura anticipata della discussione generale e, anzi, auspico che il senso di responsabilità di tutti ci porti ad andare avanti speditamente, concludendo nella mattinata odierna anche l'esame degli emendamenti, che sono pochi e facilmente affrontabili.
2016-05-19	PD	GranaiolaManuela	Signor Presidente, questo disegno di legge contiene tematiche complesse e diversificate che, come ci ricordava il senatore Zuffada, abbiamo esaminato in Commissione sanità in modo molto analitico, approfondito, anche attraverso un percorso partecipato e l'audizione di molti soggetti interessati, che ci ha portato alla formulazione di disposizioni molto attese come il riordino delle professioni (sulle quali non entrerò perché ci sono colleghi che lo hanno fatto e lo faranno meglio di me), o di principi come l'individuazione delle modalità idonee a tutelare l'indipendenza della sperimentazione clinica, l'assenza di conflitti di interesse e l'indipendenza dello sperimentatore. Inoltre, l'articolo 6 prevede l'aggravante per i reati contro le persone presso strutture sanitarie e sociosanitarie, residenziali o semiresidenziali. È insopportabile quello che troppe volte ci viene restituito dalla cronaca. Sono negli occhi e nei cuori di tutti le tragiche immagini di anziani maltrattati in strutture sanitarie o sociosanitarie. Questo articolo 6 è davvero di grande importanza.
2016-05-19	PD	PaduaVenera	Capisco che debbo concludere, ma non posso non riflettere, signor Presidente, sull'equilibrio psichico della donna - poi consegnerò il testo integrale del mio intervento - che sente gli effetti della sua complessa fisiologia soprattutto in alcuni momenti. Pensiamo al post partum e alla menopausa, ma pensiamo anche al problema della depressione che nel corso della vita delle donne ha un'incidenza quasi doppia rispetto agli uomini. Vorrei anche ricordare un'altra patologia emergente che coinvolge soprattutto le ragazze e le giovani, che concerne il comportamento alimentare: passiamo dall'anoressia alla bulimia con dati che sono estremamente preoccupanti e che vanno attenzionati. Ancora, se l'aspettativa di vita per le donne è maggiore rispetto a quella degli uomini, la qualità della vita ad un certo punto è peggiore e questo si evince soprattutto dopo una fascia di età. La qualità della vita è decisamente peggiore, proprio perché le donne si sono fatte carico, durante tutta la loro vita, di un servizio di cura nei confronti della famiglia, dei figli e dei genitori, cercando di conciliarlo con i problemi del lavoro. Da ultimo, ma non ultimo in ordine di importanza, mi lasci ricordare con grande soddisfazione, Presidente, la modifica all'articolo 2 del disegno di legge che prevede finalmente l'estensione di una pratica a tutto il nostro Paese. Più volte abbiamo evidenziato come la risposta di salute sia disomogenea nel nostro Paese e così si verifica che in alcune ASL le donne vengano assistite, qualora lo richiedano, nella fase del preparto e nel travaglio parto, da una possibile azione analgesica. Questo però succede soltanto in alcune ASL, mentre ora, con l'inserimento e la condivisione dell'Assemblea di questa norma, così come ha detto bene il senatore Zuffada - che ringrazio per la sua onestà intellettuale - sarà possibile in tutto il Paese. Questo perché in Commissione sanità abbiamo lavorato insieme, come per la verità succede molto spesso, confrontandoci con grande onestà intellettuale e abbiamo approvato all'unanimità questa norma che fa crescere il nostro Paese anche sotto il profilo del genere. Spero che l'Assemblea possa approvare velocemente questo provvedimento, perché certamente è un buon segnale che diamo innanzitutto ai pazienti, ai cittadini che chiedono risposte di salute, ma anche ai tanti professionisti che ogni giorno si impegnano.
2016-05-19	PD	PaduaVenera	Il genere, in relazione alle più recenti politiche sanitarie europee, è stato ritenuto dall'Organizzazione mondiale della sanità, come un elemento essenziale per la promozione della salute, nella direzione dello sviluppo di approcci terapeutici differenziati e specifici per donne e uomini.
2016-05-19	PD	PaduaVenera	Proprio per il rispetto che si deve alle persone che hanno necessità di cure, c'era bisogno che ci fosse un aumento delle pene per coloro che esercitano abusivamente la professione: serve rassicurare i pazienti ma anche i tanti, tantissimi professionisti che ogni giorno svolgono con dedizione e abnegazione il proprio lavoro, facendo in modo che la nostra sanità, e lo possiamo dire con orgoglio, possa ancora essere tra le migliori al mondo. Per questo abbiamo la previsione di pene che possono essere aumentate da un terzo fino alla metà di quanto previsto dall'articolo 348 del codice penale, in materia di esercizio abusivo.
2016-05-19	PD	SilvestroAnnalisa	Egregio Presidente, signore senatrici, signori senatori, intervengo sul disegno di legge su cui stiamo riflettendo e ragionando dopo aver ascoltato con molta attenzione gli interventi che mi hanno preceduto e che hanno evidenziato tutte le caratteristiche di questo disegno di legge, oggi presentato e dibattuto in Aula a titolo «Disposizioni in materia di sperimentazione clinica dei medicinali, di riordino delle professioni sanitarie e formazione medico specialistica, di sicurezza alimentare, di benessere animale, per la promozione della prevenzione e di corretti stili di vita». Questo provvedimento riporta norme che si riferiscono ad aree tematiche diverse, ancorché collegate da un filo rosso conduttore: tutte ineriscono ai molteplici ambiti che caratterizzano la salute e la sanità del nostro Paese.
2016-05-19	PD	SilvestroAnnalisa	Finalmente, dopo un lasso temporale ben più che decennale, sì è giunti, da una parte, al riordino e alla novellazione delle norme che riguardano i modelli e le strutture di valutazione, validazione e rappresentanza delle professioni sanitarie; dall'altra, a dare pari riconoscibilità e dignità anche a numerose professioni sanitarie già regolamentate con specifici profili delineati e formalizzati con appositi decreti dal Ministero della salute e che, da oltre un ventennio, si formano in università attraverso percorsi di laurea triennale, quinquennale e master di primo e secondo livello. Queste ultime professioni sanitarie, peraltro, sono ancora inopinatamente mantenute prive di propri albi professionali, oppure con albi professionali inseriti nella struttura collegio, piuttosto che in quella di ordine. Il riordino e la novellazione delle norme inerenti alle professioni sanitarie e i modelli e le strutture di loro validazione, valutazione e rappresentanza, possono compiutamente essere definite come un ulteriore passo in avanti non tanto e non solo per gli oltre 1,2 milioni di professionisti sanitari operativi nel nostro Paese, quanto per i cittadini italiani ed europei che fruiscono delle loro prestazioni professionali e del loro impegno assistenziale. La tanto attesa riforma ordinistica in sanità si lascia alle spalle, finalmente, un percorso tortuoso e accidentato fatto di stop and go, di speranze e acerbe delusioni rese ancora più incomprensibili per l'acclarata evidenza di quanto il previgente e attuale impianto ordinistico avesse bisogno di un'ampia ridefinizione nei contenuti, nelle forme di partecipazione al voto, nei modelli di governance interna (sia a livello locale che regionale e nazionale), nei rapporti con le diverse istituzioni e con i propri professionisti, nei contatti e nella rete di rapporti con la collettività e con i singoli cittadini, che diventano attori protagonisti nella gestione, attraverso la mediazione, dell'eventuale e sperabilmente raro contenzioso. Non sono però unicamente questi gli elementi positivi inseriti e contenuti nei disegno di legge; altrettanto importanti sono anche altri ed ulteriori aspetti che con il provvedimento in argomento, approvato all'unanimità dalla 12ᵃ Commissione del Senato, avvicinano ancora di più il nostro Paese all'Unione europea, in quanto facilitano la realizzazione dei disposti di due recenti decreti legislativi. Mi riferisco al decreto legislativo 4 marzo 2014 n. 38, recante attuazione della direttiva n. 24 del 2011 dell'Unione europea concernente l'applicazione dei diritti dei pazienti relativi all'assistenza sanitaria transfrontaliera, nonché della direttiva n. 52 del 2015 dell'Unione europea, comportante misure destinate ad agevolare il riconoscimento delle etichette mediche emesse in un altro Stato membro; nonché al decreto legislativo 28 gennaio 2016 n. 15, recante attuazione della direttiva n. 55 del 2013 dell'Unione europea, del Parlamento europeo e del Consiglio, recante modifica delle direttive nn. 36 del 2005 e 1024 del 2012, relativo alla cooperazione amministrativa attraverso il sistema di informazione del mercato interno IMI. In entrambe le direttive, integralmente recepite dal nostro Paese con i succitati decreti legislativi, viene dato e riconosciuto un ruolo significativo agli ordini professionali sanitari e alle funzioni che tali enti dovranno svolgere a favore dei cittadini proprio per la loro funzione di enti pubblici non economici che agiscono quali organi sussidiari dello Stato al fine di tutelare gli interessi pubblici, garantiti dell'ordinamento, connessi all'esercizio professionale. Il decreto legislativo n. 38 del 2014, all'articolo 5, dispone che i pazienti di un altro Stato membro dell'Unione europea hanno diritto a informazioni su vigilanza e valutazione dei prestatori di assistenza sanitaria e su quali di loro sono soggetti a standard e orientamenti per le opzioni terapeutiche su fatture, prezzi ed onorari, su status di autorizzazione dei professionisti, sulla loro copertura assicurativa, responsabilità professionale o altri mezzi di tutela personale e collettiva. Sempre il decreto legislativo n. 38 del 2014, all'articolo 7, dispone che gli attivandi punti di contatto per l'assistenza sanitaria transfrontaliera forniscano anche informazioni sui prestatori di assistenza sanitaria e sul loro diritto ad esercitare o sulle restrizioni all'esercizio professionale. Nel decreto legislativo di cui trattasi, si afferma infine, all'articolo 11, che l'Italia si impegna affinché le informazioni sul diritto di esercizio professionale dei professionisti sanitari iscritti nei registri nazionali o locali stabiliti nel territorio nazionale siano, su richiesta, messi a deposizione degli altri Stati dell'Unione europea. Su tutte queste partite gli ordini professionali svolgono un ruolo fondamentale proprio a supporto delle norme che lo Stato ha in attuazione. Ancora, il decreto legislativo n. 15 del 2016 definisce, all'articolo 4, come professione regolamentata l'attività o l'insieme delle attività il cui esercizio è consentito solo a seguito di iscrizione in ordini o collegi o in albi, registri ed elenchi tenuti da amministrazioni o enti locali pubblici, se l'iscrizione è subordinata al possesso di qualifiche professionali o all'accertamento delle specifiche professionalità. Nello specificare che sono regolamentate le attività attinenti al settore sanitario nei casi in cui il possesso di una qualifica professionale è condizione determinante ai fini della retribuzione delle relative prestazioni o dell'ammissione al rimborso, l'articolo 8 -bis definisce che gli ordini o i collegi professionali informano le autorità competenti di tutti gli altri Stati membri, mediante un'allerta attraverso il sistema IMI, dei provvedimenti che limitano o vietano ad un professionista, anche solo a titolo temporaneo, l'esercizio totale o parziale sul territorio nazionale di indicate professioni sanitarie. A questo punto è ben evidente, dunque, il ruolo fondamentale che gli ordini professionali sanitari dovranno svolgere a favore dei cittadini-pazienti per quanto attiene ai dati, alle informazioni, alle competenze dei loro iscritti e alla garanzia di professionalità di cui questi ultimi devono essere in possesso. È altrettanto ben evidente che l'uniformità applicativa delle norme ordinistiche a tutte le professioni sanitarie fornirà e darà maggiori garanzie ai cittadini tutti, oltre che ai professionisti iscritti. Credo sia importante sottolineare, a conclusione di questo intervento, che gli ordini professionali sono emanazione della volontà dello Stato e dei professionisti di darsi delle regole chiare, trasparenti e lineari per un esercizio professionale di alta qualità e di garanzia nei confronti dei loro assistiti, e che tali organismi sono e saranno completamente autofinanziati dai professionisti stessi. Un ulteriore contributo dato dagli stessi al buon andamento del sistema salute nella sua globalità, senza ulteriori oneri per i cittadini e per le istituzioni. Quello degli ordini e dei professionisti iscritti agli albi è, quindi, un impegno a favore dell'intera collettività sociale, che potrà contare su solidi, attenti alleati per combattere l'abusivismo professionale, l'opacità fiscale ed amministrativa, l'autoreferenzialità professionale e anche, di contro, per sostenere e verificare il costante aggiornamento delle competenze professionali, la manutenzione delle conoscenze e delle abilità attraverso il contributo fornito alle istituzioni per la definizione del fabbisogno e dei contenuti formativi. Un grande obiettivo, dunque, garantire risposte appropriate e pertinenti anche ai nuovi ed emergenti bisogni di salute dei cittadini e preservare l'enorme e fondamentale patrimonio di valori, conoscenze, scientificità e solidarietà che sottendono e informano il nostro Servizio sanitario nazionale. Per tutto questo auspico una convinta approvazione del disegno di legge oggi al nostro esame.
2016-05-24	LN	CentinaioGianMarco	Signora Presidente, il testo approvato con voto unanime in Commissione è piuttosto articolato e tratta una pluralità di tematiche alquanto differenziate. Tra i temi di maggiore rilievo si segnalano le disposizioni concernenti il riordino delle professioni sanitarie, che sono state valutate sia alla luce degli indirizzi politici promananti dall'Unione europea, sia in considerazione della necessità di disciplinare in maniera omogenea le diverse professioni, così da riconoscerne la pari dignità e da valorizzarne le competenze, necessarie alla funzionalità del sistema sanitario. In questo provvedimento vengono poste le premesse perché siano finalmente date risposte a istanze di adeguamento dell'ordinamento pendenti da decenni, dalla revisione della disciplina delle sperimentazioni cliniche fino a quello che rappresenta il cuore del provvedimento, ossia il riassetto della disciplina ordinistica delle professioni sanitarie e la regolamentazione di alcune professioni sanitarie che vengono, allo stato, esercitate in assenza di una cornice normativa. In particolare, per quanto attiene al riordino delle professioni sanitarie già disciplinate dal decreto legislativo del Capo provvisorio dello Stato n. 233 del 1946, si auspica che con l'entrata in vigore della nuova normativa gli ordini potranno svolgere più efficacemente le proprie funzioni, che in ultima analisi sono volte a garantire un adeguato livello qualitativo alle prestazioni sanitarie rese agli utenti. Con l'intervento operato si sostituisce gran parte del predetto decreto legislativo n. 233 del 1946, e le nuove norme organizzative concernono sia gli ordini esistenti dei medici chirurghi e degli odontoiatri, dei veterinari e dei farmacisti sia i nuovi ordini summenzionati. Si trasformano gli attuali collegi delle professioni sanitarie e le rispettive federazioni nazionali in ordini delle medesime professioni e relative federazioni nazionali accorpando in un medesimo Ordine, quello dei tecnici sanitari di radiologia medica, professioni tra loro omogenee e compatibili, quali le professioni sanitarie tecniche della prevenzione e della riabilitazione che pur regolamentate non hanno ancora albi professionali. Appare importante ricordare come osteopati e chiropratici diventano professioni sanitarie. Tra le principali novità del testo approvato dalla Commissione figura senz'altro l'istituzione di due nuove figure professionali, quella dell'osteopata e del chiropratico, che diventano a tutti gli effetti professioni sanitarie. Gli osteopati avranno anche un apposito albo all'interno del neo-Ordine dei tecnici sanitari di radiologia medica e delle professioni sanitarie tecniche, della riabilitazione e della prevenzione. Una criticità che non è stata risolta è quella relativa al riconoscimento dei titoli con i quali l'osteopata viene definito come il professionista sanitario che, in possesso di laurea abilitante o di titolo equipollente, svolge la propria attività sulla base delle competenze professionali stabilite dalla Federazione europea degli osteopati e dall'Organizzazione mondiale della sanità secondo criteri funzionali relativi alla prevenzione della salute dell'individuo. Ci si augura che l'errore venga corretto attraverso il compimento di quanto previsto dall'articolo 4, inserito in sede referente, dove per l'iscrizione è richiesto il possesso della laurea abilitante - in base all'ordinamento didattico da definire secondo la procedura di cui al comma 2 del presente articolo 4 - o dei titoli equipollenti -individuati con accordo sancito in sede di Conferenza permanente per i rapporti tra lo Stato, le Regioni e le Province autonome entro tre mesi dall'entrata in vigore della presente legge. Signora Presidente, come ha detto anche il collega, sicuramente qualcosa è da modificare e quindi auspichiamo che le modifiche vengano fatte alla Camera dei deputati. Pertanto, il nostro voto sarà di astensione.
2016-05-24	M5S	GaettiLuigi	Signor Presidente, l'articolo 4 è estremamente importante in quanto va a istituire la definizione della professione dell'osteopata. A questo punto bisogna dire che con questo articolo si va in deroga all'articolo 5 della legge n. 43 del 2006. Questa legge è molto chiara e già prevede l'istituzione di nuove professioni sanitarie. Essa traccia un percorso ben preciso. Innanzitutto al comma 1 dell'articolo 5 afferma che l'individuazione di nuove professioni sanitarie avviene in sede di recepimento di direttive comunitarie, ovvero per iniziativa dello Stato o delle Regioni, in considerazione dei fabbisogni connessi agli obiettivi di salute previsti nel Piano sanitario nazionale o nei Piani sanitari regionali, che non trovano rispondenza in professioni già riconosciute. Il secondo comma del medesimo articolo fa riferimento a un accordo della Conferenza Stato-Regioni, che definisce il titolo professionale e l'ambito di attività. Il terzo comma subordina l'individuazione delle nuove professioni sanitarie ad un parere tecnico scientifico del Consiglio superiore di sanità. Il quinto comma afferma che le funzioni caratterizzanti le nuove professioni non devono essere parcellizzate e sovrapporsi alle funzioni delle professioni già esistenti. In questo caso quindi, ripeto, esiste già una legge molto precisa. Noi del Movimento 5 Stelle riteniamo perciò che quella legge debba essere osservata e che sia inutile fare delle deroghe, come questa e come le altre che vedremo successivamente. La nostra contrarietà a questo articolo, sul quale esprimeremo un voto contrario, non sta nella sostanza di quanto esso propone, ma sul metodo con il quale si vuole raggiungere l'obiettivo. È una precisazione importante, che appunto voglio resti agli atti.
2016-05-24	M5S	GaettiLuigi	Signora Presidente, signor rappresentante del Governo, colleghi, anche se abbiamo votato a favore di diversi articoli del provvedimento in esame, le criticità emerse nel corso della discussione generale sono state confermate dall'analisi degli emendamenti presentati. Ad esempio, gli emendamenti e l'ordine del giorno all'articolo 2 hanno chiesto l'inserimento e l'allargamento a nuovi LEA, limiti che peraltro avevo evidenziato; all'articolo 3 si è chiesta la regolamentazione di nuove professioni sanitarie: dall'agopuntore, all'ingegnere clinico, dal chinesiologo al dottore in scienze motorie, dal massofisioterapista all'odontotecnico e all'ottico optometrista, senza il percorso stabilito dall'articolo 5 della legge n. 43 del 2006. Perfino la relatrice, che più di tutti ha avuto la possibilità di studiare e analizzare il provvedimento, ha avuto la necessità di inserire all'ultimo momento la norma sulle professioni di chimico e fisico. La richiesta di disciplinare alcune professioni sanitarie non ha fatto altro che dimostrare la superficialità del provvedimento, anche perché quegli emendamenti sono stati presentati da stimati colleghi della Commissione sanità, che hanno avuto modo di studiare il provvedimento per due anni, accorgendosi solo all'ultimo minuto di doverlo cambiare, dopo aver votato favorevolmente in Commissione. Il disegno di legge n. 1324, presentato dal ministro Lorenzin, al pari degli altri analoghi disegni di legge, presentati peraltro da professionisti che hanno operato in ordini ed albi e che quindi conoscono bene il sistema, non solo non ammoderna il sistema ordinistico delle professioni sanitarie ma, al contrario, ne rafforza la natura corporativa, mantenendo assolutamente inalterate strutture arcaiche e meccanismi poco trasparenti e affatto rappresentativi. È evidente che in primis si pone una riflessione generale sull'opportunità che continuino ad esistere ordini professionali, ben potendo le medesime funzioni essere ricoperte e soddisfatte dai Ministeri vigilanti. In ogni caso è chiaro che l'esistenza di tali ordini nella veste di enti pubblici non economici, con connesso potere impositivo paratributario, normativo, regolamentare, disciplinare e consultivo, mal si concilia con la loro volontà di agire al di fuori di ogni regola pubblica ed in piena e totale autonomia. Appare opportuno che tali enti si adeguino a tutte le norme sulla trasparenza e l'anticorruzione, il pubblico impiego, il codice dei contratti, la contabilità pubblica e quant'altro, e che risolvano tutti i conflitti d'interesse che li riguardano. Appare necessario che sia garantito un controllo esterno da parte del Governo, del Ministero vigilante e della Corte dei conti (sia gestionale che giurisdizionale), tenuto conto del notevole patrimonio economico e finanziario che questo sistema gestisce e controlla, sia direttamente che indirettamente (contributi, formazione, immobili, investimenti, fondazioni, casse di previdenza). Alcuni studi hanno rilevato che il sistema economico riferibile agli ordini professionali (incluso l'indotto) corrisponde a circa il 15 per cento del PIL. Il patrimonio immobiliare e mobiliare riferibile agli ordini professionali e alle casse di previdenza è quantificabile in svariati miliardi di euro. Appare opportuno che siano costituiti esclusivamente ordini nazionali in cui confluiscano diverse professioni sanitarie, o al massimo regionali e interregionali, così da garantire servizi amministrativi efficienti per l'utenza e per i medesimi professionisti. Appare altresì necessario eliminare tutti quei conflitti d'interesse (ad esempio, tra ordini e formazione) che minano il libero sviluppo ed esercizio delle professioni. Sono già entrato nel merito delle incongruenze dell'istituzione delle due professioni sanitarie di osteopata e di chiropratico, peraltro con due percorsi diversi, per cui non entro nello specifico, ribadendo comunque, in questa fase, che abbiamo valutato il metodo e non la sostanza. Interessante anche notare che compare un articolo (articolo 13) sulla dirigenza sanitaria del Ministero della salute, che va ad inquadrare il personale nelle rispettive qualifiche, collocandolo in un unico livello. Ovviamente, la rimodulazione avviene aumentando lo stipendio, che viene compensato dalla riduzione del personale per pensionamenti (circa due, tre all'anno), visto che il turnover è fissato al 20 per cento. Molto interessanti sono le motivazioni che sottendono questo articolo, ovvero il divario economico tra personale del Servizio sanitario nazionale, cui compete una indennità di esclusività del rapporto di significativa consistenza economica e l'omologo personale del Dicastero, cui non è riconosciuto siffatto emolumento. La relazione tecnica ci dice che «La disposizione non impatta significativamente sulla regolare programmazione». I calcoli sono stati fatti sul personale al 31 dicembre 2013, e forse, dopo tre anni, sarebbe opportuno verificarli, vedere se la organizzazione funzionale del Ministero è ancora valida e se tutti i dirigenti meritano davvero la nuova qualifica. Forse vi siete dimenticati della meritocrazia. Anche l'articolo 10, contenente disposizioni in materia di formazione medica specialistica, lascia qualche perplessità. Esso consente l'inserimento dei medici in formazione all'interno delle strutture sanitarie inserite nella rete formativa. Praticamente lo specializzando, come ha già sottolineato qualche collega in precedenza, negli ultimi anni della specializzazione, viene inserito «anche per ciò che attiene alla graduale assunzione di compiti assistenziali e all'esecuzione di interventi» nell'attività routinaria assistenziale, percependo come stipendio, l'assegno riferibile alla borsa di studio. Praticamente si utilizza un medico, pagandolo meno, ma affidandogli gli stessi compiti di uno strutturato, vicariandone la presenza. Avremo che le strutture sanitarie faranno a gara per avere medici in formazione, che lavoreranno più degli strutturati, perché devono imparare, ma pagati la metà. Non so se vi rendete conto, ma state regolamentando lo sfruttamento dei giovani medici.
2016-05-24	PD	DirindinNerina	Più volte in Commissione igiene e sanità e anche in quest'Assemblea abbiamo sottolineato la necessità che i Governi - tutti i Governi, sia nazionali, che regionali - dedichino maggiore attenzione al settore sanitario, che gode certamente di un ampio e solido impianto e che è riconosciuto tra i più avanzati, ma che dopo tanti anni necessita di una manutenzione anche legislativa. Finalmente questo provvedimento, su una parte, consente di fare una manutenzione legislativa e apportare un aggiornamento e un ammodernamento a una disciplina che, in alcuni ambiti, come abbiamo sentito dire più volte, risale al 1946, cioè a settant'anni fa, mentre in altri casi richiede un adeguamento alla disciplina comunitaria. Penso, ad esempio, al regolamento europeo n. 536 del 2014, sulle sperimentazioni cliniche, che è importantissimo per le ragioni già enunciate in quest'Assemblea, ossia per garantire che anche nel nostro Paese le sperimentazioni cliniche si adeguino agli standard internazionali (soprattutto quelli dell'etica, della trasparenza e dell'indipendenza dei ricercatori) e che si sappiano governare i conflitti di interesse che in questi settori molto spesso si verificano. Ci auguriamo che il Governo adotti rapidamente i decreti legislativi attuativi di questa che è l'unica delega che viene data al Governo. Infatti, nonostante in quest'Assemblea si sia parlato di tante deleghe, in realtà l'unica delega è questa, volta all'attuazione e al recepimento della normativa europea sulle sperimentazioni cliniche. Il provvedimento che il Senato si appresta ad approvare non si limita ad ammodernare la normativa di cui ho detto, in quanto produce dei miglioramenti alla normativa esistente che, apparentemente, possono sembrare lontani dagli interessi dei cittadini, ma che in realtà possono avere degli effetti sulla salute delle persone e sui diritti dei cittadini, che cercherò di approfondire rapidamente, nel tempo che mi è consentito. Mi riferisco, in particolare, alla disciplina degli ordini professionali, che probabilmente - a mio giudizio erroneamente - può essere giudicata da molti una questione tutta interna al mondo delle professioni. Anzi, qualcuno potrà pensare che sia addirittura interna principalmente al mondo dei medici e qualcun'altro potrà pensare che si tratti di una disciplina volta a tutelare gli operatori o una corporazione, come qualcuno ha detto anche in questa sede. Se fosse così, non avremmo reso un buon servizio al Paese. In realtà non è così, perché la disciplina che rivede la normativa in tema di ordini professionali ha, in primo luogo, l'obiettivo di dare garanzia ai cittadini. Inoltre, nonostante la lunga storia degli ordini contenga al proprio interno episodi in cui il bene del paziente non sempre è stato messo al primo posto, voglio sottolineare quanto questo riordino in corso di approvazione possa, al contrario, costituire un passo importante proprio nella direzione di fissare delle regole a tutela del paziente. Infatti, assegniamo a tutti gli ordini una nuova missione che è quella di promuovere l'autonomia, l'indipendenza e la responsabilità nell'esercizio delle professioni sanitarie e di valorizzarne la funzione sociale e, al contempo, salvaguardare i principi etici al fine di garantire la tutela della salute individuale e della collettività. Tutelare gli interessi pubblici connessi all'esercizio della professione è un obiettivo impegnativo, che finalmente scriviamo in un provvedimento e su cui auspichiamo che gli ordini che vengono a essere ridisciplinati vorranno intensificare gli sforzi, proprio a sostegno del sempre più necessario rafforzamento del rapporto di fiducia tra cittadini e professionisti, combattendo, come richiesto dal provvedimento, l'abusivismo, evitando le opacità fiscali che ancora ci sono, evitando e prevenendo i cedimenti etici che in qualche caso ci sono ed evitando l'autoreferenzialità e le disarmonie, che qualche volta sono dei veri e propri conflitti tra le diverse professioni, che certamente non vanno a vantaggio dei cittadini. È necessario superare tali conflitti e questo provvedimento cerca di farlo, riconoscendo gli ordini non soltanto alle professioni che tradizionalmente erano costituite in ordini ma anche a tutte quelle professioni di cui abbiamo parlato lungamente in occasione del dibattito, alle quali riconosciamo un valore importante nella garanzia dell'assistenza ai cittadini che hanno bisogno di essere tutelati quando perdono la loro salute. Questo provvedimento pertanto aiuta anche a superare in parte quel muro di resistenze che molto spesso c'è nel favorire un'assistenza sanitaria interprofessionale, garantendo una migliore collaborazione tra medici, infermieri, ostetrici e tecnici della prevenzione e della riabilitazione. Ho sentito dire in molte occasioni, nel dibattito di oggi, che si poteva fare di più. Certo, si può sempre fare di più. Peraltro, un provvedimento che arriva dopo settant' anni si deve dare delle priorità perché può fare quello che è possibile fare alla luce del contesto complessivo e delle condizioni esistenti. Voglio qui ricordare, ad esempio, una richiesta che pressantemente in queste ultime settimane ci è arrivata da parte dei laureati delle scienze motorie. Nessuno non riconosce il valore che ha l'attività fisica nel promuovere la salute dei cittadini e nell'evitare le complicanze che in qualche caso, in alcuni pazienti, possono verificarsi, ma ovviamente la loro richiesta esula dal confine di questo provvedimento, quindi non può che essere presa in considerazione, eventualmente, in un qualche futuro momento in cui ci sarà una riflessione su questa e su altre professioni. Ricordo, infine, l'articolo 9, che introduce per la prima volta le circostanze aggravanti per i reati contro la persona quando il fatto in danno della persona è commesso nei confronti di persone ricoverate in ospedale o - cosa che succede, purtroppo, più frequentemente - di persone ricoverate nelle strutture sanitarie o sociosanitarie, come gli anziani. Si tratta di un tema molto importante. Il provvedimento che giunge all'approvazione di questa Assemblea e che ha seguito un percorso tortuoso, non soltanto in questi ultimi anni ma ancora molto prima, alla fine riuscirà a vedere la luce, almeno in questa Camera. Ci auguriamo che la Camera dei deputati riuscirà a breve a completare l' iter, in modo che possa essere definitivamente applicato. Provo a concludere così, parafrasando, un recente articolo di Michele Ainis, le norme e i diritti delle persone vivono solo se c'è un popolo che vi si affeziona, che li sa coltivare, che li assume come guida nei comportamenti quotidiani. Qui abbiamo bisogno che queste norme siano assunte nei comportamenti quotidiani degli operatori e dei responsabili delle politiche per la salute in modo puntuale. Allora, quello che ci auguriamo tutti, una volta che la norma sarà legge, dopo l'approvazione definitiva da parte della Camera, è che il testimone, la responsabilità, passi ai tanti operatori e alle tante istituzioni che hanno il dovere di farla vivere e di farla applicare: il Ministero della salute, il Ministero della pubblica istruzione, le Regioni, gli ordini professionali e tutti i professionisti del settore sanitario. Un piccolo pezzo a miglior tutela della salute dei cittadini oggi può essere approvato dal Senato. Per questa ragione, dichiaro il voto favorevole del Gruppo del Partito Democratico al provvedimento che stiamo per approvare.
2016-05-24	PD	DirindinNerina	Signora Presidente, colleghe e colleghi, vorrei anche io unirmi alle parole di coloro che, prima di me, hanno ringraziato innanzitutto la relatrice, senatrice De Biasi, per la tenacia, la pazienza e la determinazione con la quale in questi due anni ha guidato la Commissione portandoci al risultato che a breve verrà approvato. Vorrei ringraziare anche tutti i colleghi della Commissione perché, come si è detto più volte, questo provvedimento è stato discusso e argomentato senza posizioni pregiudiziali, ma cercando di confrontarsi nel merito, all'interno della Commissione sanità. Devo dire anche che sorprende e dispiace, francamente, che solo in Aula, oggi, il Movimento 5 Stelle, con la voce del collega, senatore Gaetti, abbia espresso delle perplessità che mai, in questi due anni, sono state espresse in occasione del dibattito in Commissione. Forse, così come su alcuni punti abbiamo lavorato intensamente, potevamo lavorare intensamente anche sugli aspetti che oggi sono stati sollevati. Ma capisco che possano esserci altri argomenti che portano ad assumere una posizione contraria, ancorché all'interno della Commissione sanità i provvedimenti siano stati approvati, nella grandissima maggioranza, all'unanimità dei componenti della Commissione. Anche io voglio ringraziare il sottosegretario De Filippo, per la passione e l'attenzione con la quale ci ha seguito costantemente, in questi due anni, in Commissione. Si tratta di un provvedimento atteso da anni in tutte le sue componenti, che affronta temi molto specialistici e complessi e che deve essere considerato, a mio giudizio, un importante segno di attenzione nei confronti delle politiche di tutela della salute e anche, in secondo luogo, un piccolo ma al contempo grande riconoscimento a oltre un milione di operatori. Operatori che lavorano dentro le strutture pubbliche e private, che erogano servizi attraverso il Servizio sanitario nazionale e che, nella gran parte dei casi, affrontano le restrizioni e le riorganizzazioni che in questo momento in tutte le Regioni sono in atto, con senso di responsabilità e con dedizione. Credo sia ingeneroso qualificarli statali, anzitutto perché non lo sono, trattandosi di operatori pubblici e privati, e poi perché forse sarebbe bene che cominciassimo a evitare di denigrare i dipendenti pubblici in modo generalizzato e che fossimo più intelligentemente attenti alle luci e anche alle ombre che i molti dipendenti pubblici hanno nel momento in cui svolgono la loro funzione.
2016-05-25	PD	DirindinNerina	Signora Presidente, anzitutto esprimo apprezzamento per il lavoro che la relatrice ha svolto e voglio ringraziarla proprio in quest'Aula perché si è trattato di un lavoro certamente non facile, molto delicato e molto contrastato, e che però ha fatto sì che questo provvedimento, nato alla Camera con grandi difficoltà cercando di unificare le proposte di tantissimi deputati, alla fine possa essere migliorato da questa Assemblea nella direzione che molti di noi auspicavano e rispetto alla quale in precedenza non era stato possibile andare. Rivolgo pertanto un ringraziamento sincero alla relatrice e alla Commissione competente per il lavoro svolto, anche perché si è tenuto conto di molte delle osservazioni che come Commissione sanità avevamo a suo tempo avanzato.
2016-05-25	PD	GranaiolaManuela	Il testo approvato dalla Camera ha avuto al Senato, nella Commissione di merito, importanti modifiche, che recepiscono anche molte delle osservazioni fatte in Commissione sanità. È stata meglio individuata la platea dei beneficiari nelle persone con disabilità grave, così come definite dall'articolo 3 della legge n. 104, accertata con le modalità di cui all'articolo 4 della medesima legge. Si è tenuto conto della necessità di far emergere con forza il superiore interesse delle persone con disabilità grave. Si è ribadita la necessità che le misure di assistenza avvengano attraverso la progressiva presa in carico della persona interessata già durante l'esistenza in vita dei genitori e soprattutto nel rispetto della volontà delle persone con disabilità grave, dei loro genitori o di chi ne tutela gli interessi. Si è stabilito che nell'atto istitutivo del trust, nel contratto di affidamento fiduciario che disciplina i fondi speciali, ovvero nell'atto di costituzione del vincolo di destinazione siano indicati in carico al trustee, al fiduciario o al gestore, gli obblighi e le modalità di rendicontazione. L'altra modifica importante introdotta è stata quella di prevedere che in caso di premorienza del beneficiario rispetto ai soggetti che hanno istituito il trust o stipulato i fondi speciali e costituito il vincolo di destinazione, i trasferimenti dei beni e dei diritti reali a favore di suddetti soggetti godano delle medesime esenzioni. Forse la legge poteva e potrà essere ancora migliorata per arrivare a un percorso certo che porti a una reale deistituzionalizzazione e al vero superamento delle residenze sanitarie assistenziali (RSA) e delle residenze sanitarie per disabili (RSD), incrementando l'autonomia, l'indipendenza e la soddisfazione del disabile. Forse si poteva rivedere la questione dei trust, questa novità molto controversa, nella consapevolezza che non sono una soluzione per tutti, specialmente in un momento di larga diffusione della povertà. Forse si doveva approfondire la questione della disabilità intellettiva, che anche nei casi meno gravi è spesso associata ad altre patologie, come l'epilessia e l'autismo, quindi prevedere in tali casi la possibilità di usufruire di trattamenti simili a quelli contenuti nel presente disegno di legge. È anche vero però che nel Paese l'attesa era davvero tanta e se è vero (come è vero) che in Italia le persone colpite da disabilità grave e per questo non autosufficienti sono 2,6 milioni, il tempo è scaduto. Dobbiamo inoltre rendere assolutamente un po' di serenità a quei familiari che vivono quotidianamente l'angosciante pensiero di cosa accadrà ai loro cari quando non ci saranno più, quando non avranno più il loro sostengo. Pertanto, non posso che esprimere il mio ringraziamento per il lavoro fatto al Senato dalla Commissione di merito e credo di poter affermare che un primo passo importante è stato fatto. Ora sarà importante continuare a tenere alta l'attenzione su quanto disposto dal disegno di legge; mi riferisco soprattutto alla determinazione dei livelli essenziali delle prestazioni su tutto il territorio nazionale, al potenziamento della informazione e consulenza per l'accesso alla rete integrata dei servizi sociali, dei servizi educativo-assistenziali e di promozione della socialità e soprattutto sull'adozione di interventi per contrastare le condizioni di vecchia e nuova povertà che, quando sono associate a situazioni di disabilità, sono insopportabili, esplosive e hanno un bisogno assoluto di tutta la nostra attenzione, di tutto il nostro impegno.
2016-05-26	M5S	PagliniSara	Signor Presidente, è la prima volta che mi capita dall'inizio della legislatura di trovarmi di fronte ad un disegno di legge che è stato denunciato al presidente dell'Autorità nazionale anticorruzione, Raffaele Cantone. A coinvolgere tale organismo è stato il Coordinamento sanità e assistenza (CSA) fra i movimenti di base, che opera ininterrottamente dal 1970 a favore dei diritti delle persone che non possono difendersi da sé. Il CSA e la Fondazione promozione sociale ONLUS avevano segnalato per tempo con allarme e vivissima preoccupazione il carattere illegittimo e ingannevole di tale proposta di legge. Tant'è che avevano anche inviato una lettera aperta intitolata «Gravissima proposta di legge sul "dopo di noi": ignorate le leggi vigenti per le persone con disabilità grave e limitata o nulla autonomia e concreto rischio di iniziative clientelari». Poi ascoltiamo dichiarazioni come quella di ieri da parte della relatrice: «La bellezza del legiferare quando si intercettano i bisogni delle persone». Ciò stride vistosamente con quanto denunciato, specialmente se viene citata la sussidiarietà orizzontale e la collaborazione proficua tra pubblico e privato. Questo atto, l'ennesimo in questa legislatura, pensiamo sia palesemente affrontato per soddisfare clientele e appetiti privati. Il disegno di legge sul "dopo di noi" non nasce dunque nel migliore dei modi. Al Senato la relatrice ha apportato delle migliorie, ma senza incidere nella sostanza. Già nel titolo si legge: «Disposizioni in materia di assistenza in favore delle persone con disabilità grave, prive del sostegno familiare». Intento nobile, ma che già crea una disparità tra disabili gravi e non; e avete insistito all'inverosimile ad aggiungere il termine «grave», in un ambito dove assolutamente si dovrebbe evitare di fare discriminazioni di sorta.
2016-07-13	M5S	LezziBarbara	(ore 17,21) ( Segue LEZZI). Siccome ci sarà questo aumento PIL, anche il rapporto tra debito e PIL finalmente scenderà. Nella tabella di pagina 79, vediamo che il debito pubblico delle amministrazioni centrali passerà da 2.048 miliardi a 2.185 miliardi. Significa che questo aumenterà. Mentre quello delle amministrazioni locali passerà da 140.000 a 126.000. Qui l'intenzione non è quella di agevolare gli investimenti, ma è la solita, ovvero quella di dare a Renzi e al Governo centrale la possibilità di usufruire della flessibilità europea, quando riesce a conquistarla, per le marchette elettorali delle prossime elezioni, per il bonus bebè, per il bonus degli 80 euro, per il bonus Stradivari, per i bonus vari a comprare voti - questo è ciò che si farà - e si puniranno ferocemente gli enti locali. Ci saranno ancora tagli, che riguarderanno la sanità e i servizi, per i diritti civili e sociali. Prima avevamo infatti un fondo, che garantiva l'intervento dello Stato, ma adesso, come è prassi del Governo Renzi, si delega ad altre leggi ordinarie, che è come dire che non si farà nulla. Questo vuol dire ciò. Il principio della delega ormai governa il nostro Paese, perché quando vuole e può, magari di notte, come ha fatto con Banca Etruria, di domenica sera e di nascosto, allora il Governo emana i provvedimenti, che altrimenti rimangono chiusi in un cassetto. Quindi, gli investimenti che serviranno, in realtà non ci saranno. Adesso il premier Renzi proclama che non lascerà soli la Puglia e i pugliesi. Io sono pugliese e preferisco che il premier Renzi non venga a fare l'ennesima passerella davanti a 27 morti.
2016-07-20	M5S	CastaldiGianluca	Per aumentare le pensioni minime i soldi non ci sono mai; per i vitalizi ci sono sempre. Le persone normali vanno in pensione sempre più tardi, perché i soldi non ci sono mai; per i vitalizi ci sono sempre. La giustizia è al collasso, perché non ci sono i soldi; per i vitalizi ci sono. La sanità ci distrugge, perché i soldi non ci sono; per i vitalizi ci sono. Per i cittadini i soldi non ci sono mai; per loro si trovano sempre, per i politici il piatto è sempre ricco. È giustizia questa secondo voi? È giustizia? I cittadini sono tutti uguali, dice la Costituzione, ma alcuni hanno il vitalizio e altri muoiono di fame. I risparmi della riforma costituzionale Verdini-Boschi possono essere raggiunti senza stravolgere la Costituzione repubblicana, in un battibaleno. Sapete come? Votando anche uno solo degli ordini del giorno del Movimento 5 Stelle. Con un solo voto oggi possiamo risparmiare di più di quello che risparmiamo con la riforma massonica che volete approvare. Con un solo voto, 83 milioni di euro l'anno potrebbero uscire da questi palazzi dorati ed entrare nelle tasche dei cittadini più poveri di questo Paese.
2016-07-28	PD	GuerrieriPaleottiPaolo	Signora Presidente, signor Vice Ministro, colleghi senatrici e senatori, con questo provvedimento si porta a compimento il processo di riforma dell'ordinamento contabile avviato, dopo la riforma della governance della finanza pubblica a livello europeo, con la legge costituzionale n. 1 del 20 aprile 2012, che ha introdotto nella Carta costituzionale il principio del pareggio di bilancio, e poi proseguito con la legge rinforzata n. 243 del 2012. Sempre in questi giorni la Camera è chiamata ad approvare l'altro pilastro della riforma, ovvero quello sulle nuove regole per i bilanci di regioni ed enti locali, che ha già ricevuto l'approvazione del Senato. Come è stato ben illustrato nella relazione del senatore Azzollini, il provvedimento in approvazione si sostanzia di un consistente intervento normativo incentrato principalmente sulla legge di contabilità e finanza pubblica n. 196 del 2009, e che vi apporta numerose modifiche e integrazioni, così come aggiunge ulteriori articoli. Innovazioni rilevanti vengono apportate in relazione alla programmazione delle risorse, al monitoraggio degli obiettivi di spesa da conseguire, ampliando, al contempo, i margini di flessibilità di bilancio. E questo avviene sia in sede di predisposizione del disegno di legge di bilancio che nella fase gestionale. Questi margini di flessibilità sono funzionali a consentire alle amministrazioni una migliore allocazione e una migliore programmazione delle risorse, oltre che una maggiore tempestività nei pagamenti. Con il provvedimento in esame si può parlare di una vera e propria riforma strutturale, che consentirà al Governo e al Parlamento di affrontare con strumenti rafforzati la programmazione del ciclo di bilancio. Tra le novità più rilevanti introdotte dalla riforma - come è stato già ricordato dal relatore - vi è una manovra annuale che sarà definita con un unico provvedimento, composto da una prima parte di disposizioni che integrano o modificano la legislazione di entrata o di spesa, ovvero gli attuali contenuti della legge di stabilità, e una seconda parte di natura tabellare che assorbe la vecchia legge di bilancio. Queste nuove regole consentiranno l'impostazione e la gestione di una manovra di bilancio più agile e moderna, in linea con quanto viene fatto in altri Paesi avanzati, la quale - altro aspetto importante - sarà in grado di superare quella frammentazione di innumerevoli micronorme che - come sappiamo bene - hanno caratterizzato finora questo provvedimento. In tema di modifiche al processo di formazione del bilancio dello Stato, il perno della riforma è rappresentato dal nuovo dispositivo che collega in modo rigido la decisione di bilancio all'insieme delle entrate e delle spese pubbliche, anziché - come avviene oggi - alla loro variazione al margine. Ciò renderà strutturale e non più episodica la manovra di revisione e ricomposizione della spesa, la cosiddetta spending review. Come evidenziato da numerosi contenuti del disegno di legge, credo sia da sottolineare come in questo modo potrà essere rafforzato un approccio di politica economica cosiddetto top down, dall'alto verso il basso; un processo di formazione, cioè, che innova profondamente rispetto all'esistente e che gioverà sicuramente all'efficacia della strategia complessiva di politica economica da formulare. Questa maggior efficacia è altresì confermata dal fatto che si potranno superare le attuali criticità, in particolare introducendo specifici incentivi per riconsiderare la spesa storica, oltre che gli incrementi marginali. Come ho detto, si potrà così facilitare e rendere continuativo il percorso di ricomposizione e di revisione della spesa. Con queste nuove regole credo che il Governo avrà un maggior potere di programmazione della spesa centrale, che potrà essere esercitato anticipatamente in primavera, oltre al fatto che i Ministeri godranno di margini più ampi per la gestione dei propri budget. A tal fine, è da sottolineare come positiva la previsione della definizione su base triennale degli obiettivi di spesa per ciascun Ministero; una programmazione in coerenza con gli obiettivi che vengono fissati per l'intera amministrazione pubblica sia nel DEF che nella manovra complessiva di bilancio. Allo stesso tempo, si prevede che, in vista dell'approvazione del bilancio, il Ministro dell'economia e delle finanze e i singoli Ministri di settore possano siglare dei veri e propri accordi su modalità e termini per il monitoraggio del conseguimento degli obiettivi di spesa. Un altro dato da sottolineare è che, con questo provvedimento, cambierà la fisionomia anche del Documento di economia e finanza. Esso dovrà, d'ora in poi, contenere informazioni di dettaglio su risultati e previsioni triennali dei conti dei principali settori di spesa, in particolare con riferimento a quelli relativi al pubblico impiego, alla protezione sociale, alla sanità, nonché informazioni e previsioni sul debito e sul relativo costo medio. È importante sottolineare che è necessario che la maggiore flessibilità venga bilanciata - così credo avvenga nel provvedimento - dall'esigenza di un rinnovato e rafforzato controllo parlamentare; nonché il fatto che è stato reso trasparente il raccordo tra le previsioni di bilancio e l'insieme delle autorizzazioni legislative che ne costituiscono il presupposto. Il disegno di formazione di bilancio - come ho cercato di riassumere sinteticamente - appare assai più efficace e funzionale di quanto sia quello in vigore, soprattutto per la possibilità di superare l'approccio che vedeva la Ragioneria generale dello Stato iniziare quel provvedimento attraverso l'emanazione di una circolare con cui si invitavano i Ministeri a trasmettere le proprie valutazioni per la formazione complessiva del bilancio. Il superamento di tale procedura, credo, consentirà altresì di dare maggiore organicità, oltre che flessibilità, all'azione dei Ministeri di settore rispetto agli obiettivi a essi conferiti. Allo stesso modo, credo possa essere sottolineata una maggiore forza proprio nella considerazione del complesso delle richieste di dotazione finanziaria, rispetto alle varie funzioni da svolgere. È già stata sottolineata la novità del calendario, ovvero la possibilità che entro il 27 settembre venga presentata la nota di aggiornamento al DEF e poi il Parlamento e la Commissione europea, oltre che l'Eurogruppo, riceveranno entro il 15 ottobre il documento unificato di bilancio. Anche io sottolineo con favore l'introduzione di nuovi indicatori per la valutazione di impatto delle norme, che utilizzano il cosiddetto bilancio equo e sostenibile dell'ISTAT. Credo che ciò sia importante non per ricusare il Prodotto interno lordo, che in qualche maniera resta un indicatore di importanza fondamentale per ogni Paese sia per la sua comparabilità nel tempo, sia per la sua comparabilità a livello internazionale. In questo caso si tratta di integrare e in qualche modo completare le indicazioni di carattere macroeconomico, con una programmazione che possa tener conto anche di altri aspetti importanti. Naturalmente, bisognerà valutare con attenzione il fatto che questi indicatori hanno tempi di misurazione diversi e, soprattutto, rapporti di causa-effetto diversi. Questo naturalmente non ci impedisce di sottolineare con favore il fatto di avviare una sperimentazione di questo genere. Concludendo, signora Presidente, per riassumere, credo che con l'approvazione del disegno di legge al nostro esame potremmo avviare, già nella sessione di bilancio di quest'anno e dalla presentazione della Nota di aggiornamento, una sessione dai caratteri molto rinnovati. Soprattutto, credo che potremo superare quella prassi, biasimata da tutti ma praticata da molti, della immensa mole di micro- emendamenti che si associava alla manovra, così come potremo superare il frequente ricorso alle clausole di salvaguardia, per garantire coperture a misura di spesa. Non v'è dubbio, quindi, che si tratterà di un deciso passo in avanti, soprattutto verso la possibilità di una formulazione assai più efficace e di una altrettanto efficace gestione delle misure di politica economica per il nostro Paese.
2016-08-01	PD	DirindinNerina	Signora Presidente, in quanto membro della Commissione sanità mi limito ad intervenire sull'articolo 21 del provvedimento che affronta i problemi del governo della spesa farmaceutica e dell'efficientamento dell'azione dell'Agenzia italiano del farmaco.
2016-08-01	PD	GranaiolaManuela	Per quanto riguarda l'articolo 21- ter, che amplia l'ambito dei soggetti beneficiari dell'indennizzo mensile in favore delle persone affette da sindrome da talidomide, recependo e facendo proprio un emendamento del relatore approvato all'unanimità in Commissione sanità del Senato, non possiamo che esprimere soddisfazione e tirare un sospiro di sollievo anche se, visto il grande lavoro fatto nella nostra Commissione, avremmo avuto piacere di vedere portato a compimento un iter legislativo che era iniziato nella legislazione precedente. Quello che conta però è il risultato. È importante che finalmente sia stata data una risposta seria a chi ha avuto la disgrazia di nascere con malformazioni terribili come la focomelia o l'emimelia non solo per i nati dal 1958 al 1966, ma anche per tutti coloro che, anche se nati fuori dal periodo previsto, possano dimostrare il nesso causale tra l'assunzione del farmaco da parte della madre in gravidanza e le lesioni o le infermità da cui è derivata la menomazione permanente. Ora si tratterà di porre la massima attenzione nel definire, con il regolamento previsto al comma 4, da emanare entro sei mesi dalla data di entrata in vigore del presente decreto-legge, i criteri di inclusione ed esclusione delle malformazioni ai fini dell'accertamento del diritto all'indennizzo tenendo conto degli studi medico-scientifici maggiormente accreditati nel campo delle malformazioni specifiche da talidomide. Passando all'altra materia sulla quale voglio intervenire, ossia quella contenuta all'articolo 24, comma 3- septies, relativo alle concessioni demaniali marittime, non posso che esprimere apprezzamento, insieme ai tanti operatori del settore che, a seguito della sentenza della Corte di giustizia europea che ha bocciato la proroga al 2020 delle concessioni, erano caduti nel panico. Con questo emendamento, in attesa della revisione e del riordino di tutta la materia per garantire certezza alle situazioni giuridiche in atto e assicurare l'interesse pubblico all'ordinata gestione del demanio senza soluzione di continuità, le concessioni in atto non si considerano scadute e conservano la loro validità, in attesa dell'entrata in vigore della nuova legge delega, che è ormai pronta e dovrebbe contenere principi molto importanti come il riconoscimento del valore dell'azienda, il riconoscimento della professionalità acquisita, la rideterminazione dei canoni demaniali, l'abbandono di canoni OMI, l'adeguamento delle aliquote IVA agli standard turistici, l'abolizione dell'IMU e l'adeguamento degli studi di settore al sistema catastale. Quanto al periodo transitorio necessario per riordinare la materia e mettere in grado i 600 Comuni costieri di disporre di strumenti adeguati alla nuova gestione degli arenili - penso prima di tutto ai Piani di utilizzo degli arenili (PUA) - e avere finalmente una seria e completa definizione e composizione del demanio marittimo e delle concessioni in essere e di quelle ulteriormente assegnabili, c'è da augurarsi che sia davvero congruo affinché sia messa davvero la parola «fine» a una questione che si trascina ormai da troppi anni e danneggia economicamente tutto il settore e l'indotto relativo. Con questo articolo si salvano anche più di 300 stabilimenti balneari pertinenziali, le cui concessioni sarebbero decadute a causa dell'impossibilità di pagare gli elevati canoni OMI. L'emendamento è il primo passo del percorso avviato dal Governo per una revisione organica della normativa che, sappiamo bene, non sarà semplice e richiederà un ulteriore e notevole sforzo da parte del Governo in Europa per far capire la peculiarità del nostro sistema turistico balneare, che corre da Trieste a Ventimiglia, con caratteristiche che ne fanno una tipologia unica al mondo. La Commissione europea continua a erigere muri e sembra che abbia già manifestato al Sottosegretario con delega agli affari europei pesanti contestazioni al disegno di legge di riforma proposto dal Governo Renzi, contrarietà che vanno oltre la sentenza della Corte di giustizia che, se esaminata attentamente, apre spazi importanti che devono essere rinviati al mittente con forza, determinazione, decisione e con la consapevolezza che non siamo disponibili a distruggere una parte così importante della nostra economia. Se vuole, il Presidente del Consiglio ne ha tutte le capacità, dato che ha anche affermato di averne la volontà proprio in occasione di una visita a uno stabilimento balneare della Versilia. Perché, come afferma il sottosegretario Gozi, in un contesto in cui il Portogallo vara una proroga di settantacinque anni è molto difficile convincere i concessionari italiani ad accettare un'apertura del mercato che sembra colpire solo l'Italia. Signora Presidente, le chiedo di poter allegare il testo del mio intervento al Resoconto della seduta odierna. PRESIDENTE. La Presidenza l'autorizza in tal senso. È iscritto a parlare il senatore Gaetti. Ne ha facoltà.
2016-08-01	PD	GranaiolaManuela	Signora Presidente, considerando il limitato tempo a disposizione, mi soffermerò solo su due argomenti, uno riguarda la Commissione sanità del Senato - mi riferisco alla ben nota questione della talidomide - e l'altro riguarda la nostra economia e tutto il nostro territorio costiero. Mi riferisco al tema delle concessioni demaniali marittime.
2016-08-01	PD	PuppatoLaura	Svolgerò un brevissimo intervento per ricordare a tutti come la partigiana Gabriella abbia dovuto attendere trent'anni, avendo lavorato molto all'interno del sociale e del sindacato, avendo costituito la CISL (essendone cofondatrice), e avendo calcato le Aule parlamentari dal 1968, e avendo al proprio utile un intervento legislativo che nel 1971 ha permesso la nascita di una legge sulla maternità (definita una più belle del mondo), che permetteva alle donne lavoratrici di assentarsi dal lavoro per cinque mesi; allo stesso modo nel 1977 Tina Anselmi è stata fautrice della legge n. 903 sulle pari opportunità, che prevedeva la piena parità tra uomini e donne in materia di lavoro; tale legge ha fatto sì che il dettato costituzionale, e in particolare gli articoli 3 e 37, fosse finalmente applicato in ambito lavorativo. Sua ancora è la legge n. 833 del 1978 sul Servizio sanitario nazionale: da Ministra della sanità, dopo essere stata per due anni Ministra del lavoro, realizzò e unificò il Servizio sanitario nazionale.
2016-08-01	PD	ZanoniMagdaAngela	Per i Comuni si prevedono una nuova modalità di riparto del Fondo di solidarietà comunale, con una logica di tipo perequativo, l'attenuazione delle sanzioni per il mancato rispetto del Patto di stabilità per il 2015 e si stanziano 80 milioni di euro in quattro anni per i Comuni colpiti da sentenze esecutive. Vengono inoltre definiti gli aiuti agli enti locali in crisi finanziaria e si prevede la continuità di aiuto ai Comuni calamitati di Abruzzo, Emilia-Romagna, Campania e Toscana. Si prevede inoltre una misura molto importante per gli enti più piccoli, ovvero lo sblocco di gran parte del turnover del personale per i Comuni sotto i 10.000 abitanti, in un momento in cui, ormai, moltissimi enti hanno difficoltà ad erogare i servizi. C'è infine il piano triennale di stabilizzazione dei maestri nelle scuole materne e negli asili nido, di cui si è tanto parlato, anche in questi giorni, sui giornali. Le misure del decreto-legge in esame fanno seguito, come accennato, ad un complesso di interventi rivolti agli enti territoriali, come l'armonizzazione sui bilanci, il decreto-legge enti territoriali del 2015 e la legge di stabilità per il 2016. Nel loro insieme, tali misure hanno come obiettivo il superamento della situazione straordinaria apertasi durante il periodo di maggiore crisi economica e di finanza pubblica del nostro Paese, che ha visto gli enti territoriali dare un fondamentale contributo al risanamento e il ripristino delle normali condizioni di programmazione della propria attività. Dal 2015 è iniziata una nuova politica nei confronti degli enti territoriali, incentrata su un più efficace dialogo istituzionale con gli organismi di rappresentanza, sulla diminuzione dei tagli lineari, su maggiori spazi finanziari di manovra, in particolare dal lato delle spese per investimenti, e su regole di bilancio meno stringenti che in passato. In questo quadro complessivamente positivo, in evoluzione e miglioramento, emergono però ancora esigenze che non potevano trovare spazio in questo decreto-legge, ma che il lavoro della Commissione ha voluto sottolineare, in particolare con l'approvazione di un ordine del giorno della relatrice approvato all'unanimità. Per quanto riguarda i Comuni restano aperte le questioni relative alla tassazione locale, che ha visto in questi anni il sovrapporsi di numerose norme, che allo stato attuale necessitano di semplificazione e richiedono il ritorno ad una autonomia impositiva locale, a maggior ragione ora che si deve rispettare il vincolo dell'equilibrio di bilancio. Per quanto riguarda le Province e le Città metropolitane si è da più parti evidenziata la necessità di concludere rapidamente la fase di transizione istituzionale e organizzativa, che ha portato questi enti, in questi mesi, ad avere grosse difficoltà, tanto da non riuscire, in alcuni casi, a chiudere i bilanci di previsione entro i termini previsti e che ha portato alcuni di tali enti a rischiare il dissesto. Si tratta di portare a termine un insieme di interventi in coerenza con la fase di riordino istituzionale determinato dalla legge n. 56 del 2015. Durante l'esame del provvedimento in Commissione, numerose proposte emendative hanno evidenziato possibili soluzioni a gran parte delle problematiche che ancora riguardano gli enti locali, e con un ordine del giorno concordato, riassuntivo delle varie posizioni, il Governo si è impegnato a proseguire nell'azione di riordino complessivo della disciplina degli enti territoriali che superi l'attuale frammentazione e sovrapposizione di disposizioni in tema di funzionamento di tali enti; e anche su un ripensamento e un'attualizzazione della legge n. 42 del 2009 sul federalismo fiscale che, forse, a sette anni dalla sua parziale applicazione, forse richiederebbe un ripensamento rispetto anche al tipo di norme che sono state emanate in questi anni. Alle misure per gli enti territoriali in questo provvedimento si aggiungono altre misure. In particolare, su sanità e farmaci vi è un complesso di disposizioni innovative che ridisciplinano alcuni aspetti della spesa sanitaria e farmaceutica. Sul'ambiente: si dà la possibilità dell'utilizzo delle risorse per la bonifica delle discariche abusive e si affronta il tema della depurazione delle acque urbane reflue. In agricoltura, sono stati stanziati dieci milioni per sostenere i produttori di latte e dieci milioni per il fondo derrate alimentari per persone indigenti, è previsto un contributo per le aziende suinicole e tre milioni per il fondo per le imprese cerealicole. Tra le altre misure vi sono quelle per il disastro ferroviario di Andria: 10 milioni per i familiari delle vittime e i feriti gravi. Vi sono norme per la predisposizione di strutture di accoglienza temporanea per i minori stranieri non accompagnati. Ancora, sui vigili del fuoco: 193 assunzioni; 400 posti in più in dotazione organica; dieci milioni per l'ammodernamento dei mezzi e dispositivi di sicurezza per i vigili. Si tratta inoltre di un provvedimento molto atteso dai cittadini e dalle imprese che hanno debiti tributari: è previsto un nuovo piano di rateizzazione. Sulle fondazioni lirico-sinfoniche sono state previste misure di sostegno e revisione degli assetti organizzativi e di ripianamento. Infine, un tema molto discusso sui giornali in questi giorni che viene affrontato è quello delle concessioni demaniali. È stata data una proroga delle concessioni in attesa del riordino complessivo della materia, per ottemperare anche a una richiesta dell'Unione europea. Consegno agli atti la relazione completa che passa in rassegna in modo più preciso tutti i provvedimenti e passo subito alle conclusioni. Il decreto-legge si inserisce nel più ampio quadro delle innovazioni sia strutturali sia congiunturali che riguardano gli enti locali in questi ultimi anni e che stanno progressivamente delineando un percorso di normalizzazione dell'attività. La conoscenza delle regole e la certezza delle risorse a disposizione consente agli enti locali di programmare la propria attività e di rispettare le regole stesse. E per noi è fondamentale, perché gli enti locali sono la nostra possibilità di arrivare a tutti i territori del nostro Stato. Si tratta di un lento ritorno alla normalità procedurale, anche se resta da affrontare con coraggio in particolare la situazione dei bilanci di Province e Città metropolitane. Concludo con i ringraziamenti, che non sono solo di rito, ai componenti della Commissione bilancio, di maggioranza e di opposizione, per la volontà a discutere nel merito il provvedimento. Ringrazio gli uffici della Commissione e l'ufficio legislativo del mio Gruppo per il solito indispensabile apporto tecnico. Ringrazio il Governo, che, stante l'impossibilità di approvare emendamenti, ha preso impegni con maggioranza e minoranza per l'accoglimento di diversi ordini del giorno in materia di enti territoriali e per il contributo fornito alla ricerca delle soluzioni. Infine, mi rivolgo a tutti i senatori perché valutino positivamente il provvedimento nel merito, fortemente atteso dagli enti destinatari e dai cittadini.
2016-08-02	LN	CandianiStefano	Signor Presidente, ci saremmo aspettati una maggiore attenzione e apertura da parte della maggioranza nella valutazione degli emendamenti al provvedimento in esame, che - come detto durante la discussione generale e l'esame dei singoli emendamenti - necessita di una sensibilità politica che lo porti ad avere ampia convergenza. Ci siamo invece trovati di fronte un atteggiamento di chiusura su alcuni emendamenti che altro non facevano che ricalcare - e ripeto ricalcare - le discussioni svolte in Commissione, in particolare critiche, come testimoniato dal parere della Commissione igiene e sanità. È inutile tornare sulle questioni già affrontate durante la discussione generale, e cioè sul valore del provvedimento. Che l'avessimo ben chiaro e, soprattutto, che avessimo intenzione di sostenerlo è stato chiaro dall'approvazione degli articoli, nonostante la bocciatura degli emendamenti di buon senso proposti. Ciò che ci dà fastidio è, invece, l'atteggiamento di chiusura del Governo, a cui sappiamo che corrisponderà - è solo questione di capire a che ora arriverà, se prima o dopo le ore 20 - il tweet del Presidente del Consiglio dei ministri. Ma questo è essenzialmente l'obiettivo della fretta con cui il Governo sta concludendo l'esame del provvedimento, nonostante - lo ribadisco - il parere della Commissione igiene e sanità del Senato abbia indicato precisamente una cosa. Lo riporto ancora, perché resti agli atti: «rilevato che il testo dell'articolo 15 summenzionato appare connotato da criticità redazionali, imprecisioni e lacune tali da rendere problematico il raggiungimento dei pur condivisibili obiettivi sottesi alle disposizioni e da far supporre un non adeguato livello di approfondimento istruttorio». Mescolare il tema dei farmaci con la necessaria attenzione a non sprecare gli alimenti significa veramente mescolare le mele con le pere, utilizzando un vecchio detto. Lo dico a qualche senatore che precedentemente aveva l'ambizione di rappresentare gli orientamenti di voto della Lega Nord. Noi siamo responsabili e consapevoli che la maggioranza forza la mano per portare a un voto, indipendentemente e indifferentemente dal nostro consenso o dissenso. Sappiamo che ci sono associazioni nel Paese che attendono questa innovazione normativa e che si offriranno opportunità anche agli operatori di mercato che potranno accedere a benefici fiscali portando in detrazione l'IVA o andando a recuperare costi che altrimenti andrebbero dispersi assieme alle derrate alimentari che invece vengono destinate ancora alla filiera alimentare e non alla discarica. Quindi, su questi temi noi diamo un giudizio positivo. Il giudizio è invece negativo riguardo alla scelta scellerata di inserire il recupero dei farmaci e la distribuzione degli stessi in una maniera che non esito a definire superficiale all'interno di questo provvedimento. Abbiamo avuto la soddisfazione, non in questo ramo del Parlamento ma nel precedente passaggio alla Camera, di vedere riconosciuta questa nostra obiezione con l'aggravazione di un emendamento che almeno porterà le associazioni che recupereranno i farmaci per la distribuzione gratuita a doversi avvalere di personale sanitario. Non è sufficiente, l'abbiamo ripetuto oggi: occorrono il farmacista e la prescrizione medica. È sbagliato concettualmente mescolare il recupero degli sprechi alimentari con il recupero dei medicinali, scaduti o in scadenza. Analogamente, è un errore da parte del Governo affidare la gestione di questo provvedimento al Ministero dell'istruzione, rinunciando invece il Ministero delle politiche agricole a svolgere un proprio compito, assegnatogli dalla stessa legge, che gli ha attribuito un determinato ruolo, rinunciando così ad essere attore principale nell'educazione all'alimentazione.
2016-08-02	M5S	DonnoDaniela	Signora Presidente, in Italia più di quattro adulti su dieci sono in sovrappeso, un dato che riguarda tutte le fasce d'età, comprese quelle più tenere e che lievita, è proprio il caso di dirlo, ad una persona su due per chi si siede a tavola in Campania, Basilicata, Sicilia e Molise. Sono queste le recenti cifre diffuse dal sistema di sorveglianza dell'Istituto superiore di Sanità e qualcuno potrebbe chiedersi cosa c'entri tutto questo con gli sprechi alimentari. In realtà, sprechi, obesità e denutrizione sono gli assurdi anelli di una stessa catena, quella del paradosso alimentare. In un contesto globale dove la capacità produttiva oltrepassa il fabbisogno, se da una parte del mondo c'è un morto per denutrizione, dall'altra ne muore uno per sovralimentazione. Ed è assurdo pensare che mentre in quest'Assemblea - quella di una nazione evidentemente sovralimentata - si decide delle modalità di cessione delle eccedenze, in altri 33 Paesi fuori di qui, di cui 26 in Africa, vige una perenne insicurezza alimentare per via di siccità, alluvioni, conflitti civili. Una lista variegata che comprende Siria e Yemen, ma anche Niger, Camerun, Ciad e Repubblica Democratica del Congo, tanto per fare qualche esempio. Territori che ogni giorno accolgono rifugiati dai paesi limitrofi e che vivono la fase 3, che i tecnici definiscono fase di crisi nutritiva e che è destinata a crescere secondo la FAO. Una raccapricciante geografia che investe anche i cambiamenti climatici, l'ambiente, la natura. Sì, perché è inconcepibile pensare che gli abusi perpetrati nell'agricoltura, nell'allevamento e nella pesca non abbiano conseguenze. Purtroppo le conseguenze esistono eccome e le paghiamo ogni giorno in catastrofi naturali. È importante prospettare una cultura alimentare alternativa, buona per la salute, amica dell'ecosistema. Partendo proprio dall'ambiente, esigiamo che nel contesto del programma nazionale di prevenzione dei rifiuti si giunga non solo ad una semplice riduzione, bensì alla fine dello smaltimento in discarica dei rifiuti biodegradabili. Considerati gli effetti negativi su salute e ambiente, dunque, chiediamo di favorire un'educazione alimentare che privilegi un ridotto impatto sull' habitat e sulle risorse naturali, con particolare attenzione alla diminuzione dei consumi di pasti di origine animale. E allora è necessaria chiarezza delle etichette. Per questo ribadiamo la necessità che siano esattamente indicati la data di scadenza e le condizioni di conservazione dei prodotti che costituiscono eccedenze alimentari. Non solo. I distributori automatici di prodotti alimentari devono recare all'esterno, in forma chiaramente leggibile, l'elenco dei prodotti e dei singoli ingredienti. Su tutti gli articoli alimentari e bevande potenzialmente dannosi per la salute, specie quelli destinati al consumo da parte di minori, deve essere riportata, in modo chiaro e decifrabile, la dicitura «l'uso eccessivo di questo prodotto può provocare obesità o gravi patologie». È fondamentale rendere cogente per gli operatori del settore la cessione gratuita delle eccedenze destinate agli indigenti, in ossequio ad idonee procedure di confezionamento, trasporto, distribuzione, deposito e utilizzo e nel rispetto della filiera corta e del benessere animale. I cessionari delle eccedenze, inoltre, devono osservare non solo le norme in materia di igiene e sicurezza alimentare, ma anche quelle riguardanti la sicurezza sul lavoro. Chiediamo inoltre che con decreto del MEF, di concerto con il Ministro della salute, a decorrere dal 2016, i produttori di bevande analcoliche con zuccheri aggiunti o con edulcoranti debbano versare un contributo straordinario il cui ricavato andrà a beneficio dei Comuni che prevedono agevolazioni fiscali e pubblicità gratuita sul sito internet comunale per gli esercizi commerciali del settore alimentare che praticano l'autocompostaggio dei rifiuti organici, si riforniscono per oltre l'80 per cento da fornitori nel raggio provinciale, somministrano prodotti alla spina per oltre il 50 per cento. Esercizi, questi, che vanno premiati e incoraggiati con la destinazione di risorse aggiuntive. I Comuni, inoltre, proprio per favorire la filiera locale del riuso e per agevolare le donazioni, devono individuare idonei centri di raccolta per il deposito temporaneo dei beni alimentari che, in ogni caso, devono essere tracciati nel rispetto dei principi della rotazione, della trasparenza e dell'evidenza pubblica. Vanno poi previste delle sanzioni serie per chi dolosamente fa perire i prodotti alimentari eccedenti e ancora destinabili al consumo, con un'attenzione in più per il pane, accompagnatore indiscusso del companatico sulle nostre tavole. Gli enti che ricevono le cessioni gratuite devono avere precise caratteristiche e, cioè, devono avere statuti in cui sia riportata espressamente l'attività di beneficenza e devono essere iscritti in apposita sezione dell'elenco tenuto dal Ministero del lavoro o in un equivalente elenco regionale. Questa attività, infatti, se non censita e correttamente monitorata, rischia di generare situazioni non trasparenti che possono poi contrastare con la finalità della legge, vale a dire quella di ridurre per davvero lo spreco alimentare. È necessario porre un espresso divieto di pubblicizzare sulle reti televisive pubbliche e private, nazionali o locali, nelle fasce orarie di programmazione rivolte ai minori e nelle ore destinate ai pasti, prodotti alimentari e bevande che contengono per noto un alto livello di acidi grassi saturi, grassi animali, zuccheri e sali liberi, oltre che olio di palma, la cui assunzione eccessiva può essere molto dannosa per la salute. Occorrono, poi, percorsi educativi e formativi nelle scuole, al fine di ridurre e demotivare la somministrazione di cibi grassi. Per questo è opportuno promuovere la divulgazione di informazioni utili, linee guida, iniziative istituzionali e campagne informative sull'argomento e sullo spreco alimentare in genere. Il Fondo nazionale per progetti innovativi finalizzati alla limitazione degli sprechi e all'impiego delle eccedenze deve avere dei destinatari virtuosi, ovvero chi fa del riutilizzo la propria eccellenza, specie per l'asporto di avanzi di cibo, chi promuove diete alimentari con prevalenza di prodotti di origine vegetale, anche in considerazione degli impatti poco ecologici connessi al consumo di carne. Il tutto deve avvenire attraverso procedimenti ad evidenza pubblica, anche nell'ambito della dichiarazione dei soggetti beneficiari di utilizzo dei beni ceduti, e con l'ausilio di un costante monitoraggio dei dati relativi allo spreco nella filiera agroalimentare. In tema di gare d'appalto riferite alla ristorazione collettiva, all'ospitalità alberghiera e alla fornitura di derrate alimentari, è tempo che le pubbliche amministrazioni prevedano specifici punteggi premianti all'offerente che realizzi il recupero e cessione gratuita delle eccedenze, che accordi la preferenza ai prodotti agricoli e alimentari più vicini al luogo di consumo e che dimostri di essere parte attiva nella riduzione a monte degli sprechi, anche attraverso processi innovativi nelle tecniche di produzione, nelle infrastrutture, nei processi di trasformazione e imballaggio e nella gestione del post raccolto. Ribadiamo poi il coinvolgimento, nell'ambito della cessione gratuita di altri prodotti a fini di utilità sociale, anche degli enti pubblici, purché non perseguano finalità aventi scopo di lucro. Tutto questo può e deve accadere. Occorre ripensare questo tema in un'ottica multidisciplinare perché il cibo non è solo vita, è anche ambiente, salute e tutela dei diritti umani. Dichiaro, perciò, il voto favorevole del Movimento 5 Stelle con degli imprescindibili moniti. I ricercatori di Last Minute Market, lo scorso settembre, hanno ribadito che un terzo del cibo prodotto annualmente viene gettato nella spazzatura. Parliamo di oltre un miliardo di tonnellate di cibo, quattro volte la quantità necessaria per nutrire gli affamati del pianeta, stimati in 868 milioni di persone. Questo vuol dire che le produzioni normative non bastano; occorre sensibilizzare in maniera capillare l'opinione pubblica, le imprese e le istituzioni sul problema degli sprechi e sulla necessità e l'urgenza di ridurli, fino ad eliminarli. La grande distribuzione, le multinazionali, i colossi del cibo-spazzatura non possono continuare a girare la testa dall'altra parte. Concludo con una frase del padre della non violenza, vegetariano per scelta, guida spirituale per il suo Paese ed esempio per tantissime persone nel mondo. Quest'uomo, a ragione, affermava che l'arma più potente sulla terra è la forchetta. Mi riferisco a Gandhi. Ebbene, Gandhi sosteneva che la terra fornisce risorse sufficienti a soddisfare i bisogni di ogni uomo, ma non l'avidità di ogni uomo. Ecco, nostro dovere è quello di sopire l'avido mostro delle disuguaglianze, a partire dal pane che mangiamo ogni giorno.
2016-08-02	M5S	GaettiLuigi	Infatti, in questo provvedimento se ne è ripreso un altro analizzato dalla Commissione sanità sulla distribuzione dei farmaci, l'Atto Senato 1092 e seguenti, sviscerato e già emendato, pronto per essere licenziato, che viene inserito in maniera incompleta e imparziale, delegando al Governo, con apposito decreto, la risoluzione di quelle criticità già risolte dalla Commissione. Ma la necessità di licenziare la legge ne ha impedito l'implementazione e, pertanto, sono state fatte integrazioni con alcuni ordini del giorno.
2016-08-02	PD	DeBiasiEmiliaGrazia	Signor Presidente, rubo solo qualche minuto. È chiaro che, quando un provvedimento arriva in Assemblea, non tutti l'hanno istruito - succede anche a noi per i provvedimenti delle altre Commissioni - e quindi è normale che non sia per tutti comprensibile il dibattito in corso in questo momento. Ci siamo trovati, signor Presidente, di fronte a una situazione molto sgradevole, perché si è messa in discussione la leale collaborazione tra i due rami del Parlamento, dal momento che è vero che una parte dell'articolo 15 è estrapolata, di fatto, da un disegno di legge del quale si stavano esaminando gli emendamenti in Commissione sanità. E ciò è assolutamente vero, tant'è vero che abbiamo scelto deliberatamente di inserire questa valutazione nel parere: elemento di solito non rituale, ma a noi è parso che ci fosse un legame forte da evidenziare proprio su questo punto. Dopodiché ci siamo anche posti un problema: ci siamo chiesti se procedere esattamente come aveva fatto la Camera - cioè in modo lacunoso, e mi prendo la responsabilità di quello che dico - o se demandare non necessariamente a un'indicazione al Governo, ma a un disegno di legge in grado di completare le lacune presenti - un disegno di legge ripreso esattamente dal relatore, senatore D'Ambrosio Lettieri, dalla senatrice Bianconi e dalla sottoscritta - in modo migliore, dal punto di vista della qualità normativa e dei contenuti, rispetto a quanto fatto dall'altro ramo del Parlamento. Questo è il motivo per cui abbiamo scelto, certo a maggioranza - abbiamo convenuto tutti sui contenuti, ma non, com'è ovvio, sul voto, essendo valutazioni differenti - di esprimere un parere favorevole, in modo da mandare avanti comunque i contenuti relativi al farmaco e alla sua distribuzione secondo quanto scritto nell'articolo 15, riservandoci però una parte di approfondimento nel disegno di legge che rimane comunque in vigore. Per concludere, questo è il motivo per cui invito a votare l'articolo così com'è, sapendo che comunque la Commissione sanità proseguirà nell'esame del disegno di legge che è già incardinato e che prevede di mettere a posto le cose sicuramente meglio di quanto abbia fatto la Camera dei deputati.
2016-08-02	PD	DirindinNerina	Le disposizioni di cui ci stiamo occupando, riguardanti la raccolta e la donazione di farmaci, sono state inserite nel testo in occasione dell'esame da parte della Camera dei deputati, mentre presso la Commissione igiene e sanità del Senato era in discussione lo specifico disegno di legge n. 1092 e connesso contenente norme per la raccolta e la distribuzione di farmaci oggetto di donazione. In tale disegno di legge erano già indicati alcuni aspetti estremamente importanti, ma, soprattutto, la Commissione igiene e sanità del Senato aveva svolto una serie di audizioni, compresa quella di un rappresentante dell'Organizzazione mondiale della sanità, che ci avevano consentito di capire come meglio avrebbero potuto essere integrate le disposizioni presenti nel disegno di legge, in modo da garantire efficacia ai provvedimenti. Purtroppo il fatto che siano stati inseriti gli articoli, così come erano nel testo base, senza tener conto degli emendamenti sul quale avevamo svolto ampia discussione e su cui c'era un'ampia convergenza all'interno della suddetta Commissione, ci impedisce di vedere, in questo momento, nel provvedimento che stiamo discutendo, alcuni elementi molto puntuali, che però renderebbero l'articolo 15, recante norme sull'utilizzo dei farmaci donati, molto più utile, efficace e anche rispettoso dei fini solidaristici del provvedimento. In particolare avevamo studiato le modalità atte a favorire pratiche di donazioni appropriate per i beneficiari e i donatori e, conformemente alle linee guida per la donazione di farmaci dell'Organizzazione mondiale della sanità, che sono state aggiornate recentemente, avevamo chiesto che fossero individuate delle modalità per proteggere i beneficiari da pratiche di donazione inadeguate. Ricordo che la letteratura scientifica riporta casi di donazione di farmaci contro l'obesità a Paesi del Centro Africa, che di norma hanno il problema opposto a quello dell'obesità. Quindi è importante che si mettano in atto procedure per proteggere i beneficiari da queste pratiche inadeguate, per cui magari i beneficiari si trovano ad avere farmaci di cui non hanno bisogno, ma che, soprattutto, devono decidere come smaltire e come sostenerne i relativi costi.
2016-08-02	PD	VaccariStefano	Signora Presidente, signor Vice Ministro, onorevoli colleghi, vorrei svolgere alcune considerazioni, perché probabilmente ad alcuni in quest'Aula è sfuggito il senso del voto che oggi siamo chiamati a dare. Aveva ragione il collega Candiani, quando sottolineava che siamo preda forse di una distrazione rispetto a ciò che accade fuori di qui. Aggiungo che in quest'Aula abbiamo ascoltato molto benaltrismo, che non manca mai nei nostri dibattiti, e sottolineature sul perfezionismo legislativo, spesso motivate dalla volontà, alla fine, di non fare nessuna legge. Invece, nel dichiarare il voto favorevole e convinto del Partito Democratico, vorrei tornare su alcuni dei contenuti di questo disegno di legge, perché è un'iniziativa parlamentare promossa da 217 colleghi alla Camera, che ha unito dieci disegni di legge, e voglio ricordare quello della collega Chiara Gadda del Partito Democratico. È un'iniziativa su cui è stato possibile avviare un confronto importante con i Ministeri delle politiche agricole alimentari e forestali, dell'ambiente e della tutela del territorio e del mare e della salute, con le rispettive Commissioni e tra le diverse forze politiche, approfondimento che oggi credo ci consenta di approvare una buona legge dello Stato senza ulteriori modifiche. Si tratta di un lavoro di cui voglio ringraziare innanzitutto la relatrice Bertuzzi, il presidente Formigoni, la vice presidente Pignedoli e tutti i componenti della Commissione agricoltura per aver scelto convintamente, non senza discussione e dibattito, di non apportare modifiche al testo Camera, raccogliendo le numerose esortazioni che i soggetti auditi avevano rivolto in tal senso e anche raccogliendo in ordini del giorno diversi contenuti (penso al disegno di legge della collega Laura Puppato). È un lavoro che raccoglie anche quanto proposto dalla Commissione ambiente, all'unanimità, nel gennaio 2015, durante la discussione sul collegato ambiente, a proposito di semplificazione amministrativa per i soggetti donatori e di ampliamento della platea dei riceventi le donazioni. Non voglio dilungarmi sui dati e ne cito soltanto pochissimi, che riguardano il nostro Paese. Secondo l'osservatorio Last minute market, dell'Università di Bologna, lo spreco alimentare vale oltre 8 miliardi di euro, circa mezzo punto di prodotto interno lordo, pari a 800 euro a testa per ogni italiano. Parallelamente, come ha ricordato la relatrice, senatrice Bertuzzi, la povertà in Italia è cresciuta, tanto che vivono in povertà assoluta oltre 6 milioni di persone. Ecco spiegato in questi pochissimi numeri il senso profondo di questa scelta: provare a ridurre questa diseguaglianza e ad impostare un sistema economico circolare, che sprechi il meno possibile, soprattutto tra i beni primari come il cibo. Abbiamo bisogno di farlo subito, senza attendere ulteriori condizionamenti, soprattutto delle corporazioni, che anche in questa Assemblea abbiamo ascoltato essere eccessivamente presenti. Le buone pratiche e i progetti innovativi in ambito di lotta allo spreco, come ha detto il senatore Formigoni, non collocano il nostro Paese all'anno zero: ci sono, non sono mancate, né mancano e sono tutte documentate. Ci sono tante persone, enti locali, università, associazioni di impresa, ONLUS, soggetti del terzo settore e della cooperazione (di consumatori), che hanno promosso in questi anni progetti importanti, sulla base della normativa del buon samaritano, certo, ma anche sulla base di mozioni, di indirizzi, di volontà politiche europee e nazionali. Si tratta di progetti nati già alla fine degli anni Novanta e agli inizi degli anni Duemila. Penso a quelli della mia Provincia, promossi dalla Coop di consumatori o dalla cooperazione sociale, chiamati con nomi particolari come «City cibo» o «Brutti ma buoni», ancora operativi, poi acquisiti a livello nazionale con nomi altrettanto significativi, come «Buon fine». Penso al ruolo svolto dalla Fondazione banco alimentare e dalla Caritas diocesana. Penso alla risoluzione del gennaio 2012 sul tema, approvata dal Parlamento europeo e promossa dall'europarlamentare Salvatore Caronna, e alle iniziative avviate nel 2014, anno europeo contro gli sprechi alimentari. Penso allo spin off accademico della facoltà di agraria dell'università di Bologna promosso dal professor Segré, poi diventato laboratorio di riferimento nazionale ed europeo, con la nascita dell'Osservatorio nazionale sugli sprechi e con la definizione del primo Piano nazionale di prevenzione degli sprechi alimentari. Penso all'associazione dei Comuni italiani «Spreco zero», fondata dal sindaco del Comune di Sasso Marconi e da Last minute market, per mettere in rete e implementare le buone pratiche e diffondere la cultura della lotta allo spreco. Accanto a tutto ciò, penso a ciò che ha significato l'Expo 2015 su questo tema e alle esperienze fatte in quei giorni nella mensa ambrosiana degli indigenti, per dimostrare, almeno in parte, che siamo quello che mangiamo. A proposito di Expo 2015 sono stati sottoscritti impegni solenni nella Carta di Milano, da tanti Paesi, tra cui anche il nostro, con il premier Renzi e il ministro Martina, a cui oggi diamo seguito in modo concreto e con un'iniziativa parlamentare. Proprio grazie ad Expo 2015 è risultato ancora più evidente a tanti come l'incremento dei consumi globali e dello spreco mettano sotto pressione gli ecosistemi in cui viviamo e come i problemi cruciali del pianeta, quali energia, ambiente, cambiamento climatico, povertà e cibo, non possano essere affrontati separatamente, ma quanto siano problemi sistemici, interconnessi e interdipendenti. Una circolarità che oggi l'Unione europea riconosce come strategica per lo sviluppo industriale e sostenibile del Continente e che la Commissione territorio, ambiente, beni ambientali del Senato ha chiesto che includa anche una normativa unitaria contro lo spreco di cibo. Nell'attesa di quella definitiva scelta europea, il nostro Paese oggi decide di fare la sua parte, in modo originale, migliorando e innovando le disposizioni già vigenti, superando l'incertezza e gli ostacoli, dando un quadro organico per agire contro lo spreco alimentare e non solo, con una logica partecipativa e premiante. Tra gli obiettivi del disegno di legge c'è stato anche quello di rendere effettivamente praticabile la destinazione a fini di solidarietà sociale dei prodotti non più vendibili e sottrarre tali prodotti allo spreco e alla distruzione, riducendo di conseguenza la produzione di rifiuti. Sì, rifiuti, perché il loro smaltimento costa mediamente 70 euro a tonnellata e la riduzione dello spreco di centinaia di migliaia di tonnellate farebbe risparmiare alla collettività costi assai rilevanti, riducendo contemporaneamente gli effetti dannosi per l'ambiente delle diverse tecniche di smaltimento degli stessi. Rifiuti che, per giunta, essendo confezionati, non potrebbero nemmeno essere conferiti alla raccolta del rifiuto organico, dove praticata. Quindi la riduzione della produzione dei rifiuti come scelta politica di sviluppo sostenibile, che anche in questo provvedimento viene inclusa in modo importante e fattivo. Stiamo parlando, certo, dei prodotti alimentari, ma anche dei farmaci e dei vestiti, così come degli altri generi di prima necessità. Tali finalità sono perseguite attraverso norme di semplificazione e incentivi delle vigenti disposizioni fiscali e dei tributi locali, mediante un'estensione degli enti beneficiari e delle categorie di prodotti essenziali ammessi alla donazione, con le misure legate alla riduzione del packaging, alle etichette e al family bag per la ristorazione, alla cessione dei prodotti agricoli in campo. Sul tema della donazione dei farmaci abbiamo ascoltato oggi un dibattito interessante, troppo condizionato però da interessi corporativi. Sul tema, credo che gli impegni che il Governo si è assunto con ordini del giorno specifici, che anche i colleghi hanno richiamato, siano importanti e indichino il percorso cui ricondurre il lavoro dei prossimi mesi, a partire dalla discussione che la Commissione igiene e sanità ha saputo svolgere sul disegno di legge presentato da diversi colleghi, come sostenuto dalle senatrici De Biasi e Bianconi. Per questo ci assumiamo oggi la nostra fetta di responsabilità, a testa alta e con orgoglio, e scegliamo un deciso cambio di passo per il nostro Paese, portando in approvazione una buona legge, che valorizza e sostiene chi già opera in questo campo. Sappiamo che da oggi in poi servirà qualcosa in più, sul piano della comunicazione e dell'educazione, come il disegno di legge prevede e sostiene, anche raccogliendo l'esortazione venuta dai promotori italiani della trentaseiesima Giornata mondiale della terra. Penso al disegno di legge sull'educazione al cibo, a prima firma della collega Pignedoli. Penso a una capillare campagna europea di educazione alimentare e ambientale in ambito europeo. Penso alla proposta per un nuovo anno europeo contro lo spreco alimentare, da individuare entro il 2025, per monitorare gli obiettivi di riduzione dello spreco. Anche così potremo misurare l'efficacia della via italiana della lotta allo spreco che oggi fa diventare il nostro Paese più inclusivo, più responsabile e più giusto verso il presente, ma soprattutto verso il futuro dei propri cittadini. Una scelta virtuosa e lungimirante, che i senatori del Partito Democratico voteranno, oggi più che mai, con convinzione e determinazione.
2016-08-03	M5S	CrimiVitoClaudio	(ore 12,06) ( Segue CRIMI). Ma andiamo a esaminare nel dettaglio cosa abbiamo davanti. Abbiamo mille unità che vengono promesse come assunte dal Ministero della giustizia. Contemporaneamente - e non mi hanno soddisfatto le motivazioni che il Governo ha di volta in volta portato in Commissione - se andate a leggere il comma 2- bis dell'articolo, vi accorgerete che viene ridotto di mille unità il contingente del personale in mobilità che deve transitare dalle ex Province. A questo punto ci chiediamo: il problema del trasferimento del personale delle ex Province è stato risolto? Se il Ministero della giustizia dice che le duemila unità che dovevano arrivare sono ridotte a mille, evidentemente, o non servono più le altre mille, oppure queste unità non ci sono e quindi si autorizza l'assunzione di altre mille unità. Ma anche con riferimento all'assunzione di queste mille unità bisogna andare nel dettaglio, perché è nel dettaglio che si nasconde la diabolicità di certi provvedimenti. Tale assunzione avviene «previo scorrimento delle graduatorie esistenti». Ma se da vent'anni non si fanno concorsi nel Ministero della giustizia, quali sono queste graduatorie esistenti ed in corso di validità? È qui che si apre un campo infinito, sul quale il Governo, il Ministero della giustizia e il Sottosegretario non hanno una chiara visione, dal momento che, ad oggi, non sono riusciti a fornirci, né in relazione, né in Commissione, un elenco delle graduatorie attualmente in vigore in corso di validità con idonei dalle quali si potrà attingere, perché dovrà essere fatta una verifica della compatibilità delle qualifiche e quant'altro. Stiamo parlando di un percorso che potrebbe anche esaurire i mille posti - chi lo sa? - oppure non trovare nessuno. Pertanto, quello che viene denunciato è che probabilmente l'obiettivo dell'autorizzazione di queste mille assunzioni è esclusivamente quello di andare a sanare e a immettere in servizio gli idonei di concorsi in graduatorie ancora in corso di validità di altre pubbliche amministrazioni. Lo scopriremo dopo; quando sarà tutto approvato e sarà in corso di attuazione, scopriremo nomi e cognomi delle persone che si trovano in queste graduatorie. Dopodiché, in subordine vi sarà il concorso pubblico, ovviamente per i posti residui. In tutto questo ci si è dimenticati di quella grossa fetta di precariato che c'è nel Ministero della giustizia; una questione, quest'ultima, che dovrebbe essere definitivamente chiusa nella pubblica amministrazione. Al precariato può ricorrere il privato, che può individuare delle esigenze tali da costringerlo a dover assumere del personale per un periodo di tempo determinato, ovviamente con le giuste tutele; tuttavia la pubblica amministrazione non può permettersi, così come nella scuola e in qualunque ambito come la sanità e la giustizia, di continuare ad andare avanti con il precariato, che significa illudere delle persone che costruiscono il loro futuro sulla base di certe aspettative; ci sono famiglie che vivono grazie a quel piccolo salario, perché stiamo parlando di tirocinanti che percepiscono 400 euro al mese per lavorare venti ore a settimana, salvo casi in cui qualche Regione o Provincia dà qualche incremento con un accordo proprio. Questa è la situazione in cui ci troviamo. Il provvedimento in esame ci sembra una semplice partita di giro, un semplice provvedimento fuffa che serve a spostare stanziamenti previsti per la mobilità del personale delle ex Province ed evitare che quei soldi vengano persi; pertanto si finge di voler provvedere all'assunzione di quel personale per congelare quei soldi per un po' di tempo per poi magari riutilizzarli per il personale in mobilità dopo aver ovviamente sanato le graduatorie esistenti. Da tutto questo, in conclusione, mi viene da dire quanto segue: giustizia, stai serena, che probabilmente quelle mille assunzioni non arriveranno mai.
2016-09-20	PD	DirindinNerina	Signor Presidente, signori rappresentanti del Governo, onorevoli colleghi, il disegno di legge in discussione è estremamente significativo, molto ampio nella portata per la giustizia penale e contiene un provvedimento sul quale mi soffermerò. Mi concentrerò soltanto sul primo comma dell'articolo 12, sul principio di delega che porta la lettera d), che riguarda il problema delle persone con disturbo mentale soggette a provvedimenti da parte della giustizia. Il provvedimento che è arrivato all'esame dell'Assemblea contiene un principio di delega approvato in Commissione giustizia - credo - in momenti di fine luglio molto concitati. Se tale principio dovesse rimanere così come è, farebbe fare un tremendo passo indietro alla situazione delle carceri e delle persone con disturbo mentale, riprendendo i principi già previsti prima del decreto del Presidente del Consiglio dei ministri del 2008 che aveva trasferito la tutela della salute dei detenuti dalla giustizia alla salute e aveva previsto una forte integrazione e collaborazione e poi successivamente del provvedimento che proprio quest'Assemblea ha approvato nel 2014 per la chiusura degli ospedali psichiatrici giudiziari (OPG) e l'utilizzo delle residenze di esecuzione delle misure di sicurezza (REMS). Qual è il rischio? Il rischio è che, sulla base di un intento sicuramente in buona fede dal punto di vista umanitario e condivisibile, si destinino alle REMS anche persone che la legge attualmente in vigore non prevede che debbano andarvi, ovvero che possano essere destinate alle REMS addirittura le persone che sono in attesa di accertamento della proprie condizione di salute mentale, oppure coloro che sono imputati sottoposti a misure di sicurezza provvisoria, oppure persone condannate che hanno visto ingenerare in loro problemi di salute mentale dopo la carcerazione e, quindi, durante la detenzione. Questi erano proprio i casi per i quali avevamo previsto, nella normativa che negli ultimi dieci anni si è voluta, che vi fossero soluzioni diverse rispetto al principio contenuto nella norma che stiamo prendendo in considerazione, ovvero che fosse attivata la rete delle strutture, dentro e fuori le carceri, che si occupano a pieno titolo dei problemi della salute mentale dei detenuti, degli imputati e di coloro che hanno bisogno di un accertamento della loro situazione mentale. È previsto dal decreto del Presidente del Consiglio dei ministri del 2008 e poi dall'accordo stipulato in Conferenza Stato-Regioni nel 2011 che all'interno degli istituti penitenziari siano istituite le sezioni psichiatriche, con articolazioni specifiche; che vi sia l'osservazione psichiatrica, ovvero che siano garantiti ai detenuti ai quali sono sopraggiunti problemi di disagio mentale tutti i trattamenti psicologici, psicosociali e sanitari necessari per il loro accompagnamento e la loro riabilitazione, per quanto possibile; e, soprattutto, che gli istituti penitenziari si raccordino con i servizi sanitari delle aziende sanitarie competenti e delle Regioni affinché questo avvenga in presenza di una dotazione di personale specializzato adeguata per rispondere ai bisogni della popolazione carceraria che presenta problemi di salute mentale. Il principio che, invece, è contenuto nell'articolo 12, alla lettera d), fa fare un tremendo passo indietro. Prevede, infatti, che siano ricoverati nelle residenze (REMS) prosciolti e condannati, imputati e persone solo in attesa di accertamento delle loro condizioni di salute mentale: di fatto, riapre alla logica manicomiale, che ormai, a partire dalla legge n. 180 del 1978 e soprattutto negli ultimi dieci anni, dal 2008 in poi, avevamo superato, prevedendo che la tutela della salute delle persone in carcere fosse adeguata, al pari di quanto succede per le persone che non sono private della loro libertà. Proprio per evitare questa situazione, noi abbiamo presentato un emendamento, il 12.122, sottoscritto dai componenti del Partito Democratico della Commissione sanità e della Commissione giustizia, che prevede, invece, la conferma dei principi attualmente previsti dalla normativa e non il loro superamento, e che prevede, appunto, che le aziende sanitarie, le Regioni e il dipartimento dell'amministrazione penitenziaria lavorino per garantire la tutela della salute delle persone con disturbi mentali, così come previsto dalla normativa. Ringrazio i relatori, il Ministero della salute e il sottosegretario Vito De Filippo, che si è fatto carico del problema. Sappiamo che, rispetto all'emendamento che abbiamo presentato, hanno proposto una modifica che condividiamo pienamente e che, anzi, è ancora più chiara rispetto a quanto abbiamo scritto. Riteniamo che questo emendamento sia fondamentale per evitare che il Paese faccia un passo indietro di dieci anni nella tutela della salute delle persone soggette a provvedimenti di giustizia. Il Ministero della giustizia informalmente si è detto favorevole a questo emendamento e ci auguriamo che lo sia anche ufficialmente, fino in fondo. Abbiamo rappresentato anche alla Presidenza del Consiglio il rischio che si smentisca ciò che è stato fatto soltanto due anni fa. Mi permetto, quindi, di segnalare alla Presidenza, ai rappresentanti del Governo e all'Assemblea questo tema, che può apparire piccolo e di scarso rilievo rispetto alle dimensioni del provvedimento, ma che, per soggetti particolarmente fragili, è fondamentale, soprattutto perché conferma che le amministrazioni regionali e centrali devono fare ciò che la legge chiede loro di fare. Tutte le volte che non lo fanno - purtroppo, qualche volta, Regioni, ASL e Dipartimento dell'amministrazione penitenziaria non hanno messo in atto i provvedimenti che sarebbero necessari - non possiamo, solo per una disattenzione nei confronti della salute mentale, ritornare indietro al vecchio sistema con il quale si trattava la questione.
2016-09-20	PD	GinettiNadia	Stiamo approvando un provvedimento complesso, che necessita di una serie di riflessioni, a cui probabilmente siamo chiamati. PRESIDENTE. I colleghi che formano capannelli in Aula, si possono accomodare fuori. Chi parla in Aula, abbassi quantomeno il tono di voce! GINETTI (PD). Grazie, signor Presidente. La differenziazione del trattamento e il sistema regionale dei circuiti penitenziari, ancora in attesa di una completa attuazione, nonostante il seppur tardivo regolamento di attuazione dell'ordinamento penitenziario n. 230 del 2000, sono oggi ancor più necessari, con la nuova emergenza della radicalizzazione islamica in carcere, con quel proselitismo facilitato anche da modalità nuove di gestione dei detenuti, quali la sorveglianza dinamica a celle aperte in molti istituti. Fondamentali rimangono i principi ribaditi nella delega e consegnati al Governo, di valorizzazione del lavoro intramurario, ma anche all'esterno, ai sensi dell'articolo 21, come strumento di recupero sociale, in quanto elementi cardine del programma di trattamento penitenziario, in grado di riconnettere il condannato con il mondo esterno. Tuttavia, due questioni su cui richiama l'attenzione la delega sembrano rimanere ancora oggi in secondo piano, ovvero la questione del riordino della sanità e della medicina penitenziaria e il riconoscimento del diritto all'affettività relazionale con i familiari. Il carcere che si apre alla società esterna diventa permeabile e, grazie alla cooperazione con gli enti locali, l'associazionismo e il terzo settore, offre oggi opportunità di reinserimento sociale e occupazionale reali. Per questo è necessario potenziare l'organizzazione collegata all'esecuzione penale esterna sia in termini di compiti di sorveglianza per la polizia penitenziaria sia in termini di figure quali assistenti sociali, psicologi ed educatori. Infine, di particolare rilievo sono i principi di riordino riferiti ai minori. Infatti, con la legge n. 354 del 26 luglio 1975, recante: «Norme sull'ordinamento penitenziario e sulla esecuzione delle misure privative e limitative della libertà», il legislatore, al Capo IV - Disposizioni finali e transitorie - e segnatamente all'articolo 79, precisava che le disposizioni della legge si sarebbero applicate anche ai minori di anni diciotto fino a quando non si fosse provveduto con apposita legge. In questo modo riconosceva la necessità di una disciplina autonoma delle norme contenute nell'ordinamento penitenziario rivolte ai minori. Il riferimento non riguarda solo l'offerta di opportunità di istruzione, formazione e lavoro inframurario, ma riguarda anche i requisiti di ammissibilità delle misure alternative. In tale direzione occorre ricordare che la Corte costituzionale, con la sentenza n. 125 del 25 marzo 1992, chiedeva al Parlamento una revisione dei criteri e dei limiti di ammissione alla semilibertà e all'affidamento in prova, al fine di distinguere la condizione del minore di età rispetto ai condannati adulti. Successivamente la stessa Corte costituzionale, con la sentenza n. 168 dell'aprile 1994, nel ribadire l'incostituzionalità di una pena per i minori che costituisca, di fatto, un ergastolo, imponeva «un mutamento di segno al principio rieducativo nei confronti di un soggetto che è ancora in formazione ed alla ricerca della propria identità, una connotazione educativa più che rieducativa», al fine di conseguire un efficace reinserimento sociale volto anche ad un pieno recupero finalizzato a scongiurare la recidiva a delinquere e una facile azione di proselitismo. Infine, occorre ricordare come la delega si inserisca in un contesto di accelerazione della costruzione di uno spazio di cooperazione giudiziaria comune europea, in attuazione del titolo V del Trattato europeo del 2009, per uno spazio unico di libertà, giustizia e sicurezza fondato sulla fiducia reciproca dei sistemi di giustizia nazionali e sul reciproco riconoscimento delle decisioni giudiziarie anche attinenti all'esecuzione delle pene e delle misure alternative negli Stati membri diversi dallo Stato di emissione. Siamo lontani dalle regole minime per il trattamento dei detenuti risalenti al 1973, poi confermate dal Consiglio d'Europa nel 1987, vista la forte prospettiva di unione lanciata da ultimo dal Trattato di Lisbona del 2009, ai sensi dell'articolo 67, per un'effettiva cooperazione giudiziaria e di polizia. Di certo, tuttavia, a partire dalla legge n. 354 del 1975, poi dalla legge Gozzini, con la quale sono state introdotte le misure alternative alla detenzione in carcere, e dalla legge Simeoni, con la quale si è evitato l'ingresso in carcere con la sospensione dell'ordine di esecuzione, tra passi indietro, quale la legge ex Cirielli e inasprimenti di vincoli, il nostro ordinamento oggi rilancia un modello di esecuzione penale segnatamente più moderno e volto al pieno recupero sociale del condannato, in linea con l'orientamento del sistema europeo che richiede tuttavia di non abbassare la guardia sul sistema carceri, sul sovraffollamento, su modalità di gestione quali la sorveglianza dinamica a celle aperte che, senza l'offerta di occasioni di lavoro, diventa occasione di aggressioni, lesioni, incendi e risse e, anche, di proselitismo per il terrorismo islamico. In conclusione, il carcere rimane un luogo in cui si continua comunque a morire: penso ai suicidi di detenuti, ma anche a quelli di personale di Polizia penitenziaria, ossia quel Corpo di polizia che ogni giorno vive nel carcere e ne subisce le sue permanenti carenze, in attesa di quel giusto riconoscimento, di quella valorizzazione che abbiamo promesso con la legge di stabilità di quest'anno e di quel riordino e riallineamento che lo equiparerebbero alle altre forze di polizia. Sto parlando di quel corpo di Polizia penitenziaria che vive oggi nel carcere, tra vecchie e nuove emergenze.
2016-10-05	M5S	LezziBarbara	E siccome sono lì a legislazione vigente, arriva il ministro Padoan e ci dice che ci sarà un impatto positivo per il fatto che non scatteranno. Sì, è stato detto proprio così. Vi chiedo allora: perché non volete valutare la proposta del Movimento 5 Stelle di considerare l'impatto positivo che potrebbe avere il non bloccare noi stessi ma andare oltre e fare qualcosa? Potremmo andare in Europa e affermare di essere un Governo serio che non fa elargizioni politiche o elettorali (le cosiddette mancette), che fa una spending review seria, ma vuole anche rilanciare i consumi e quindi, parallelamente, ammortizzare quella povertà che è diventata soffocante; un Governo che vuole istituire il reddito di cittadinanza e magari valutare l'impatto positivo che potrebbe avere abbassare in maniera significativa le tasse alle piccole e medie imprese, anziché agevolare sempre le grandi. Lei ha parlato addirittura di quanto sarebbe più efficace agire sul cuneo fiscale. Vice Ministro, su questo non mi può allora mentire, avendo imparato a conoscere la sua serietà e la sua preparazione nel corso degli ultimi anni in Commissione bilancio: cosa avete fatto con la decontribuzione? Avete sparato fumo negli occhi per nascondere l'abolizione dell'articolo 18 del cosiddetto Statuto dei lavoratori, perché quello è il jobs act. Poi c'era la decontribuzione, che è passata da 8.000 euro a 3.250 euro e adesso andrà ancor più diminuendo. A fronte di questo avete abolito una legge strutturale che costava quasi un miliardo di euro e che adesso non ci sarà più. Avete appesantito il cuneo fiscale di un miliardo! Questa è la sacrosanta verità, perché quando non ci sarà più questa manovra spot il cuneo fiscale resterà più pesante per un miliardo. Questo bisogna dire alle imprese, perché è la verità. Non prendiamoci in giro dicendo che, in realtà, vogliamo alleggerire il cuneo fiscale, perché lo abbiamo appesantito. E non mi dite della componente lavoro dell'IRAP, perché lo sapete bene che per molte delle piccole e medie imprese, soprattutto quelle del Sud, per un serie di meccanismi fiscali, questa non era assolutamente dovuta. Voi avete fatto una spending review andando proprio sulla parte produttiva, andando proprio su quelle imprese, soprattutto le artigiane, che andavano a risolvere un problema annoso quale la disoccupazione di lunga durata. E in agosto, che è un mese in cui - come si sa - storicamente si assume di più, non siete neanche riusciti a recuperare la perdita dei 63.000 posti di lavoro di luglio. Questo bisognerebbe dire e valutare cambiando politica economica, cosa che invece non si fa assolutamente. Per quanto riguarda la spending review, noi siamo favorevoli, ma non mi potete dire che è stata fatta veramente in maniera puntuale, né mi potete dire che verrà dalla pubblica amministrazione o addirittura dalla legge di contabilità. Quando non è riuscito a fermarvi neanche l'articolo 81 della Costituzione a fare nuovo debito pubblico, voi mi dite che la legge di contabilità vi fermerà? Chiedete sforamenti su sforamenti e lo faremo anche nel prossimo aggiornamento del DEF. Che cosa dovrebbe mai bloccare la legge di contabilità, vice ministro Morando? Assolutamente nulla, perché invece state facendo la spending review sulla carne e sul sangue della povera gente. Sarebbe il caso invece di manovrare l'informazione, dicendo che state litigando su un miliardo al Fondo sanitario nazionale; dire che dall'anno prossimo avete già previsto un taglio di 4 miliardi di euro a carico delle Regioni, di cui 3,5 a carico della sanità. Lo avete messo voi nero su bianco. Nel 2018 ce ne saranno altri 5, di cui 4,5 miliardi a carico della sanità. Dite che nei vostri documenti di programmazione prevedete che la spesa pubblica deve diminuire a carico delle amministrazioni locali ma non del Governo centrale, che si mantiene le mani libere per dare i bonus, per dare 500 euro ai ragazzi e agli insegnanti, senza dar loro invece dignità e una vera e propria programmazione. Questa è la verità.
2016-10-12	PD	DirindinNerina	Signor Presidente, in due minuti non posso far altro che leggere che cosa ci raccomanda l'Organizzazione mondiale della sanità con le parole del suo direttore generale, Margareth Chan. Siccome parliamo soprattutto di stili di vita, di dieta e di attività fisica, nel 2013 Margareth Chan disse: «Oggi a convincere le persone a condurre stili di vita sani e adottare comportamenti salubri ci si scontra con forze che non sono amiche. (...) La sanità (...) deve fare i conti con l'industria del cibo (Big Food), delle bevande gassate (Big Soda) e alcoliche (Big Alcohol). (...) Pochi Governi danno la priorità alla salute rispetto ai grandi affari. (...) Questo non è il fallimento della volontà individuale. È il fallimento della volontà politica di prevalere sul grande business ». Credo che questo aspetto non sia stato ancora preso in considerazione. Ci ricorda poi Margareth Chan che le politiche intersettoriali, difficilissime da mettere in campo, possono aiutarci ad affrontare questo tema. In proposito mi permetterei di raccomandare maggiore attenzione. Ricordo anche che è uscita da poco una revisione sistematica della letteratura sul trattamento farmacologico. Non vorrei che ci fosse anche Big Pharma che contrasta la possibilità di fare una battaglia contro l'obesità, perché i farmaci sono una dei tanti strumenti che abbiamo a disposizione: costano molto, non sappiano se mantengono nel lungo periodo i risultati e se, soprattutto, inducono un'attenzione psicologica minore ai comportamenti individuali che invece sono necessari. Per questo credo che bisogna lavorare in maniera intersettoriale.
2016-10-12	PD	PaduaVenera	Mi lasci aggiungere solo un elemento che non è stato ancora citato: il pericolo potenziale che hanno i tanti interferenti endocrini - di cui ci stiamo occupando in questi giorni in Commissione sanità - che sono diffusissimi e possono avere ripercussioni sull'apparato endocrino, contribuendo a determinare quell'obesità che cerchiamo di combattere in tutti i modi.
2016-10-12	M5S	LezziBarbara	In realtà il nostro bilancio si mantiene su un solo pilastro, cioè sull'abbattimento del costo degli interessi passivi sul debito, che però non è opera di Renzi, ma della politica espansiva di Draghi, che però finirà. E allora altro che pensare al famoso spread di quando c'era Berlusconi! Presentando un documento di questo tipo i mercati impazziscono, a meno che non ci sia un Governo serio e autorevole che, anziché giocare con i bonus, i tweet e alla PlayStation, parla dei problemi del Paese e vuole finalmente fare quegli investimenti che ormai suggeriscono tutte le istituzioni nel mondo. Non siamo solo noi a essere arrivati qui nel 2013 con questa fissa: tutte le istituzioni del mondo invitano il nostro Paese a non far cadere i soffitti in testa ai ragazzi che sono a scuola, a non morire quando piove, magari a potersi girare dall'altra parte del letto quando c'è una scossa di terremoto, come fanno in Giappone, invece di avere centinaia di morti. Probabilmente è questo che dovremmo fare. Invece l'andazzo di questo Governo si vede proprio dai numeri: a pagina 57 del Documento c'è la tabella di riduzione del debito pubblico. È curioso vedere che nei prossimi anni le amministrazioni centrali non faranno altro che aumentare l'asticella del debito pubblico, mentre quelle che concorrono a risanare la finanza pubblica sono le amministrazioni locali, cioè Regioni e Comuni. E sappiamo che già dall'anno prossimo scattano quattro miliardi di tagli alla sanità. State giocando anche con il Fondo sanitario nazionale, perché non lo aumenterete. Qui dentro volete mettere una rappresentanza territoriale delle Regioni, quando in realtà non ascoltate neanche la Conferenza Stato-Regioni dove voi andate, vi sedete e vi rendete conto che, siccome la popolazione è aumentata perché - grazie a Dio - vive di più, purtroppo, dove bastavano 100 euro, oggi non bastano più perché, anziché cinque pazienti, ce ne sono quindici. Bisogna dunque aumentare di un ulteriore miliardo ma, siccome non lo aumentate, allora lo tagliate. E tagliate alle amministrazioni locali che hanno il primo approccio con i cittadini. Questo fate, mantenendo le mani libere alle amministrazioni centrali per continuare a dare i contentini a destra e a manca e per mantenersi a galla. Io, onestamente, avrei preferito anche non votare questo DEF, perché è un documento vuoto in cui è sancito l'ennesimo fallimento del Governo Renzi e, purtroppo, anche la perdita di credibilità del ministro Padoan, che doveva essere soltanto un tecnico ma si è rivelato essere un soldatino, che sta facendo soltanto la politica di Renzi, arrancando e andandogli dietro. Signor vice ministro Morando, io non posso credere che lei non sappia che, in realtà, noi ci manteniamo a galla soltanto per la diminuzione degli interessi passivi e che tutta la politica economica di questo Governo è fallimentare. Noi cresciamo meno degli altri, altro che locomotiva europea. Noi abbiamo un livello di disoccupazione, rispetto alla media europea, più alto rispetto a quando è arrivato Renzi. È fallito il jobs act ed è fallita la decontribuzione, con quell'imbroglio per cui state aumentando il cuneo fiscale di un miliardo a carico delle imprese artigiane. E vi mantenete con la finta lotta all'evasione, fatta dallo split payment che ha messo in ginocchio le nostre aziende che lavorano con la pubblica amministrazione. Soltanto quello sapete fare. Agiamo invece sui grandi: su banche e assicurazioni. Lì dobbiamo andare a cercare l'evasione, e non con un nuovo condono. Renzi ci aveva detto di essere andato in Svizzera a fare l'accordo, che ormai tutto era trasparente, che potevamo agire sui conti correnti e che non ci sarebbe stata un'altra voluntary disclosure. Invece, un nuovo condono. Ma perché, allora, è andato in Svizzera a ratificare un accordo? Ci è andato inutilmente, soltanto per fare un tweet.
2016-10-12	PD	BiancoAmedeo	Grazie, signor Presidente. Penso che la sanità pubblica sia stata, almeno in questi anni, sicuramente un laboratorio di rigore e innovazione. Ricordate i tavoli per i piani di rientro regionali e aziendali e le centrali uniche di acquisto? Questo significa rigore, ma anche innovazione, nella sanità digitale e nell'organizzazione del lavoro. Ecco perché, in questa scelta, la sanità deve essere guardata con attenzione e debba essere presa, non dico come un esempio, ma certamente come un punto di riferimento di rigore e innovazione. Ecco perché nella prossima legge di bilancio dobbiamo assolutamente onorare, con finanziamenti adeguati, le sfide dei LEA, le sfide dei farmaci innovativi e il personale, perché se in questo periodo di crisi le prime vittime sono state i cittadini, che hanno visto oggettivamente contrarsi l'offerta dei servizi, le seconde vittime sono tutti gli operatori, che hanno retto in un contesto difficilissimo il servizio. Da qui le mie considerazioni e l'invito, nella prossima legge di stabilità, a leggere in questi termini rigore e sviluppo, per la sanità.
2016-10-12	PD	BiancoAmedeo	Si tratta di scelte che seguono una strada variamente definita, una strada stretta e insidiosa. Sono scelte difficili, complesse, complicate e, come diceva il relatore, coraggiose, ma certamente vanno messe in campo, perché la crisi di questi anni e la difficoltà ad uscirne colpisce in modo duro le fasce più deboli della nostra popolazione, allarga le diseguaglianze tra strati sociali e tra generazioni: è questa la nostra preoccupazione. Credo che la risposta stia anche in un welfare inclusivo e proattivo. A mio giudizio vanno in questa direzione provvedimenti che abbiamo sentito citare solo in un paio di interventi, che sono già parte consolidata del nostro ordinamento. Penso al Piano pluriennale di contrasto alle povertà o alla legge sul dopo di noi. Ritengo si inserisca in questa direzione anche il coraggio dimostrato in questa fase, in un sistema che ha ricevuto forti riduzioni di finanziamento, con i nuovi livelli essenziali di assistenza (LEA). Perché non ne parliamo? Perché non lo diciamo? Anche queste sono scelte. Certo, la sanità pubblica...
2016-11-09	M5S	EndrizziGiovanni	Signor Presidente, per un cittadino veneto leggere la relazione della Commissione è uno shock : una Regione è presa d'assedio dai veleni, con la pesante responsabilità della Giunta Zaia. Abbiamo 1.500 impianti di trattamento di rifiuti speciali, ma alcuni tra questi accettano illegalmente anche rifiuti pericolosi, che miscelano e smaltiscono falsificando i documenti. Anche gli impianti autorizzati per il trattamento non hanno una percentuale minima di recupero da rispettare, con il risultato che poi, magicamente, i veleni sono finiti nei sottofondi delle autostrade, come è successo nella Val d'Astico Sud: 150.000 metri cubi di veleni sono stati interrati e, nei terreni agricoli si trovano cianuri, arsenico, piombo e cromo. Ma fa gelare il sangue leggere nel documento che lo stesso rischio si potrà avere per la Val d'Astico Nord, come a dire che non si tratta di un fenomeno isolato, ma di un sistema. Ci chiediamo, allora, a chi servano davvero le grandi opere inutili, come l'autostrada Pedemontana che Zaia vuole, mentre (dati alla mano) non ha alcuna sostenibilità finanziaria, almeno al netto di possibili affari sporchi. Dimostrino il contrario, rendendo pubblici i dati finanziari. Troviamo poi l'assurdo dei fanghi di depurazione che sono in eccesso e, non trovando sbocchi di mercato, vengono sparsi nei terreni agricoli, spesso senza i trattamenti preliminari adeguati. In questo ambito operava la società Coimpo di Cà Emo, vicino ad Adria, dove il 22 settembre 2014 una reazione chimica tossica ha ucciso quattro lavoratori. Ci sono poi 485 siti contaminati e, tra questi siti, di società che operavano illegalmente, finché, scoperte e posti sotto sequestro gli impianti, sono fallite e i veleni sono là. Chi paga ora? Bisogna cambiare le regole: chi gestisce impianti e discariche non può solo presentare una fideiussione; mano a mano deve essere accantonato in anticipo anche il costo finale della bonifica. Pensate alla discarica di Pescantina, in provincia di Verona, gestita da Daneco Impianti in modo dissennato, al punto che il fondo si è rotto con fuoriuscita di enormi quantità di percolato. La società ha abbandonato il tutto e un piccolo Comune si ritrova ad affrontare un disastro enorme. Questi disastri, queste tragedie hanno un comune denominatore: la mancanza di controllo ed è a questo proposito che il lungo governo della Lega Nord ha precise responsabilità politiche, perché a capo della direzione tutela ambiente è stato posto Fabio Fior, condannato il 21 ottobre 2015 per abuso d'ufficio, falso, associazione per delinquere per reati ambientali e rinviato a giudizio per abuso d'ufficio, falso e peculato nel caso della riforestazione della discarica di Sant'Urbano, costata 5 milioni, ma non eseguita come dovuto. Nella relazione della Commissione si dice chiaramente che Fior ha potuto fare tutto ciò grazie alle coperture politiche di cui godeva. Questi disastri hanno un responsabile politico: Luca Zaia e la Lega Nord. Ma non sono gli unici: la ditta Miteni, nella Valle dell'Agno, da decenni produce sostanze perfluoroalchiliche (PFAS) pericolose e associate a diabete, malattie della tiroide, aumentato rischio di infarto e ictus e, nei casi più gravi, cancro del rene, dei testicoli e altri tumori. Oggi, come ha denunciato il Movimento 5 Stelle, le falde sono inquinate in un'area enorme, che abbraccia più Province, nel bacino idrico più importante d'Europa e nei Comuni più contaminati abbiamo un aumento dal 10 al 30 per cento di queste malattie. Per risolvere la questione il ministro Galletti, anziché disporre misure urgenti, ha triplicato i valori di tollerabilità per queste sostanze: negli Stati Uniti vige la soglia di 70 microgrammi per litro, in Germania di 100 microgrammi per litro, in Italia erano 530 microgrammi, ma lui li ha portati a 1.500 microgrammi per litro. Questa è l'antipolitica che ci governa, criminale e miope se consideriamo che tutto ciò porterà enormi spese sanitarie nei prossimi anni; criminale e subdola se - come sembra si stia dimostrando - sanno di scaricare questi costi sulle famiglie. Pensiamoci allora il 4 dicembre quando si voterà la riforma costituzionale: vale la pena di dare maggiori poteri a questo Governo? Vogliamo ancora un Parlamento succube che voterà qualsiasi taglio alla sanità imposto da BCE, Commissione europea e Fondo monetario internazionale? Io dico no!
2016-11-10	PD	VaccariStefano	(ore 11,10) ( Segue VACCARI, relatore ). Queste incertezze, confusione e contraddittorietà sicuramente hanno inciso anche sulla resistenza alla presenza e all'infiltrazione di organizzazioni criminali nel processo di ricostruzione, come testimoniano le diverse inchieste giudiziarie aperte nel corso di questi anni e i vari moniti sollevati anche di recente dal procuratore distrettuale antimafia dell'Aquila, Fausto Cardella. Il lavoro che abbiamo provato a svolgere in Commissione è stato quello di raccogliere e unificare tutti i punti comuni dei diversi atti, da quello a prima firma della senatrice Stefania Pezzopane a quello a prima firma del senatore Maurizio Romani, a quello presentato dalla senatrice Blundo, scegliendo come più utile e più immediata la forma della Commissione monocamerale, cui vogliamo affidare compiti di indagine, oltre a condividere la maggior parte di quelli proposti dai disegni di legge iniziali, che abbiamo integrato a chiarito durante la discussione in Commissione. La Commissione si dovrà occupare delle modalità di gestione dell'emergenza e della ricostruzione da parte dei soggetti istituzionali e di come sono state gestite le risorse stanziate per far fronte all'emergenza e alla ricostruzione. In particolare, essa indagherà sull'utilizzo delle risorse derivanti dalla liquidazione delle polizze assicurative stipulate per coprire eventuali danni sismici, sulla regolarità delle procedure di assegnazione degli appalti e dei subappalti e di svolgimento dei lavori relativamente alle opere provvisionali realizzate nei centri storici, sulle misure di sicurezza adottate per le aree colpite dal sisma, sui reati commessi contro il patrimonio negli immobili abbandonati a causa del sisma, sull'ammontare delle risorse finanziarie indicativamente ancora necessarie e sul termine temporale prevedibile per il completamento del processo di ricostruzione, sul complesso delle risorse stanziate, alla data del 31 dicembre 2015, che fanno riferimento ad altri sismi e terremoti che si sono abbattuti sul nostro Paese, a partire da quello in Friuli-Venezia Giulia, a quelli nella Valle del Belice, in Emilia-Romagna, in Umbria e nelle Marche, per comparare le diverse strategie adottate dallo Stato, dalle Regioni e dai Comuni. Altri campi di indagine saranno le motivazioni che hanno indotto ad intervenire con il ricorso alle ordinanze del Presidente del Consiglio dei ministri per la gestione dell'emergenza, la correttezza delle misure riguardanti la ripresa e il risarcimento delle attività produttive, commerciali e professionali. Ci sono poi altri punti, l'ultimo dei quali è stato aggiunto in Commissione su richiesta di alcuni colleghi della Commissione sanità: la Commissione d'inchiesta dovrà vigilare anche sull'evoluzione delle condizioni di salute della popolazione colpita dal sisma, sulle condizioni di accesso ai servizi dell'assistenza sociale e sanitaria erogata, nonché sugli strumenti messi in atto per mitigare i danni. È un insieme di previsioni, compiti e funzioni che vengono affidati a questa Commissione che dovrà essere formata da venti senatori, nominati dal Presidente del Senato proporzionalmente al numero di componenti di ogni Gruppo parlamentare e comunque assicurando la presenza di almeno un rappresentante per ciascun Gruppo esistente. La Commissione può acquisire copie di atti e documenti relativi a tutti i procedimenti e le inchieste in corso presso l'autorità giudiziaria o altri organi inquirenti, nonché copie di atti e documenti relativi ad altre inchieste parlamentari. Le sedute della Commissione saranno pubbliche, salvo che la maggioranza assoluta dei componenti non decida diversamente. La Commissione potrà fruire di risorse, personale, locali e strumentazioni messi a disposizione dal Presidente del Senato e le spese per il suo funzionamento saranno poste a carico del bilancio interno del Senato. In Commissione è stato fatto un buon lavoro di definizione del testo unificato. Avremo modo di ritornare sull'esame dei pochi emendamenti che sono stati presentati in Assemblea.
2016-11-15	FI	FlorisEmilio	La salute è un bene costituzionalmente garantito, ma ci sarebbero da fare alcune considerazioni sul Servizio sanitario nazionale. Fino ad oggi considerato tra i migliori del mondo occidentale, esso è però messo a rischio per quel che concerne l'universalità, l'equità e la solidarietà, così come si rileva dall'indagine conoscitiva in esame presso la 12ᵃ Commissione permanente. Si tratta sicuramente di un problema collegato alla spesa sanitaria, al momento insufficiente ad assicurare l'universalità. Sempre di più, infatti, si assiste al fenomeno dell'abbandono delle cure da parte di una crescente fascia di popolazione. Sempre più assistiamo a una sanità non equa, ovvero non uguale nel territorio nazionale, e sempre più si mina il dettato costituzionale sulla uniformità del trattamento sanitario tout court. Il disegno di legge oggi in esame contribuisce comunque al miglioramento della sicurezza del nostro Servizio sanitario nazionale. Non c'è dubbio che la sicurezza si realizza con la prevenzione e con la gestione del rischio connesso con l'erogazione delle prestazioni sanitarie e con l'uso appropriato delle risorse strutturali, tecnologiche e organizzative. Viene ribadito nel testo di legge che la prevenzione del rischio riguarda tutte le strutture sanitarie o sociosanitarie, pubbliche o private, alla quale concorre tutto il personale, comunque e a qualsiasi titolo operante. Si introduce nel disegno di legge la figura del garante per il diritto alla salute, identificandola con il difensore civico, che assume il compito di verificare la fondatezza e la congruità delle segnalazioni provenienti dal paziente o da un proprio delegato. Nello stesso articolo 2, che prevede la presenza del difensore civico, viene prevista l'istituzione del Centro per la gestione del rischio sanitario e la sicurezza del paziente, che ha il compito di raccogliere semestralmente - noi vorremmo invece che si facesse con cadenza annuale, per facilitare la gestione statistica - i dati sui rischi e gli eventi avversi verificatisi nelle strutture e di trasmetterli all'Osservatorio nazionale, che viene istituito presso l'Agenzia nazionale per i servizi sanitari regionali (Agenas) e che dovrebbe essere attivo - e qui insinuo un dubbio - nell'arco di tre mesi, ovvero di novanta giorni, dall'entrata in vigore della presente legge. La Camera dei deputati aveva stabilito un tempo superiore, centottanta giorni, ma penso che, per il rispetto dei tempi, sia meglio prorogare il termine previsto nel disegno di legge in esame. Spero di sbagliare, ma non credo che i tempi per l'emanazione delle linee guida contenenti le buone pratiche, in considerazione della composizione della commissione che dovrà elaborarle, porteranno al rispetto dei termini. Bene ha fatto la Commissione sanità a prevedere l'attenersi all'utilizzo delle buone pratiche assistenziali nel periodo di vacanza rispetto all'emanazione delle linee guida e alla pubblicazione delle stesse da parte dell'Istituto superiore di sanità. Novità importanti sono introdotte nell'articolo 6 per quanto concerne la responsabilità penale dell'esercente la professione sanitaria e delle strutture che prevedono l'ottemperamento delle linee guida come parametro di valutazione sull'operato del medico e delle stesse strutture sanitarie. L'introduzione all'articolo 8 del tentativo obbligatorio di conciliazione è un'altra novità prevista nel disegno di legge, che potrebbe snellire il numero delle cause presenti presso i tribunali. Il testo di legge prevede novità sulla stipula di assicurazioni e/o al ricorso di analoghe misure per la responsabilità civile verso terzi nella forma contrattuale per le strutture sociosanitarie ed extracontrattuale per i professionisti. L'estensione delle garanzie (dieci anni precedenti la conclusione del contratto assicurativo) riteniamo sia operosa per le strutture pubbliche, ma soprattutto per le private, soprattutto di media e piccola dimensione. Auspichiamo, comunque, che questo provvedimento, nel disciplinare i contratti assicurativi, porti a una riduzione dei premi assicurativi che sempre più incidono sui costi delle strutture sanitarie. Particolarmente interessante è la costituzione di un Fondo di garanzia per i danni derivanti da responsabilità sanitaria, che garantisce il paziente nei casi previsti dalla presente legge per l'insolvenza da parte di società di imprese assicurative e anche per un'eventuale loro messa in liquidazione. Sul risarcimento si introducono sistemi riferiti a un sistema tabellario che rende più equo l'indennizzo. In conclusione, con questo provvedimento si contribuisce al superamento di una parte della cosiddetta medicina difensiva che - come ha detto precedentemente il collega D'Ambrosio Lettieri - porta a circa 30.000 cause all'anno che incidono sui costi della sanità. Numerosi emendamenti migliorativi - lo ha detto lo stesso relatore, senatore Bianco - sono stati presentati in Assemblea e ritengo che alcuni di essi possano essere accolti. Naturalmente, su detti accoglimenti e sul comportamento del relatore e del Governo baseremo il nostro voto in Assemblea.
2016-11-15	PD	BiancoAmedeo	Il lavoro della 12ª Commissione, attraverso una fase di ascolto che ha registrato 44 audizioni e la disamina di circa 400 emendamenti, si è sviluppato nel solco delle proposte fortemente innovative già contenute nel testo della Camera e si è concluso con l'inserimento di modifiche che ne perfezionano ed esplicitano alcuni aspetti e contenuti. Non a caso, il provvedimento parte dalla sicurezza delle cure, intesa come sicurezza del paziente e sicurezza degli operatori, sancendo che è parte costitutiva del diritto alla salute. Ricordo che già la legge di stabilità 2016, ai commi 538, 539 e 540, ha anticipato misure finalizzate a potenziare tutte quelle attività di prevenzione e gestione del rischio clinico nelle strutture sanitarie e sociosanitarie, individuando soggetti e procedure di risk management. Il provvedimento in esame completa quel contesto operativo, prevedendo un sistema univoco di rilevazione e trasmissione dei dati relativi a rischi ed eventi avversi, sinistri denunciati e risarciti e modalità assicurative per responsabilità civile, da parte delle strutture sanitarie verso i centri regionali, che raccolgono i dati codificati e li trasmettono all'Osservatorio nazionale buone pratiche per la sicurezza dei pazienti, presso l'Agenas, anche al fine di promuovere e modulare, nei contesti organizzativi e professionali specifici, attività educative e formative sulla sicurezza. Vorrei sottolineare la grande rilevanza che assume la disponibilità di un sistema univoco, chiaro, essenziale, trasparente e accessibile di questi dati, non solo, come detto, per ogni attività programmatica, ma anche per stimare gli indici di rischiosità e su questi ottimizzare i premi assicurativi. La trasparenza dei dati relativi al contenzioso, come emersi dalle attività di risk management, viene proposta già nel testo della Camera dei deputati sia come uno strumento che avvicina le istituzioni ai cittadini, migliorandone le capacità e le responsabilità di orientarsi sulle scelte, sia come un'opportunità delle stesse organizzazioni di migliorare le proprie performance. Va in questa direzione la previsione di un accesso più rapido e facilitato rispetto alla normativa vigente alle documentazioni cliniche (quelle disponibili in sette giorni) laddove si manifestino interessi giuridicamente rilevanti. Il miglioramento della qualità e della sicurezza delle prestazioni sanitarie è strettamente connesso alla produzione, diffusione e assunzione delle buone pratiche clinico-assistenziali basate sulle migliori evidenze disponibili e delle raccomandazioni previste dalle linee guida. Su questo tema sensibile, avente rilevanti riflessi sulla efficacia e costo-efficacia delle prestazioni sanitarie, la Commissione ha sviluppato una approfondita riflessione al fine di bilanciare due principi di rango costituzionale: da una parte, l'esigenza di salvaguardare i principi di universalismo ed equità nella tutela della salute e, dall'altra, l'esigenza di rispettare l'autonomia e la libertà della ricerca tecnico-scientifica pura e traslazionale e dell'esercizio professionale. Questo è un passaggio che, come è facilmente comprensibile, va al di là del diretto riferimento a condotte virtuose che possono sottrarre i professionisti a profili di punibilità penale, peraltro previsti dal testo, offrendo altresì l'occasione per la costruzione - finalmente - di un sistema nazionale di linee guida aperto al contributo di ogni soggetto pubblico o privato, qualificato e individuato in apposito elenco redatto e verificato dal Ministero della salute, ma responsabilmente governato da istituzioni che tutelino gli interessi pubblici connessi all'erogazione di prestazioni sanitarie e socio-sanitarie. Il testo proposto dalla Commissione su questa materia si muove nel solco tracciato dal testo della Camera dei deputati, ma, anche su sollecitazione di numerose comunità scientifiche, individua in modo più analitico i requisiti di trasparenza e di qualificazione tecnico-scientifica dei soggetti abilitati a redigere le linee guida e, soprattutto, riprende e riqualifica in questi nuovi scenari il Sistema nazionale linee guida che, sebbene già istituito con un decreto del Ministero della salute nel 2007, ha progressivamente perso nel tempo incisività e autorevolezza nella governance della produzione e diffusione di nuovi saperi e competenze. Infine, la norma attribuisce all'Istituto superiore di sanità il compito di individuare e rendere pubblici standard metodologici di produzione di linee guida, peraltro già adottati dalla comunità scientifica internazionale, rispetto ai quali valutare l'aderenza delle stesse linee guida prima di pubblicarle sul proprio sito istituzionale. Anche questo può e deve costituire una risposta di sistema a quell'analfabetismo scientifico di ritorno, a quel lassismo sul rigore del metodo della ricerca scientifica pura e traslazionale, a quell'oscurantismo e negazionismo scientifici che ogni tanto affiorano e feriscono i pilastri sui quali si sono sviluppate la scienza moderna e la moderna medicina, ma che soprattutto - questo è ciò conta - fanno male alla salute delle persone. La portata riformatrice del provvedimento in esame non poteva non toccare l'ordinamento penale, anche a seguito di una lunga e travagliata riflessione giuridica sulla cosiddetta colpa medica, che ha trovato il suo ultimo punto di caduta legislativa nell'articolo 3 della cosiddetta legge Balduzzi. Tale norma viene abrogata dall'articolo 6, interamente riformulato dalla Commissione giustizia del Senato, introducendo nel codice penale un nuovo articolo, il 590- sexies, che esclude la punibilità nel caso in cui l'evento si sia verificato a causa di imperizia e il professionista abbia rispettato le raccomandazioni delle linee guida o, in mancanza di queste, di essersi attenuto alle buone pratiche clinico-assistenziali, fermo restando il suo diritto-dovere di valutare l'adeguatezza delle raccomandazioni e commisurare quindi la sua condotta alle esigenze di quello specifico paziente, in quello specifico contesto operativo. Con l'articolo 7 vengono introdotte profonde innovazioni della responsabilità civile in ambito sanitario: la prima riguarda i due diversi regimi di responsabilità in ragione dei soggetti coinvolti dall'azione di risarcimento. Le strutture sanitarie rispondono per inadempimento contrattuale (con inversione dell'onere della prova e prescrizione a dieci anni) anche per le condotte colpose e dolose degli esercenti le professioni sanitarie di cui a qualunque titolo si avvalgono come prestatori d'opera. Gli esercenti le professioni sanitarie, a qualunque titolo operanti in strutture sanitarie e sociosanitarie pubbliche e private, qualora direttamente chiamati in causa, rispondono del proprio operato per fatto illecito ( ex articolo 2043 del codice civile, cosiddetta responsabilità extracontrattuale con onere della prova a carico del ricorrente e prescrizione a cinque anni) salvo che - questa è la modifica della Commissione sanità del Senato - abbiano agito nell'adempimento di una obbligazione contrattuale assunta con il paziente. La seconda innovazione è contenuta nell'articolo 8, ovvero il tentativo obbligatorio di conciliazione che prevede l'obbligo preliminare di colui che esercita un'azione di risarcimento del danno derivante da responsabilità sanitaria innanzi al giudice civile di proporre ricorso ai sensi dell'articolo 696- bis del codice di procedura civile dinanzi al giudice competente; tale richiesta è condizione di procedibilità della domanda di risarcimento. Il giudice nomina un consulente tecnico d'ufficio con il compito di conciliare la lite nel tempo massimo di sei mesi e con obbligo delle parti coinvolte di partecipare alla procedura, comprese le assicurazioni; qualora la conciliazione non riesca o trascorso il termine dei sei mesi si va in giudizio, anche ricorrendo al rito sommario. Risultano evidenti gli obiettivi delle innovazioni introdotte in ambito civilistico tese a ridurre la pressione delle azioni risarcitorie direttamente rivolte agli esercenti le professioni sanitarie e a favorire la risoluzione della lite in fase pregiudiziale in tempi rapidi e certi o, in mancanza di conciliazione, di acquisire al processo tutti gli atti prodotti. Sull'azione di rivalsa sottolineo come il comma 1 dell'articolo 9 del testo Camera, riproposto in modo integrale dalla Commissione, definisca una norma chiara e centrale nell'impianto della legge e cioè che l'azione di rivalsa nei confronti dell'esercente la professione sanitaria può essere esercitata dagli aventi titolo solo in caso di dolo o colpa grave. La Commissione ha invece innovato il comma 5 dell'articolo 9, anche sulla base di numerose indicazioni raccolte in tal senso, ripristinando, rispetto al testo Camera, la giurisdizione della Corte dei conti per le azioni di responsabilità amministrativa nei confronti dell'esercente la professione sanitaria per dolo o colpa grave, in caso di accoglimento della domanda di risarcimento proposta nei confronti della struttura pubblica. Questa scelta, peraltro coerente con l'ordinamento generale delle pubbliche amministrazioni in materia di danno erariale, tra le sue opportunità, oltre a quelle note sull'esercizio autonomo dell'azione amministrativa, del potere riduttivo e della non trasmissibilità agli eredi, salvo l'illecito guadagno, contempla anche quella di evitare il paradosso organizzativo che siano le strutture pubbliche a dover avviare le azioni di rivalsa in sede civile, magari legittimamente usando contro i propri professionisti quelle competenze e conoscenze di prevenzione e gestione del rischio non compiutamente acquisibili, nella prevedibile diffidenza dei professionisti a collaborare in attività che potrebbero essere usate contro se stessi in un giudizio di rivalsa. La normativa interviene altresì da una parte nel quantificare l'ammontare massimo della rivalsa, in caso di colpa grave, dall'altra nel prevedere contestuali misure di carattere disciplinare incidenti per tempo limitato nelle progressioni di carriera. Anche ai fini della rivalsa, il testo prevede, all'articolo 13, misure che obbligano tutti i soggetti destinatari di una azione di risarcimento, che possa coinvolgere la responsabilità dell'esercente la professione sanitaria, di darne a questi tempestiva comunicazione con mezzi idonei. Una riforma di sistema sul contenzioso sanitario non poteva sottrarsi dall'affrontare in modo organico gli obblighi assicurativi, con l'obiettivo di costruire un sistema certo di ristoro del danno, coerente con il nuovo impianto della responsabilità civile. A tal fine, l'articolo 10 ribadisce che le strutture sanitarie e sociosanitarie pubbliche e private devono essere provviste di copertura assicurativa o di altre analoghe misure per la responsabilità civile verso terzi e verso i prestatori d'opera, anche per danni cagionati dal personale a qualunque titolo in esse operanti, ai sensi e per gli effetti degli articoli 1218 e 1228 del codice civile. La Commissione ha integrato il testo del comma 1 approvato dalla Camera dei deputati, con la previsione che le suddette strutture devono altresì stipulare polizze assicurative o adottare analoghe misure per la responsabilità civile verso terzi degli esercenti le professioni sanitarie, qualora questi siano investiti da un'azione di risarcimento promossa ai sensi dell'articolo 2043. In una logica più generale di equilibrio e solvibilità del risarcimento è stata prevista al comma 3 l'obbligatorietà per gli esercenti le professioni sanitarie, passibili di azione amministrativa della Corte dei conti per danno erariale o di rivalsa in sede civile, se operanti in strutture private, di stipulare idonee polizze assicurative per colpa grave e dolo. Il quadro di certezze in questo settore è stato ulteriormente potenziato attraverso l'individuazione, mediante decreto del Ministero dello sviluppo economico, di concerto con il Ministero della salute, previa un'ampia partecipazione di tutti i soggetti interessati, di requisiti e caratteristiche delle polizze, con indicazioni specifiche relative alla retroattività e all'ultrattività delle garanzie stesse di almeno dieci anni, ai sensi dell'articolo 11 del testo in esame. Per le Regioni che adottano altre analoghe misure per la copertura della responsabilità civile, comunemente note come auto-assicurazione, l'obbligo è di dotarsi di un fondo rischi e di gestire i sinistri con accantonamenti per competenza e non per cassa, proteggendo secondo l'ordinamento vigente tali fondi da misure di esecuzione forzata. Infine, l'articolo 14 prevede l'istituzione di un fondo di garanzia, con una norma legislativa totalmente riformulata dalla Commissione nelle modalità costitutive e di funzionamento - c'era infatti un problema tecnico nella formulazione - finanziato con percentuali di premi assicurativi del settore, per coprire gli eventuali risarcimenti sovra-massimali o le condizioni di insolvenza delle imprese assicuratrici. Viene ribadito, infine, che il danno biologico riconosciuto con percentuali di invalidità dal 10 per cento al 100 per cento - le cosiddette macropermanenti - è risarcito in riferimento a tabelle uniche a livello nazionale, ricordando che tale questione, aperta dal 2007 senza soluzioni, troverebbe finalmente un punto di caduta nel disegno di legge sulla concorrenza e sul mercato, prossimamente in discussione presso l'Assemblea del Senato. L'articolo 12 del testo approvato dalla Camera dei deputati introduce nell'ambito del contenzioso in sanità una terza modalità di azione per il danneggiato, quella diretta verso le imprese di assicurazione, ma limitatamente a quelle delle strutture sanitarie e sociosanitarie o verso gli esercenti le professioni sanitarie che operano in libera professione, ovvero in ragione di una obbligazione contrattuale assunta con il paziente. Risulta evidente il fine di incrementare gli strumenti a disposizione del danneggiato per avviare l'azione di risarcimento, scontando così una probabile accelerazione dei tempi del contenzioso e dei costi diretti ed indiretti connessi proprio ai tempi del contenzioso. Il provvedimento riconduce ed armonizza questo nuovo istituto - se volete paragonabile al modello RC auto - alla disciplina generale in termini di prescrizione, di rivalsa e di partecipazione delle parti coinvolte nel giudizio. All'articolo 15 il disegno di legge in esame riforma in modo sostanziale le norme relative alla nomina dei CTU in ambito civile e dei periti in ambito penale, costituendo le perizie, come tutti sappiamo, i cardini del giudizio, soprattutto nell'ambito del contenzioso e dei giudizi sanitari. Vengono, infatti, rafforzate le procedure di verifica delle competenze e resi trasparenti i possibili conflitti d'interesse rendendo di fatto disponibili al giudice tutti gli albi presenti a livello nazionale (comma 1) e da aggiornare ogni cinque anni (comma 3). Una modifica al testo Camera apportata dalla Commissione referente ha di fatto delineato una disciplina speciale per il contenzioso penale e civile avente ad oggetto la responsabilità sanitaria laddove è previsto che l'autorità giudiziaria affidi sempre la consulenza e la perizia a un collegio costituito da un medico specializzato in medicina legale e a uno o più specialisti aventi specifica e pratica conoscenza di quanto oggetto del procedimento e riferite a tutte le professioni sanitarie (commi 1 e 3). L'articolo 16 del testo Camera, non interessato da modifiche della Commissione referente, ha, a mio giudizio, almeno una portata straordinaria laddove prevede che i verbali e gli atti conseguenti alla attività di gestione del rischio clinico non possono essere acquisiti o utilizzati nell'ambito di procedimenti giudiziari. Ricordo che il nostro sistema di responsabilità penale e civile è fondato sul riconoscimento della colpa e, quindi, proteggere la confidenzialità di atti e verbali ha il significato enorme di riconoscere a questi il perseguimento di interessi meritevoli di protezione (la prevenzione e gestione del rischio) almeno quanto quelli perseguiti dai poteri d'indagine della magistratura nell'accertamento della colpa. Signora Presidente, colleghe senatrici e senatori, in conclusione il provvedimento in esame è una riforma nata nelle Assemblee parlamentari e ivi gestita. Come spero di avervi rappresentato in una sintesi incisiva, si tratta di una riforma efficace, profondamente innovatrice, ma equilibrata nella tutela di tutti i legittimi interessi in campo. Siamo in Assemblea per discuterla e, per quanto possibile, per migliorarla ulteriormente, consapevoli che è una riforma attesa perché disattesa da troppi anni. Penso che sarete tutti d'accordo sul fatto che questa volta non possiamo e non dobbiamo deludere.
2016-11-15	PD	BiancoAmedeo	Quanto accennato racconta la storia recente, ma che in realtà risale, ancorché su aspetti più limitati, ad atti della XIII legislatura, testimoniando da una parte la necessità di un intervento legislativo su una materia altamente sensibile sul piano civile e sociale, ma diventata ingovernabile, e dall'altra le oggettive difficoltà ad affrontare i molteplici risvolti di un fenomeno (il contenzioso in sanità) che ha inquinato le pratiche professionali di comportamenti opportunistici a scopo difensivo, che grava di costi inappropriati diretti e indiretti i bilanci della sanità pubblica e privata e, non ultimo, che consuma il rapporto fiduciario tra cittadini, professionisti sanitari e istituzioni sanitarie.
2016-11-15	PD	DirindinNerina	Desidero sottolineare un aspetto: il fatto che le linee guida vengano prodotte ed elaborate anche dalle amministrazioni pubbliche (da tutte le amministrazioni ed enti di ricerca e non soltanto dalle società scientifiche) è un passo fondamentale che è stato compiuto con il nuovo testo del provvedimento. Le società scientifiche possono avere un compito importantissimo, ma sappiamo che il rischio di distorsioni legate a eventuali conflitti di interesse non è dietro la porta, ma proprio davanti. Ciò, peraltro, riguarda non soltanto le società scientifiche, ma anche tutte le altre istituzioni, rispetto alle quali dobbiamo garantire che le linee guida siano prodotte, promosse e coordinate da un'autorità pubblica, che mi auguro che sia proprio l'Istituto superiore di sanità, in base alle migliori evidenze scientifiche e con la consapevolezza che, una volta definite, dovranno poi essere continuamente aggiornate. Stiamo quindi ponendo in capo a chi dovrà coordinare e poi divulgare queste linee un lavoro enorme. Dobbiamo essere consapevoli che le linee guida non saranno prodotte rapidamente; per fortuna, sono indicate anche le buone prassi e si dice anche che le eccezioni sono le specificità del caso concreto, quindi non c'è alcun obbligo e alcuna perdita di autonomia del professionista, il quale si attiene alle linee guida, importanti per garantire appropriatezza, ma poi deve sempre ragionare in scienza e coscienza.
2016-11-15	PD	DirindinNerina	Mi soffermo su alcune questioni. In particolare, tengo a sottolineare come si tratti di un provvedimento che non deve essere interpretato come volto unicamente a tutelare l'esercizio della professione da parte degli operatori della sanità. Questo è un aspetto; ma l'aspetto che mi sta più a cuore è il fatto che esso è volto a tutelare il diritto dei cittadini a ricevere le prestazioni sanitarie in caso di bisogno, per tante ragioni. Per la prima volta si nomina un garante per il diritto alla salute; ciò è importantissimo - e lo sottolineo soprattutto al rappresentante del Governo - perché non soltanto si cita il garante per il diritto alla salute con riguardo a questo provvedimento, ma anche in termini generali, persino con riferimento ad eventuali disfunzioni che l'organizzazione dei servizi sanitari può comportare nei confronti di un cittadino che ha bisogno di essere preso in carico.
2016-11-15	PD	DirindinNerina	Mi soffermo, in ultimo, sulla questione delle linee guida, su cui si è molto dibattuto e su cui sono state fatte molte riflessioni. Trovo che la soluzione attuale sia migliorativa rispetto a quella prodotta alla Camera dei deputati, grazie alle lunghe riflessioni fatte e condivise con i colleghi dell'altro ramo del Parlamento. In particolare, si riprende il sistema nazionale delle linee guida, che è nelle mani dell'Istituto superiore di sanità, il quale per eccellenza, ha in sé, le qualificazioni necessarie per svolgere questo ruolo. Si richiama la procedura che è stata inizialmente definita nel 1996 con la legge n. 662 e via via modificata e implementata. Purtroppo, questa procedura è stata seguita molto poco e, soprattutto negli anni più recenti, è rimasta un po' dormiente. Produrre le linee guida - lo sappiamo, è già stato detto - non è così facile e, quindi, bisogna costruire la forza, la reputazione, l'autorevolezza e l'indipendenza di tutti coloro che collaboreranno a questa attività.
2016-11-15	PD	DirindinNerina	Si tratta di una norma che mancava e che non riprende questioni già contenute nella normativa precedente; essa quindi fa fare un salto in avanti rispetto alla disciplina generale del funzionamento del nostro sistema sanitario. Si tratta inoltre del frutto di una collaborazione e di un confronto continuo fra Camera e Senato: se posso dire, questo caso è un esempio di bicameralismo virtuoso. La Camera, alla quale va il nostro ringraziamento, ha prodotto un primo documento che ha sfrondato le cose essenziali e poi ha consentito al Senato, soprattutto alla Commissione sanità, di approfondire alcuni temi che erano stati definiti alla Camera in maniera meno puntuale.
2016-11-15	PD	DirindinNerina	Signor Presidente, colleghe e colleghi, farò un brevissimo intervento, su un provvedimento che presenta moltissimi aspetti positivi. Voglio iniziare ringraziando il relatore e tutti i membri della Commissione sanità, ma anche delle altre Commissioni, in particolare della Commissione giustizia, oltre che il Sottosegretario alla salute, per il contributo che hanno dato per arrivare in questo momento ad un provvedimento che giudico di grande equilibrio e di grande aiuto per il miglioramento dell'assistenza ai cittadini.
2016-11-15	PD	SilvestroAnnalisa	Signora Presidente, onorevoli senatrici e senatori, il disegno di legge, intitolato «Disposizioni in materia di responsabilità professionale del personale sanitario», tratta una tematica di particolare interesse per i cittadini che fruiscono delle strutture e delle prestazioni sanitarie e per l'intero mondo sanitario. L'impegnativa riflessione, anche emendativa, effettuata in primis dalla 12ᵃ Commissione del Senato, ha contribuito a rendere ancora più efficace, pertinente e lineare il testo approvato dalla Camera dei deputati e oggi approdato in questo ramo del Parlamento. Le modifiche emendative, che verranno analizzate, discusse e portate a voto, iniziano fin dal titolo del disegno di legge per il quale viene proposta una modifica di particolare significato. Viene, infatti, inserito nel titolo un richiamo importante che avvicina il disegno di legge non solo ai professionisti esercenti le professioni sanitarie, ma anche e soprattutto ai cittadini fruitori dei servizi delle strutture sanitarie e socio sanitarie e fruitori delle prestazioni dei professionisti che in quelle strutture esercitano. Il titolo proposto è: «Disposizioni in materia di sicurezza delle cure e responsabilità professionale del personale sanitario». D'altra parte, il disegno di legge affronta il tema della tutela dell'assistito, della sicurezza delle cure, della tutela e sicurezza dei professionisti agendo su più aspetti, quali innanzitutto il «sistema». Viene attribuita la funzione di garante per il diritto alla salute al difensore civico regionale o provinciale (articolo 2); vengono istituiti i centri regionali per la gestione del rischio sanitario e la sicurezza del paziente; viene disposta la predisposizione e pubblicazione sul sito Internet di ogni struttura sanitaria una relazione semestrale consuntiva degli eventi avversi e delle conseguenti iniziative messe in atto, proprio in logica di trasparenza nei confronti dei cittadini e per una loro matura e consapevole scelta; viene istituito l'osservatorio nazionale delle buone pratiche sulla sicurezza in sanità (articolo 3). Un altro aspetto riguarda la struttura organizzativa: viene inserito l'obbligo alla trasparenza delle prestazioni sanitarie e sociosanitarie effettuate dalle strutture pubbliche e private (articolo 4, comma 1); viene statuito l'obbligo della fornitura della documentazione clinica entro trenta giorni dalla richiesta del cittadino (articolo 4, comma 2); viene stabilito che debbano essere resi disponibili da ogni struttura mediante pubblicazione sul proprio sito Internet i dati relativi a tutti i risarcimenti erogati nell'ultimo quinquennio (articolo 4, comma 3). Si indica inoltre che gli esercenti le professioni sanitarie devono attenersi alle buone pratiche clinico-assistenziali e alle raccomandazioni previste dalle linee guida elaborate dalle società scientifiche e tecnico scientifiche iscritte in un apposito elenco istituito e regolamentato dal Ministero della salute (articolo 5). Si definisce che la struttura sanitaria o sociosanitaria pubblica o privata risponde ai sensi degli articoli 1218 e 1228 del codice civile delle condotte dolose e colpose dei professionisti sanitari di cui si avvale, sia che queste siano rese in regime di dipendenza, ossia in regime libero-professionale o di libera professione intramuraria (articoli 6 e 7) qualora l'evento - esclusa l'imperizia - sia avvenuto nonostante le raccomandazioni previste dalle linee guida ovvero nel rispetto delle buone pratiche clinico assistenziali. Per l'esercente la professione sanitaria viene inserito nel codice penale l'articolo 590- sexies (responsabilità colposa per morte o lesioni personali in ambito sanitario). Tale articolo statuisce che «l'esercente la professione sanitaria che, nello svolgimento della propria attività, cagiona a causa di imperizia la morte o la lesione personale della persona assistita risponde dei reati di cui agli articoli 589 e 590 solo in caso di colpa grave». È evidente che è esclusa la colpa grave quando sono rispettate le buone pratiche clinico-assistenziali e le raccomandazioni previste dalle linee guida come definite e pubblicate ai sensi di legge. Si indica che l'azione di rivalsa nei confronti dell'esercente la professione sanitaria può essere esercitata solo in caso di dolo o colpa grave. Quanto alla parte inerente le assicurazioni, viene definito l'obbligo per le aziende del Servizio sanitario nazionale, le strutture e gli enti privati operanti in regime autonomo o di accreditamento di essere provvisti di copertura assicurativa per la responsabilità civile verso terzi e per la responsabilità civile verso prestatori d'opera per danni cagionati dal personale a qualunque titolo operante presso l'azienda, la struttura o l'ente (articolo 10). Viene definito l'obbligo per ciascun esercente la professione sanitaria di provvedere alla stipula, con oneri a proprio carico di un'adeguata polizza assicurativa, sempre a tutela dei cittadini. Infine, per rispondere a danni subiti dal cittadino assistito si attiva sul fronte civile un doppio binario: la responsabilità contrattuale a carico delle strutture sanitarie che, a mio parere, indica una tutela maggiore del cittadino, aggiungendovi anche la prescrizione decennale del diritto; la responsabilità extracontrattuale a carico di ogni esercente le professioni sanitarie. Sul fronte penale, il testo prevede l'inserimento dell'articolo 590- ter nel codice penale che esclude la colpa grave quando l'esercente la professione sanitaria agisce nel rispetto delle buone pratiche clinico-assistenziali e delle raccomandazioni previste dalle linee guida. Viene istituito un fondo di garanzia per ì danni derivanti da responsabilità sanitaria. Si tratta dunque, come è stato ben evidenziato dal relatore, di un testo e di un articolato di ampia portata, che ho richiamato succintamente solo in alcune parti, per me fondamentali, che affronta la tematica della sicurezza dell'assistito relativamente alle cure che riceve, del riorientamento delle organizzazioni sanitarie, del clima lavorativo e curativo assistenziale a vantaggio di assistiti e professionisti. Al di là degli ulteriori, molteplici e complessi aspetti inerenti la componente giuridica e della magistratura, la componente assicurativa e la componente che inerisce le relazioni tra pazienti, tra professionisti e struttura e tra pazienti e singoli professionisti, mi preme riflettere su altri aspetti che ritengo basilari per quanto attengono a questa tematica. La moderna e attuale medicina presenta un tasso di complessità elevato, sia per i notevoli traguardi scientifici raggiunti (tecnologia, tecnologia informatica, farmaci innovati e innovativi, ridefinizione costante dei processi terapeutici diagnostico assistenziali e riabilitativi) sia per la ineludibile necessità di un lavoro integrato e multiprofessionale, unico in grado di far sì che il team assistenziale possa meglio aderire alle istanze e alle richieste del cittadino assistito. Si impostano e sperimentano sistemi a rete, si integrano le diverse offerte sanitarie, si propongono nuovi modelli organizzativi, si chiede agli operatori tutti e ai professionisti sanitari in particolare, di adattarsi a questa difficile quotidianità operativa, di essere propositivi e innovatori, di personalizzare il processo diagnostico terapeutico e il processo assistenziale, di garantire personalizzazione e continuità, tutela e sicurezza anche nell'assunto che il professionista sanitario ricopre una posizione di garanzia nei confronti del malato. Questa complessità ha spesso prodotto situazioni clinico-assistenziali difficili, comportamenti che si scontrano con aspettative sempre più elevate in termini di esiti e risultati da parte degli assistiti e dei loro familiari, aumento esponenziale del contenzioso giuridico. Elementi, questi, che hanno dato origine al fenomeno della cosiddetta medicina e assistenza difensiva che produce inappropriatezza nella risposta ai bisogni degli assistiti, oltre che costi aggiuntivi e rallentamenti nei processi di lavoro. Con l'approvazione di questo disegno di legge si potrà cominciare a contenere il fenomeno della medicina difensiva e si comincerà parimenti a costruire serenità lavorativa per i professionisti, a rafforzare il rapporto di fiducia tra i professionisti sanitari tutti (medici, infermieri, ostetriche, tecnici di laboratorio, di radiologia) e gli assistiti e tra professionisti sanitari e l'organizzazione in cui operano. Da questo punto di vista sono particolarmente indicativi - e secondo me fondamentali - gli articoli in cui si afferma che la sicurezza delle cure è parte costitutiva del diritto alla salute ed è perseguita nell'interesse dell'individuo e della collettività (articolo 1, comma 1); che la sicurezza delle cure si realizza mediante l'insieme di tutte le attività finalizzate alla prevenzione e alla gestione del rischio connesso all'erogazione di prestazioni sanitarie e l'utilizzo appropriato delle risorse strutturali, tecnologiche e organizzative (articolo 1, comma 2); che alle attività di prevenzione del rischio clinico messe in atto dalle aziende sanitarie è tenuto a concorrere tutto il personale che vi opera con un impegno e una condivisione di saperi, di responsabilità e di attenzione nei confronti dei cittadini fruitori del nostro sistema salute. Per tutto questo, l'auspicio dell'approvazione del disegno dì legge e di una rapida conclusione dell' iter legislativo.
2016-11-16	M5S	GaettiLuigi	Signor Presidente, io ritengo che il provvedimento che stiamo discutendo, relativo alla responsabilità professionale, sia un argomento altrettanto e anzi più importante rispetto alla questione della TAV. È stato così importante che, concluso il voto degli emendamenti, in Commissione abbiamo votato immediatamente il testo, senza neanche averne una versione scritta, correttamente emendata, per poterlo inserire nel calendario dei lavori dell'Assemblea. Questo dimostra quanto le opposizioni tutte siano state particolarmente attente, riconoscendo l'importanza di tale provvedimento. Questo era stato sottolineato dalla Commissione igiene e sanità, e questo dimostra che il provvedimento che stiamo discutendo, concernente la responsabilità professionale, è certamente più urgente, anche perché dovrà tornare di nuovo alla Camera. Quindi, riteniamo che non si debba procedere all'inversione dell'ordine del giorno.
2016-11-16	PD	MattesiniDonella	(ore 18,27) ( Segue MATTESINI). Una legge molto attesa dagli operatori sanitari, ma anche dai cittadini e dalle associazioni di loro rappresentanza. È un passaggio fondamentale, per ricostruire quel patto di fiducia tra pazienti e operatori sanitari, ma anche tra operatori sanitari e organizzazione. È una pagina nuova e importante che sostituisce la brutta storia degli ultimi anni, caratterizzati dalla medicina difensiva, causata da un innumerevole aumento di ricorsi che hanno creato una situazione di difficoltà nel rapporto medico-paziente e una discussione e decisioni non sempre all'altezza della sfida sulla questione dell'appropriatezza della cura. Sappiamo che il rapporto medico-paziente è, per molti aspetti, l'elemento fondamentale della buona cura; se il rapporto è di sfiducia è lì che vengono deluse le aspettative. Ma è, invece, proprio qui, nel rapporto medico-paziente, che si può e si deve fare moltissimo per risolvere questo problema e questa legge lo fa. D'altra parte, ristabilire la fiducia del paziente nel medico, ma anche del medico nel paziente è un aspetto troppo sottovalutato; è invece un elemento cruciale per la genesi della paura alla base della medicina difensiva. Per fare questo, per ricostruire la fiducia tra medico e paziente, serve la disponibilità di entrambi, medici e pazienti, e questa legge pone le basi. Ma serve anche che le amministrazioni della sanità, le Regioni, le ASL, ma anche lo stesso Governo tengano presente che il tempo dedicato al paziente è elemento inscindibile per l'appropriatezza della cura e non tempo perso. Naturalmente questo ha a che fare con l'organizzazione sanitaria. Dicevo che la medicina difensiva è divenuta negli ultimi anni una delle problematiche di crescente impatto sulle politiche sanitarie, essendo essa strettamente collegata al tema della sicurezza della cura, nonché degli eventi avversi e delle eventuali responsabilità professionali. Ho parlato prima della medicina difensiva come fenomeno in aumento, indotto sia dall'accresciuta sensibilità da parte dei cittadini dei propri diritti sia dall'aumento delle aspettative, dalla pressione dei mass media, da mutamenti intervenuti nell'ambito del rapporto medico-paziente. Ma un altro elemento importante è stato, nel corso del tempo, l'evoluzione giuridica del concetto e della funzione della responsabilità sanitaria rispetto a comportamenti ed eventi avversi riferibili a possibili errori. Ma anche su questo aspetto, sulla necessità di fare chiarezza e di definire proprio le interpretazioni delle norme specifiche, proponiamo una soluzione chiara, che sicuramente allenterà anche il ricorso nato su questa evoluzione giuridica non sempre troppo chiara. Guardate, questo provvedimento - va detto in modo molto forte - volta pagina: innova e risponde pienamente alle aspettative dei professionisti sanitari e dei cittadini. Lo stesso titolo tiene insieme, in un unicum inscindibile, la sicurezza delle cure e la responsabilità professionale degli operatori sanitari. Abbiamo fatto una scelta importante in Senato: abbiamo modificato il titolo e abbiamo appunto tenuto insieme in modo inscindibile sicurezza e responsabilità, perché, se l'avessimo indirizzato, com'era nel titolo precedente, alla sola responsabilità professionale, sarebbe potuto apparire, nell'inconscio e nel messaggio esterno, anche come un atto di medicina difensiva. Mentre, insieme alla sicurezza delle cure, il primo obiettivo di questa legge è porre i professionisti nelle condizioni di operare in sicurezza e con tranquillità, basando le loro scelte cliniche, diagnostiche e terapeutiche sull'evidenza della letteratura e non sulla paura. D'altra parte, il tema della sicurezza delle cure è oggi una delle sfide più importanti per il futuro della sanità del mondo occidentale, anche di quella italiana. Ciò è in relazione sia alla limitatezza delle risorse che all'invecchiamento della popolazione, ma anche ad una medicina sempre più complessa per numero di patologie e di strumenti clinico-diagnostici disponibili. Quindi è davvero necessario puntare sul controllo e sul contenimento del rischio, se vogliamo ridurre il contenzioso giudiziario e i costi dei risarcimenti. Certamente questo della sicurezza del rapporto medico-paziente è un elemento fondamentale; per questo la sicurezza viene prima di qualunque altra questione. E per questo è davvero importante che tutta una parte della legge, a partire dall'articolo 1, parli in modo chiaro della sicurezza delle cure. Sto pensando appunto all'articolo 1, dove viene specificato che la sicurezza delle cure è parte costitutiva del diritto alla salute ed è perseguita nell'interesse dell'individuo e della collettività. Si tratta di un passaggio davvero importante, che al comma 2 dell'articolo 1 si evidenzia ancora di più, perché appunto si afferma che la sicurezza delle cure si realizza anche mediante l'insieme di tutte le attività finalizzate alla prevenzione e alla gestione del rischio connesso all'erogazione di prestazioni sanitarie, e l'utilizzo appropriato delle risorse strutturali, tecnologiche e organizzative. Guardate, qui c'è anche un dato importante, relativo ad una modifica apportata nel corso di un dibattito molto importante e approfondito in Senato. Parlo della modifica rispetto al testo della Camera, avendo aggiunto, al comma 3 dell'articolo 1, che alle attività di prevenzione del rischio concorre tutto il personale, compresi i liberi professionisti che ivi operano in regime di convenzione, e che questo aspetto non riguarda solo il pubblico, ma tutte le strutture sanitarie e sociosanitarie pubbliche e private. Un altro aspetto importante è all'articolo 2, che assegna al difensore civico regionale le funzioni di garante per la salute. Altrettanto importante è l'istituzione del Centro per la gestione del rischio sanitario e la sicurezza del paziente, che raccoglie i dati regionali sui rischi e sugli eventi avversi, nonché sul contenzioso, e trasmette tutto questo semestralmente, mediante procedura telematica unificata a livello nazionale (anche questo è un passaggio importante), all'Osservatorio nazionale delle buone pratiche sulla sicurezza nella sanità. Tale osservatorio ha un compito importante, quello di individuare idonee misure per la prevenzione e la gestione dei rischi sanitari, nonché il monitoraggio delle buone pratiche. Anche qui voglio sottolineare l'importanza dell'obiettivo dei sistemi di segnalazione, che naturalmente, oltre a consentire una misurazione del fenomeno, costituiscono un elemento importante, cioè un volano di cambiamento organizzativo e culturale, favorendo tra l'altro un approccio all'errore non finalizzato o almeno non solo finalizzato alla ricerca della responsabilità individuale, bensì all'individuazione di quei fattori latenti che sono legati all'organizzazione, compreso l'insieme delle regole che determinano le modalità lavorative piuttosto che la presenza dei protocolli e così via. Va infatti detto che, atteso che l'errore umano non può essere del tutto eliminato, è altresì vero che l'organizzazione deve tendere a creare le condizioni affinché l'errore sia per quanto possibile evitabile e nel contempo creare un ambiente in cui i professionisti possano esprimere al meglio professionalità e competenze. Dobbiamo essere consapevoli che l'organizzazione rappresenta un fondamentale strumento di promozione della salute. Occorre lavorare quindi affinché si accantonino i modelli di intervento individuali e informali, a vantaggio di modalità formali e condivise. Guardate che tale approccio organizzativo, che sta dentro la legge, perché ne è una conseguenza, consente di fare una cosa importante: incrementare l'affidabilità del sistema e ricollocare in una giusta dimensione le aspettative del paziente, nonché le scelte dei professionisti, conferendo tra l'altro una nuova valenza, più partecipata e trasparente, alla relazione medico-paziente. Davvero i percorsi organizzativo-assistenziali consentono di superare quell'etica della autoreferenzialità che ancora oggi caratterizza alcuni ambiti professionali. Voglio poi sottolineare che la certezza di un percorso clinico ben orientato nel complesso sistema assistenziale di riferimento favorisce una visione che passa dalla logica delle prestazioni alla logica del prodotto-risultato. Tra le competenze assegnate all'Osservatorio previsto all'articolo 3 vi è quella della formazione e dell'aggiornamento del personale sanitario. Questo è un punto importante. Tra l'altro, sulla formazione era già intervenuta la legge di stabilità dell'anno scorso, con il famoso comma 539 che appunto definisce che tutte le strutture pubbliche e private devono attivare percorsi di audit o di altre metodologie per lo studio dei processi interni e delle criticità più frequenti. Questo è un punto fondamentale per la predisposizione e lo svolgimento di attività di formazione continua del personale. Noi sappiamo che, ai fini della appropriatezza nonché della sicurezza e qualità delle cure, la formazione gioca un ruolo strategicamente rilevante e che è da realizzarsi sia nella fase accademica che, in modo continuativo, per l'intera attività professionale. La formazione deve consentire a tutti i professionisti di affrontare il cambiamento in sanità, che non è mai fine a se stesso, non solo per i cambiamenti tecnologici ma perché cambiano le malattie e cambiano le richieste dei cittadini. Occorre rafforzare gli aspetti del lavoro in team, ma anche dell'autoriflessione e della valutazione dell'attività e degli strumenti per migliorarla. La formazione, oltre che puntare a un cambiamento culturale e valoriale, deve garantire ai professionisti l'acquisizione della flessibilità necessaria per gestire l'innovazione e i cambiamenti dentro contesti di cura sempre più complessi, che chiamano in campo una capacità relazionale e un'interdisciplinarietà. Ultimo aspetto che vado a sottolineare è l'importante previsione della predisposizione e pubblicazione sul sito Internet di ogni struttura di quella relazione semestrale consuntiva relativa agli eventi avversi e alle conseguenti azioni messe in campo, proprio in una logica di trasparenza nei confronti dei cittadini. Altrettanto importante è aver stabilito l'obbligo per la struttura sanitaria di fornire una documentazione entro sette giorni (arrivando a un massimo di trenta giorni per l'integrazione) agli aventi diritto che la richiedono. L'ultima importantissima osservazione riguarda l'articolo 8, cioè il tentativo di conciliazione. Chi intende esercitare un'azione davanti al giudice civile potrà procedere solo se la conciliazione fallirà o se il procedimento non si conclude entro il termine perentorio di sei mesi dal deposito del ricorso. Avendone parlato con tanti, la convinzione è che con questa legge il sistema sanitario, i professionisti e i cittadini potranno ritrovare la centralità: della propria professionalità, da un lato, e del diritto ad avere cure appropriate, dall'altro. E ciò non potrà che avere due effetti: il risparmio delle risorse e il miglioramento della cura.
2016-11-16	PD	MaturaniGiuseppina	Quella in esame non è la legge dei medici, come qualcuno l'ha impropriamente voluta definire. Certamente questa è la legge che ha come primo obiettivo quello di ricostruire il tessuto sfilacciato della fiducia e della relazione tra i cittadini e il personale sanitario e la sanità in generale che caratterizza il nostro Paese. Al centro della nostra discussione c'è stato proprio il principio costituzionale fondamentale, volto a dare una risposta giusta e appropriata al diritto alla salute dei cittadini italiani, che contemperasse la sicurezza delle cure e la serenità di chi, attore della risposta alla malattia e delle relative cure, svolge nel nostro Paese una professione sanitaria.
2016-11-16	PD	MaturaniGiuseppina	Sono certa che tale riforma riaprirà un dialogo importante tra i cittadini che vedranno riconosciuti i propri diritti all'informazione, alla celerità dei tempi. Tale riforma, quindi, ricostruirà in maniera importante una relazione di fiducia e di rispetto reciproco tra il sistema nazionale della sanità e i cittadini italiani.
2016-11-17	M5S	GaettiLuigi	In Italia non c'è chiarezza e limpidezza da parte delle società scientifiche, e dico questo, essendo medico, con una certa apprensione e difficoltà. Vorrei far notare come pochi mesi fa, precisamente nel giugno 2016, sia stata pubblicata una linea guida - come gli esperti del settore sanno - sul «Giornale italiano di cardiologia», sottoscritta dai rappresentanti di diciassette società scientifiche italiane e, quindi, dotati delle maggiori competenze. Dispiace solo che quelle diciassette persone abbiano scritto, in fondo a pagina 3 dell'articolo, di non avere alcun conflitto di interesse. Per pigrizia, non sono riuscito a valutare e a studiare le posizioni dei diciassette eminenti colleghi che hanno sottoscritto il documento, ma di alcuni ho letto i lavori internazionali (lavori molto spesso di altissimo livello), nell'ambito dei quali molti di essi dichiarano dei palesi conflitti di interesse e, anche sui siti delle big pharma, i soldi che hanno percepito. È molto interessante notare come, all'estero, questi eminenti colleghi dichiarino conflitti di interesse, mentre in Italia non lo facciano. In questa sede, che non è un consesso medico, non vorrei entrare nell'ambito della linea guida, ma quella che ho citato prima è stata, poche settimane dopo, sconfessata da una review internazionale. Si dimostra quindi che molto spesso non c'è libertà nelle linee guida alle quali noi medici poi dovremmo attenerci. Chiedo, dunque, che alla fine, quando le linee guida verranno pubblicate, sia quantomeno lasciata per novanta giorni la possibilità ai cittadini, alle persone competenti, ai gruppi di lavoro di mantenere siffatta visione. Voglio ricordare che all'estero questo è un problema molto importante, e ciò è tanto vero che gli inglesi hanno costituito l'istituto NICE, che riceve finanziamenti pubblici per 33 milioni di sterline all'anno e coinvolge duecento ricercatori in prima battuta e molti altri gruppi di lavoro. Questo perché la specificità delle linee guida è un elemento davvero importante, per cui all'estero è stato superato il problema coinvolgendo una struttura pubblica. Nel nostro caso, invece, la struttura è sì pubblica, in quanto è prevista la ratifica dell'Istituto superiore di sanità, ma quest'ultimo non è nelle condizioni, né ha le risorse per effettuare i controlli in maniera specifica. Inoltre, come dice la norma, l'Istituto superiore di sanità entra più nel discorso metodologico che in quello dell'essenza della linea guida. Pertanto, ho presentato alcuni emendamenti migliorativi e alla fine in subordine - come dicono gli avvocati - anche un ordine del giorno che cerca, perlomeno nella fase applicativa, di dare spazio ai gruppi di lavoro. Sottolineo anche che esistono lavori scientifici, come quello di Fabbri, pubblicato sul «British Medical Journal del 2016», nell'ambito dei quali si dimostra che più le società scientifiche sono grandi, più hanno grande potere, più hanno grandissime sponsorizzazioni. Verosimilmente, le sponsorizzazioni non permettono quella indipendenza che, al contrario, è necessaria in un ambito così importante. E, nel nostro caso, ne va anche della sostenibilità del Servizio sanitario nazionale. E lo abbiamo potuto vedere nelle mozioni proposte qualche giorno fa, con le quali si tende a inserire sempre nuovi farmaci particolarmente costosi, creando situazioni veramente al limite. Su un problema così importante riconosco quindi l'equilibrio del relatore, il quale ha dovuto sistemare una situazione senza fondi, mentre all'estero, disponendo di risorse, si è ovviato in maniera diversa. Il relatore ha posto una serie di elementi che, tutto sommato, non godono della mia completa fiducia, ma riconosco il suo lavoro e, senza fondi, più di questo non si poteva fare. Rivolgo, però, nuovamente il mio invito a lasciare aperta una porta affinché tutte le persone competenti possano esprimere il loro parere. Per come è stata scritta la norma, questa porta è stata veramente chiusa.
2016-11-17	PD	DeBiasiEmiliaGrazia	Signor Presidente, naturalmente vi è dispiacere, perché noi stiamo esaminando il provvedimento chiave per la sanità di tutta la legislatura. Quindi, è evidente la sua importanza. Tuttavia, ci rimettiamo al riconoscimento di una rilevanza istituzionale che è innegabile. Speriamo soltanto di poter concludere entro un tempo congruo anche l'esame del nostro provvedimento.
2016-11-17	LN	DivinaSergio	Signor Ministro, siamo dell'idea che non era da qui che bisognava partire per riorganizzare la pubblica amministrazione e non crediamo a questa riforma della pubblica dirigenza, anche perché abbiamo visto che, quando si parla di dirigenza, il presidente Renzi preferisce gli amici a chi magari ha curriculum diversi. Cito il caso Carrai, che si voleva mettere a capo addirittura dei servizi sopra AISI e AISE, o il caso Calenda, posto all'apice della carriera diplomatica, pur provenendo da settori completamente diversi. Secondo noi era più importante parlare di costi e fabbisogni standard, perché quando diamo a tutti i cittadini pari servizi e pari opportunità emergono le male amministrazioni, i buoni o i cattivi amministratori. Voi fate i trasferimenti nelle Regioni: se in una Regione un servizio funziona con le stesse qualità e gli stessi trasferimenti e nell'altra non funziona, saranno gli elettori che daranno un giudizio. Abbiamo visto i costi della sanità parametrati variare tra uno a sette volte in certi presidi sanitari di base. È chiaro che dietro situazioni del genere c'è di tutto: cattiva amministrazione, corruzione, malversazione, incapacità amministrativa e tante altre disfunzioni. Secondo noi, bisognava iniziare da qua.
2016-11-17	M5S	EndrizziGiovanni	Signor Ministro, non riconoscere i diritti e non garantire livelli retributivi adeguati ai lavoratori della scuola, della sanità, alle Forze dell'ordine, ai dipendenti del fisco, dei servizi essenziali, dell'università e della ricerca, riduce la qualità della vita dei cittadini più deboli, ma dequalifica anche l'attività della pubblica amministrazione ostacolando la crescita del Paese. Ora, lei stessa conferma che i dati che abbiamo dato sono corretti: nella legge di bilancio si parla di 1,92 miliardi e di tutte le decurtazioni relative. Lei stessa ha parlato degli 80 euro, che sono inclusi. Ne deduco che non ci sono le misure necessarie per arrivare a un contratto dignitoso degli statali: manca la volontà politica di riconoscere ciò che è giusto e utile anche per il Paese. A Roma, la giunta del sindaco Raggi in quattro mesi ha sbloccato la «quota B» del salario accessorio, sanando una ferita inferta dalle precedenti amministrazioni, che non avevano saputo bloccare i veri sprechi. Su questo duplice fronte, in tre anni, il suo Governo non ha prodotto alcun risultato; anzi, incentiva l'evasione totale con puntuali e ulteriori condoni.
2016-11-22	PD	CardinaliValeria	Questo è importante e so che colleghi della Commissione igiene e sanità hanno sottolineato che nell'articolo 14, riguardante il tema della ricostruzione pubblica, andrebbero ricompresi tra gli interventi strutturali anche quelli sugli ospedali, sulle strutture sanitarie e sociosanitarie, e io aggiungo anche le scuole e tutti i servizi pubblici in senso stretto. La Presidenza slovacca ha fatto proprio il documento, chiedendo ai Paesi presenti di sottoscriverlo e ben 18 lo hanno fatto subito.
2016-11-23	PD	DirindinNerina	Il provvedimento - come ha sottolineato all'unanimità la Commissione igiene e sanità nel parere inviato alla Commissione bilancio - ha un punto di debolezza: l'attenzione alle strutture sanitarie e, in generale, al ruolo del sistema sanitario in un momento di grande difficoltà come quello delle catastrofi. E ciò è chiaro dal semplice fatto che purtroppo questo provvedimento è stato adottato dalla Presidenza del Consiglio dei ministri senza il concerto con il Ministro della salute. Il Ministero della salute è assente ed è assente l'attenzione alle strutture sanitarie e alle politiche che, in condizioni di emergenza, devono essere adottate per garantire alle persone bisognose l'accesso completo alle cure.
2016-11-23	PD	DirindinNerina	Mi permetto di sottolineare alcuni aspetti che probabilmente chi non è addetto specificamente ai lavori non conosce. Proprio nel giorno del terremoto dell'Aquila del 2009, l'Organizzazione mondiale della sanità dichiarò di dedicare la Giornata mondiale della salute alla sicurezza delle strutture sanitarie, con l'obiettivo di assicurare che le strutture sanitarie siano adeguatamente preparate alle emergenze. Infatti, come giustamente aveva precisato l'Organizzazione mondiale della sanità in quell'occasione, gli ospedali non sono strutture come tutte le altre: sono strutture che, proprio in caso di catastrofi, di sisma, di situazioni di grande difficoltà, devono essere in grado di garantire l'accoglienza e l'assistenza alle persone e, quindi, devono essere più sicure - se così si può dire - di qualunque altra struttura. Altrimenti, come è successo nei territori in occasione del disastro dell'Aquila e anche recentemente, se crollano gli ospedali, le persone - e sono tante - che hanno bisogno di ricevere assistenza devono essere trasferite lontano e, quindi, le difficoltà sono ancora maggiori.
2016-11-23	PD	DirindinNerina	Proprio per questo ritengo che la dimenticanza delle politiche per la salute e la mancanza del Ministro della salute, nell'ambito del provvedimento di cui ci stiamo occupando, sia grave. Ed è grave soprattutto il fatto che all'articolo 14 - come hanno già detto altri colleghi - non si parli espressamente - è una condizione votata all'unanimità dalla Commissione sanità del Senato - fra gli edifici pubblici che dovranno essere oggetto di attenzione per la ristrutturazione pubblica, delle strutture ospedaliere e delle restanti strutture sanitarie e sociosanitarie. Chiediamo che tutto ciò venga inserito espressamente, perché si ponga rimedio a questa dimenticanza.
2016-11-23	PD	LaiBachisioSilvio	La richiesta della Commissione sanità è giusta e ho presentato un emendamento come relatore per cogliere la necessità che venga evidenziata, anche nella ricostruzione pubblica, che pure la comprendeva, la ricostruzione degli ospedali.
2016-11-23	PD	LaiBachisioSilvio	Sempre in tema di sanità, vorrei rispondere al collega D'Ambrosio Lettieri segnalando che la Commissione - come già detto da qualche collega intervenuto nel dibattito - ha previsto un percorso di valutazione dello stato degli ospedali in quelle zone sismiche ed è stato affidato direttamente al commissario il compito di prevedere che questo faccia parte dell'insieme della ricostruzione. La ricostruzione - voglio sottolinearlo - deve avere particolare attenzione nei confronti dei luoghi della cultura. In particolare, voglio ricordare l'università di Camerino che è stata la più danneggiata ed è stata anche la prima a riprendere il suo lavoro ordinario, dando la sensazione di continuità della vita dei giovani studenti universitari e dei loro docenti.
2016-12-07	M5S	GaettiLuigi	Signor Presidente, fra tutte le fiducie che questo Governo ha posto (e ne ha poste veramente tante), quella di oggi è veramente la più indecente che si potesse immaginare. È la più indecente nella sostanza, in quanto non consente la discussione di un importante provvedimento, che è per l'appunto il disegno di legge di bilancio, che, come sappiamo, riassume tutta la politica di un Governo, indirizza le spese, destina le risorse e, quindi, interviene anche sulle aree da incentivare. Pertanto, si tratta di un disegno di legge estremamente importante. Dunque, non ci è permesso di discutere nel merito del provvedimento, tanto più che alla Camera era già emersa la presenza di numerose criticità, da alcuni colleghi evidenziate, che si pensava di sistemare proprio in questo ramo del Parlamento. I tempi, tra l'altro, lo avrebbero consentito molto chiaramente, in quanto oggi non è il 30 dicembre, e di certo non avrebbe inizio un esercizio provvisorio. Quindi, anche tutta questa fretta, che noi da un certo punto di vista riteniamo importante per poter dimostrare un cambio di passo, non era invece così importante proprio per la esiguità delle modifiche. In un paio di giorni, quindi, si poteva andare incontro agli interessi degli italiani. Ma il punto che veramente più mi rattrista è il fatto che sono trascorsi veramente pochissimi giorni da un referendum che è entrato proprio nella questione. È stata bocciata una "schiforma" veramente indegna e i cittadini italiani, in una percentuale importante di votanti, hanno dato ruolo e importanza al Senato riconoscendo quindi il nostro lavoro e il fatto che noi siamo importanti a fronte di un comportamento, da parte vostra, teso a mortificare gli italiani. Oserei dire che gli italiani sono stati offesi da questo comportamento, anche perché non si è tenuto conto delle loro necessità e delle loro istanze. Come dicevamo prima, la fretta era importante. Noi, come Gruppo di opposizione, avevamo predisposto, nonostante la campagna referendaria e sapendo che i tempi erano ristretti, un migliaio di emendamenti. Poi ne abbiamo presentati meno di sessanta, che vertevano sui punti cruciali e sulle questioni da sistemare. Questo a dimostrazione del fatto che noi vogliamo davvero aiutare a sistemare le cose. Ma neanche questo ci è stato concesso. Rattrista anche vedere che questo Governo, invece di perseguire gli interessi dei cittadini, ha perseguito gli interessi di società finanziarie, di strutture internazionali. Gli scritti della JP Morgan del 2013 ne sono testimonianza, e molte cose sono state dette ai cittadini, anche in questa sede. Spero davvero sia finita questa narrazione - come si diceva - perché in queste settimane ne abbiamo sentite davvero di tutti i colori: dal fatto che con questa "schiforma" avremmo sistemato la sanità, al fatto che ci avremmo curato il cancro. Abbiamo già ascoltato tutti il problema delle banche, dei mercati: un sacco di balle. E invece noi, nel nostro piccolo, abbiamo restituito agli italiani in questi tre anni 80 milioni di euro. Abbiamo sentito parlare di risparmi mirabolanti. Sono cose davvero tristi e speriamo che sia la fine di questa narrazione e di questo comportamento. Il presidente Renzi ne ha raccontate tante. Forse perché ho due figli giovani, uno dei quali appena rientrato dall'estero, vedo che più di 100.000 ragazzi all'anno lasciano questo Paese per andare all'estero. Questo secondo me è il dato più importante. In un dato solo si riassume la storia e la gestione di questi tre anni, e non solo, di questo Paese. Quindi, questo dato, che ritengo fondamentale, va sottolineato e lo farò in tutte le sedi. Voglio concludere questo mio intervento riprendendo le ultime cose che avevo detto ieri, quando avevo confermato quanto era stato detto in Conferenza dei Capigruppo. Avrei davvero accettato di buon grado di vedere un minimo di umiltà, e invece ho notato ancora l'arroganza di queste persone: l'esempio del ministro Boschi che viene qui a chiedere la fiducia, proprio lei che è stata l'artefice di una "schiforma" che gli italiani hanno bocciato in maniera così pesante. Mi sarei aspettato anche un passo indietro di qualcun altro come il vero artefice di questa situazione, il presidente Napolitano. Mi sarei aspettato una sua dichiarazione, quantomeno un mea culpa : spero ne prenda atto e che quantomeno abbia la dignità di non presentarsi in questo Senato fortemente legittimato dai cittadini italiani. Concludo il mio discorso confermando un no - come molti italiani hanno già confermato domenica scorsa - a questa triste fiducia, proprio per il fatto che non avete voluto capire che gli italiani hanno bisogno, che gli italiani ci stanno chiedendo aiuto, che si trovano in difficoltà. I numeri sono già stati detti in questa sede e non li ripeto, ma non capire fino in fondo questo, per un professionista della sanità, per uno che si occupa dei bisogni delle persone, veramente mi ferisce, non solo come politico, non solo come professionista, ma soprattutto come cittadino. È veramente indecente che accettiate questo tipo di situazione, per un Presidente del Consiglio ci ha fregato per tre anni e che veramente non lo merita.
2016-12-07	M5S	LezziBarbara	Avremo un nuovo Governo e una nuova maggioranza e tutto questo verrà messo a posto. Basta fare una legge anticorruzione e smetterla di fare i favori agli amici degli amici; eliminare veramente gli sprechi e non operare tagli feroci alla sanità come quelli che sono stati operati; fare una buona scuola che guardi al futuro abrogando immediatamente quello schifo di riforma. Fare tutto questo significa dare aria al Paese, togliendolo da questa cappa del cosiddetto giglio magico sotto la quale ci ha messo negli ultimi tre anni.
2016-12-07	M5S	LezziBarbara	Si inizia con la legge di stabilità dell'anno scorso che ci lascia in eredità, per il 1° gennaio del 2017, tagli feroci a carico delle Regioni e della sanità: saranno 4 miliardi l'anno prossimo e 5 miliardi nel 2018 e nel 2019. Ma subentrerà sicuramente un Governo che, finalmente, anziché pensare alle lobby e alle banche (soprattutto alle banche, dove amministra il ministro delle riforme Boschi), penserà alla salute e al bene dei cittadini.
